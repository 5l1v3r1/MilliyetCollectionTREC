<DOC>
<DOCNO> 129283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/soneko10.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili lojmanlarının satışı için kollar sıvandı... 
</HEADLINE>
<TEXT>

     Meclis lojmanlarını 15 Ocak'ta devralacak olan Maliye Bakanlığı, lojmanların nasıl değerlendirileceği konusunda da çalışmalara başladı. 
     Bakanlık, öncelikle lojmanların bulunduğu 246 dönümlük alandaki imar parseli sorununun biran önce çözülmesi için uğraş veriyor. Lojmanların inşa edildiği dönemde Büyükşehir olmayan Ankara Belediyesinin 6 bin 116 metre karelik hissesi, daha sonra Büyükşehir Belediyesi ile Çankaya Belediyesi arasında paylaşılamamıştı. 
     Çankaya Belediyesinin kendi adına tescilini istediği, Büyükşehirin ise buna yanaşmadığı söz konusu hisse sorunu, önce Hakeme götürülmüş, buradan Çankaya Belediyesi adına tescil kararı çıkmıştı. Ancak Büyükşehir Belediyesi, buna Mahkeme nezdinde itirazda bulunmuştu. 26 Aralık'da sonuçlanan davada, Mahkemenin de Çankaya Belediyesini haklı bulmasının ardından, bu defa Büyükşehir Belediyesinin temyize gitmesi gündeme geldi. 
     Parsel sorununun uzamasını istemeyen Maliye Bakanlığı, Ankara Büyükşehir Belediye Başkanı Melih Gökçek'e temyize gitmemesi, bu işi daha fazla uzatmaması telkininde bulundu. Bakanlık yetkilileri, lojmanların biran önce satışa çıkarılabilmesi için, söz konusu probleminin hallinin gerektiğine dikkat çektiler. 
     
     ÖNERİLER TOPLANIYOR 
     Bu arada Maliye Bakanlığı, milletvekili lojmanlarının en iyi şekilde nasıl satılabileceği konusunda da araştırma yapıyor. Bu nedenle, Konut Müsteşarlığı ile özel sektör kuruluşlarından öneriler istendi. 
     Gelen önerilerde, özel sektörün çok katlı 2 blok ile triplekslerin olduğu alanın birlikte satışına, ''yüksek maliyet çıkardığı'' gerekçesiyle çok fazla sıcak bakmadığı görüldü. Bu nedenle, çok katlı dairelerin ayrı, triplekslerin ve sosyal tesislerin bulunduğu diğer alanların ise ayrıca satışı gündeme geldi. 
     
     TEK MERKEZDEN ISINMALARI SORUN OLDU 
     Ancak bu defa ortaya ısınma sorunu çıktı. Maliyeciler, tek merkezden ısıtılan çok katlılar ile triplekslerin ısınma sistemlerinin ayrılıp ayrılamayacağını araştırmaya başladı. 
     Milli Emlak Genel Müdürlüğü yetkilileri, ayrı ayrı satış uygulamasına gidilirse, çok katlıların kısa sürede satılmasını beklediklerini belirtirken, satışla ilgili şu açıklamada bulundular 
     ''Ekonomik açıdan en iyi çözüm, çok katlıları ve tripleksleri ayrı ayrı satmak olarak görülüyor. Yaptığımız incelemelerde, triplekslerin çok bakımsız ve kullanım açısından çok cazip olmadığını gördük. Bu nedenle triplekslerin bulunduğu alan ön plana çıkıyor. Bu bölümde 0.48 konut yoğunluğu var. Hiçbir imar değişikliği yapmadan bunu 1.2'ye çıkarmak mümkün. İmar değişikliğine gidilirse 2'ye hatta 2.2'ye çıkabileceği anlaşıldı. Ama bunun da prosedürü çok. 
     Bu alanda, çevredeki emsaller de örnek alınarak, çok katlı binalar yapılabilir. Sosyal tesisler oluşturulabilir. Bu konuda Konut Müsteşarlığı'nın çalışmasını da bekliyoruz. Özel sektörden diğer öneriler de gelecek. Sonuçta, ona göre bir satış yöntemi izlenecek.'' 
     
     SOSYAL TESİSLER SIRADA 
     Bu arada Maliye Bakanlığı, hükümetin Acil Eylem Planı'nda satılması öngörülen kamu kuruluşlarına ait sosyal tesisler için de bir çalışma başlattı. 
     Bu çalışmada, kamuya ait sosyal tesislerin durumları tek tek araştırılıyor. Bunların nasıl değerlendirilebileceği konusunda görüşler toplanıyor. 
     





</TEXT>
</DOC>
