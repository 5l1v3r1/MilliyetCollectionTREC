<DOC>
<DOCNO> 140566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko45.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz, seçim öncesi seviyelere çıktı... 
</HEADLINE>
<TEXT>

     Tezkerenin kabul edilmeyişinin ardından para piyasalarında yaşanan dalgalanma ile tahvil-bono faizlerinde seçim öncesi seviyelere dönüldü. 
     İMKB Tahvil ve Bono Piyasası Kesin Alım Satım Pazarı'nda işlem gören, gösterge niteliğindeki 28 Ocak 2004 vadeli, bugün valörlü tahvilin bileşik faizi, 2 günde 8.33 puan artışla yüzde 62.76'ya çıktı. 
     3 Kasım seçimlerinden tek parti hükümetinin çıkmasının yarattığı iyimserlikle faizlerde hızlı bir gerileme yaşanmıştı. 
     4 Kasım 2002'de aynı gün valörlü işlemlerde bileşik faizi yüzde 64.48'den kapanan 2 Temmuz 2003 kağıdı, 5 Temmuz'da bileşik faizde yüzde 57.'ye geriledi. Aynı kağıdın bileşik faizinde, 15 Kasım'da yüzde 51.46'lık düzey görüldü. 
     2002 yılının sonunda gösterge kağıdı olan 3 Aralık 2003 tahvilinin bileşik faizi yüzde 55.72 olarak belirlendi. 
     Ocak ayını yüzde 57.14'den kapatan 28 Ocak 2004 vadeli tahvilin bileşik faizi, Türkiye'de yabancı asker bulundurma ve yurtdışına asker gönderme konusunda hükümete yetki veren tezkerenin hafta sonunda TBMM'de kabul edilmemesinden önceki işlem gününü yüzde 54.43'den tamamladı. 
     Dün piyasalarda yaşanan dalgalanmayla 5.72 puan artarak bileşik faizi yüzde 60.15'e çıkan 28 Ocak 2004 kağıdı, bugün de 2.61 puanlık artış yaşadı. 2 günlük artış, 8.33 puana ulaştı. 
     
     HAZİNE İHALELERİ 
     Hazine tarafından bugün düzenlenen 217 gün vadeli bono ihalesinde bileşik faiz yüzde 58.50, 364 gün vadeli tahvil ihalesinde ise bileşik faiz yüzde 62.50 oldu. 
     Şeker Yatırım Menkul Değerler A.Ş. Kurumsal Finansman ve Araştırma Müdür Yardımcısı Aslı Yüksel, ihalelere ilişkin yaptığı değerlendirmede, Irak'la ilgili tedirginlik ve tezkerenin kabul edilmeyişinin etkisiyle yükselen faizlere kısa dönemde katlanılmasının bir zorunluluk olduğuna dikkat çekti. 
     Aslı Yüksel, şöyle dedi 
     ''Bu faiz düzeyi yüksek. Ancak, gelinen noktada küçük yatırımcı elindeki dövizi bozdurup bono alıyor. Bu ters ikame açısından çok olumlu. Dolarda yaşanan gerilemeler ve daha aşağı çekilebileceğinin hissedilmesi dövize olan talebin de kırılmasını sağladı. 
     Eğer faizin yüzde 62'lerdeki seyri devam ederse bunun finansmanı oldukça zor olur. Ancak, kısa dönem içinde, bunca olumsuzluk içinde bu faiz oranları da olağan karşılanmalı.'' 
     





</TEXT>
</DOC>
