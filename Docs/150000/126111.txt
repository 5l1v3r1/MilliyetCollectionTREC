<DOC>
<DOCNO> 126111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/ekonomi/eko06.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan’a 15 ay hapis 
</HEADLINE>
<TEXT>

İngiliz Yüksek Mahkemesi, mahkemeye itaatsizlik’ nedeniyle Cem Uzan’ı 15 ay, kızkardeşi Ayşegül Akay’ı 6 ay hapis cezasına çarptırdı. Uzan, Avrupa ve Amerika’ya giderse tutuklanacak 
     NEVSAL ELEVLİ Londra 

     ABD’nin Motorola ve Finlandiya’nın Nokia cep telefonu şirketlerine 3 milyar dolarlık borçları nedeniyle İngiltere’deki mal varlıkları dondurulan Uzan ailesinden iki kardeşe hapis cezası verildi. 
     Motorola yetkilileri, hapis cezasına dayanarak Cem Uzan ve kızkardeşi Ayşegül Akay’ı, "suçluların iadesi" kapsamında Türkiye’den istemek için işlemleri başlatıyor. 
     
     En ağır ceza 
     Londra’daki İngiliz Yüksek Mahkemesi, önceki gün yapılan duruşmada, Genç Parti Genel Başkanı Cem Uzan ve kızkardeşi Ayşegül Akay’ın mahkemeye itaatsizlik suçu işlediklerine karar verdi. Cem Uzan 15, Ayşegül Akay altı ay hapis cezasına çarptırıldı. Motorola tarafından mal varlıkları hakkında sorgulanma talebiyle açılan dava kapsamında, İngiliz Yüksek Mahkemesi’nin yaptığı ifade verme çağrısına uymayan Uzan kardeşler, İngiliz adalet tarihinde bu tür bir suç için verilen en ağır cezaya çarptırıldılar. 
     Yargıç Peter Gross, 19 Kasım’daki duruşmada, Cem Uzan ve Ayşegül Akay’ın mal varlıklarına ilişkin soruları cevaplamak için 16 ve 17 Aralık’ta mahkemeye gelmelerini istemiş, aksi takdirde Türkiye’den video bağlantısı ile soruları yanıtlamalarına karar vermişti. Mahkeme 20 Aralık’a ertelenen davada Uzanlar’a şahsen veya video bağlantısı ile katılma hakkını bir kez daha verdi. Uzanlar’dan, davaya gelip gelemeyecelerini 12 Aralık, video bağlantısı ile katılıp katılmayacaklarını 4 Aralık’a kadar bildirmeleri istendi. Ancak Uzanlar, önceki gün davanın başlamasına yarım saat kala avukatları aracılığı ile Türkiye’de davaları olduğu için ülke dışına çıkamadıklarını bildirdi. 
     
     Duruşmaya gitmediler 
     Uzanlar’ın avukatları, Nokia ve Motorola’nın açtığı davaları durdurma talebiyle bir Türk mahkemesine dava açtıklarını ve mahkemeden bu yolda bir celp aldıklarını belirtti. Avukatlar, müvekkillerinin, bu celbin İngiltere’deki sorgulamaya katılmalarını engellediğini sonradan fark ettiğini iddia etti. Mahkeme, bu gerekçeleri inandırıcı bulmayarak, mahkemeye itaatsizlik suçu işledikleri’ne karar verdiği Cem Uzan’ı 15 ay, Ayşegül Akay’ı da altı ay hapis cezasına çarptırdı. 
     
Yargıç Gross Hukuku ve kararları hiçe saydılar      Yargıç Gross, Türkiye’deki dava nedeniyle yurtdışına çıkamadıklarını bildiren Uzanlar’ın Türk mahkemelerinin kararlarının ardına saklanmalarının kabul edilemez olduğunu belirtti ve şöyle dedi "Cem Uzan’ın hukuka ve adli kararlara uyma gerekliliğini hiçe sayan bir tutum içinde olduğu açıkça görülüyor. Bu nedenle İngiliz mahkemesi önünde suçludur. 
     Bu suçunun Motorola’ya olan borcuyla ilişkisi yok." Gross, Akay’ın da masum olduğuna inanmadığını belirterek, "Hukuki görevlerinin ne olduğunu anlamaması söz konusu değil" dedi. Yargıç "Hiç kimse yasaların üstünde değildir" ifadesini kullandı. 
     
Interpol peşlerinde cezaevleri de belirlendi      Uzanların "kasıtlı" ve "alaycı" bir tutum içinde olduklarını söyleyen Gross, Cem Uzan’ı İngiltere’deki Pentoville Hapishanesi’nde 15 ay hapse, kızkardeşi Ayşegül Akay’ı da Holloway Kadın Hapishanesi’nde altı ay hapse mahkum etti. Tutuklama kararı Interpol’e verilen Uzanlar, ABD ve AB ülkelerine ayak bastıkları anda tutuklanacaklar. 
     Telsim üzerinde 3 milyar dolara yaklaşan alacaklarını tahsil edemeyen dünya iletişim devleri Motorola ve Nokia’nın ABD’de, "dolandırıcılık, şantaj, rüşvet, tehdit" gibi ağır suçlamalarla New York’ta açtıkları ana dava sürüyor. 
     



 EKONOMİ 
















</TEXT>
</DOC>
