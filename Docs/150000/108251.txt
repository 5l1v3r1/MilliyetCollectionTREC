<DOC>
<DOCNO> 108251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sondun13.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da partilerden Türk gazetelerine seçim ilanı... 
</HEADLINE>
<TEXT>

     Alman Birlik 90 Yeşiller Partisi ile Demokratik Sosyalizm Partisi PDS , Türk gazetelerine Türkçe seçim ilanları verdi. 
     Yeşiller Partisi'nin ''Yeşil etkilidir - Yerli ve yabancılara iyi gelir'' sloganıyla verdiği seçim ilanında, Dışişleri Bakanı Joschka Fischer'in bir mesajı yer aldı. 
     Fischer, Yeşiller'in Almanya'daki Türklerin ve Türk kökenli Almanların yararına olacağını ifade ederek, partisinin, ''yabancıların hızlı bir şekilde yerli olmalarını sağladığını'', bunun için de eski Vatandaşlık Yasası'nı yenilediğini belirtti. 
     TBMM'nin idam cezasını kaldırıp, kişisel özgürlükleri ve kültürel hakları artırmasını da memnuniyetle karşıladıklarını ifade eden Fischer, Türkiye'nin Avrupa yolundaki reform hareketini desteklediklerini kaydetti. 
     Almanya'da 22 Eylül'de yapılacak genel seçimlerde, Türk kökenli seçmenlerin oylarını Yeşiller'e vermelerini isteyen Fischer, ''Sizin amaçlarınıza hizmet eden parti biziz. Siz bizi daha da güçlendirin ki, biz de sizi güçlü kılabilelim'' dedi. 
     PDS'nin seçim ilanında da Türkçe olarak ''Geleceğin güvencesi eşit haklardır. Eşit haklara ulaşmak için PDS'i seçin'' ifadesi kullanıldı. İlanın altında da Almanca olarak ''Solcu güç PDS'' sloganı yer aldı. 
     





</TEXT>
</DOC>
