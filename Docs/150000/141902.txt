<DOC>
<DOCNO> 141902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/guncel/gun01.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yanda barış, bir yanda savaş yemeği 
</HEADLINE>
<TEXT>

ABD Büyükelçisi Pearson, bu akşam AKP’lileri ağırlarken, Almanya Büyükelçisi de savaş karşıtlarına yemek verecek 
     UTKU ÇAKIRÖZER Ankara 

     BM Güvenlik Konseyi’nde Irak’a operasyon isteyen ABD -İngiltere blokuyla karşı çıkan Almanya - Fransa ekibinin rekabeti Ankara’ya da yansıdı. ABD Büyükelçisi Robert Pearson, AKP Genel Başkanı Tayyip Erdoğan’a yakın markaj uygularken, Alman Dışişleri Bakanı Joschka Fischer de Başbakan Abdullah Gül’le gizli telefon trafiği kurdu. Pearson’un bu akşam evinde bazı AKP’li milletvekillerine vereceği yemek sırasında Ankara’daki Alman Büyükelçiliği’nde de "savaşa hayır" diyen TBMM İnsan Hakları Komisyonu üyeleri ağırlanacak. 
     
     KONU TEZKERE DEĞİL’ 
     Robert Pearson, İran Caddesi üzerindeki konutunda Meclis Dışişleri ve Savunma Komisyonu’nun AKP’li ve CHP’li üyelerinden beşinin de aralarında bulunduğu kalabalık bir grubu akşam yemeğinde buluşturacak. ABD kaynakları ise, "Tezkereyle ilgisi yok. İkna toplantısı olmayacak, kültürel bir buluşma olacak. Sadece milletvekilleri değil, akademisyenler ve bürokratlar da davetli. Türk müziği dinleyip yemek yiyecekler" dedi. 
     
     ELKATMIŞ KATILACAK 
     Aynı saatte Almanya Büyükelçisi Rudolf Schmidt de ilk tezkereye "hayır" oyu veren İnsan Hakları Komisyonu Başkanı Mehmet Elkatmış başkanlığındaki beş milletvekilini Atatürk Bulvarı üzerindeki evinde ağırlayacak. Yemeğe Elkatmış’ın yanı sıra AKP’li Cavit Torun, Faruk Ünsal ile CHP’li Özlem Çerçioğlu, Şerif Ertuğrul da katılacak. 
     



 GÜNCEL 

















</TEXT>
</DOC>
