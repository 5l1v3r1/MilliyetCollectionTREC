<DOC>
<DOCNO> 142989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun10.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını Irak'ta direniş ve sabotajlar başladı 
</HEADLINE>
<TEXT>

     İngiliz basını, ABD Başkanı George Bush, İngiltere Başbakanı Tony Blair ve İspanya Başbakanı Jose Maria Aznar arasında bugün Azor Adaları'nda yapılacak zirveyi, ''savaşın çok yakın olduğunun en önemli göstergesi'' olarak yorumladı. 
     The Sunday Times, Bush'un Irak Devlet Başkanı Saddam Hüseyin'e, ''Ya Bağdat'ı terket ya da bu hafta savaş başlıyor'' şeklinde bir tehditte bulunacağını öne sürdü. 
     Gazete, İngiliz Avam Kamarası'nın Salı günü Irak konusunda özel gündemle toplanarak bir oylama yapabileceğini, Avam Kamarası Başkanı Robin Cook'un ikinci BM kararı olmaksızın savaşa kalkışılması yüzünden istifanın eşiğine gelebileceğini öne sürdü. 
     The Independent on Sunday gazetesi, gelinen noktayı ''son aşama'' olarak nitelerken, Blair'in Bush'un baskılarına boyun eğeceğini ve bugün yapılan zirvenin ardından ''BM yolunun tıkandığını kabul ederek en kısa zamanda savaşma fikrine yanaşacağını'' öne sürdü. 
     The Observer gazetesi, Blair'in artık savaşla ilgili son planlama aşamasına geldiğini, barışın bütün yollarının tıkandığı görüşünde olduğunu yazdı. ABD ve İngiltere'nin Saddam Hüseyin'in 1441 sayılı BM kararını çiğnediğini belirterek, birliklerini kısa sürede harekete geçireceklerini belirten gazete ''Bombardıman birkaç gün içinde başlayacak ve bunu da kara harekatı izleyecek'' ifadesini kullandı. 
     The Sunday Telegraph gazetesi de, askeri birliklerin savaş konumuna geçtiklerini, ''Bush ve Blair'in BM yolunu izlemekten artık vazgeçtiklerini'' savundu. 
     
     ''IRAK'DA DİRENİŞ VE SABOTAJLAR BAŞLADI'' 

     The Sunday Telegraph, Irak'ta Devlet Başkanı Saddam Hüseyin'e karşı açık direniş ve sabotaj hareketlerinde artış olduğunu da öne sürdü. Bazı demiryolu hatlarına sabotajlar düzenlendiğini ve rejim karşıtı gösteriler başladığını belirten gazete, Musul-Bağdat demiryolu üzerindeki bir trene saldırı düzenlendiğini, saldırı sonucu trenin raydan çıktığını yazdı. 
     Gazete, saldırıyı düzenleyenlerin Kuzey Irak'a kaçmadan önce el ilanları bıraktıklarını, bu ilanlarda Irak askerlerinin, ''ülkenin bağımsızlığı için başlatılan uluslararası çabalara katılmaya'' davet edildiklerini iddia etti. 
     Kerkük'te de 20 bin kişinin Bağdat yönetimine karşı protesto yürüyüşü yaptıklarını kaydeden gazete, Şiilerin yoğun olarak yaşadıkları Kerbela'da da geçen hafta benzer bir protesto yürüyüşü yapıldığını öne sürdü. 
     The Sunday Times gazetesi ise Saddam Hüseyin'in Bağdat'ı korumak için 120 bin askeri üç halka halinde konuşlandırdığını, bununla müttefiklerin ilerleyişinin durdurulmasının hedeflendiğini yazdı. 
     İkinci Dünya Savaşı sırasında Rusya'nın Stalingrad kentinde yaşanan çatışmalarda bir milyonu aşkın Rus ve Alman askerinin yaşamını yitirdiğini anımsatan gazete, şimdi de 50 bin seçkin Cumhuriyet Muhafızının ve 700 tankın Bağdat'ı korumakla görevlendirileceğini öne sürdü. 

     
</TEXT>
</DOC>
