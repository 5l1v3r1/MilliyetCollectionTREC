<DOC>
<DOCNO> 130625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur40.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne'de karla mücadele sürüyor... 
</HEADLINE>
<TEXT>

     Edirne'de, belediye ekiplerinin karla mücadele çalışması sürüyor. 
     Edirne Belediye Başkanlığı'ndan yapılan yazılı açıklamada, dünkü kar yağışının ardından, ekiplerin kar temizleme ve tuzlama çalışmalarının sürdüğü belirtildi. Öncelikle ana yollar ve kaldırımların temizlendiği, 55 personelin 24 saat aralıksız çalıştığı kaydedildi. 
     Bu arada, Kapıkule Sınır Kapısı'ndaki yolcu ile araç trafiği soğuk hava ve kar yağışı yüzünden azaldı. Normal günlerde 300-400 aracın geçiş yaptığı Kapıkule'de, bugün soğuk hava ve kar yağışı yüzünden 100-150 araç geçiş yaptı. Diğer günlerde 50-60 dolayında olan otobüs geçişi ise 25'te kaldı. 
     Yetkililer, Bulgaristan'da kar yağışı ve soğuk havanın daha etkili olduğunu belirterek, ''Yollardaki buzlanma ve kar nedeniyle geçişler oldukça azaldı. Kapıkule sakin günlerini yaşıyor'' diye konuştular. 
     





</TEXT>
</DOC>
