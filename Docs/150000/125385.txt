<DOC>
<DOCNO> 125385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sondun21.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Türkiye'yi katılım çabalarında destekleyeceğiz 
</HEADLINE>
<TEXT>

     Yunanistan Dışişleri Bakanı Yorgo Papandreu, Türkiye'yi AB'ye katılım çabalarında destekleyeceklerini söyledi. 
     Yunanistan'ın, 1 Ocak 2002 tarihinden itibaren devralacağı AB dönem başkanlığının programını açıklamak üzere Brüksel'de basın toplantısı düzenleyen Papandreu, AB çerçevesinde ''coğrafi sınırları aşan bir değerler birliği'' oluşturulduğunu anlatarak, genişlemenin 2007'de Bulgaristan ve Romanya ile devam edeceğini, Türkiye'nin de bu süreçte yer aldığını söyledi ve ''Türkiye'nin AB'ye katılım çabalarına destek vereceğiz'' dedi. 
     Genişleme, istikrar, refah, işbirliği, adalet gibi unsurlara verecekleri önemi anlatan Papandreu, terörizm, yolsuzluk, uyuşturucu ve insan kaçakçılığı, kaçak göç, suç örgütleri gibi sorunlarla mücadeleyi de öncelikli göreceklerini belirtti. 
     ''Aynı değerlerin paylaşıldığı'' ABD ile diyaloga da sağlıklı bir boyut kazandırma hedefini kaydeden Papandreu, AB'nin yapısal reformlarının gerçekleşmesinin öneminin bilincinde olduklarını söyledi. 
     Göç konusunun tartışmaya açılmasını ve AB üyelerinin uyumlu bir politika belirlemeleri için çaba harcanmasını istediklerini anlatan Papandreu, Balkanlar'daki istikrar, Ortadoğu'da barış süreci gibi unsurlara da önem vereceklerini kaydetti. 
     Bir Alman gazetecinin, ''AB'nin sınırları nereye kadar gidecek '' sorusunu yanıtlayan Papandreu, Bulgaristan ve Romanya için 2007 tarihinin belirlendiğini, Türkiye'nin de Kopenhag kriterlerini yerine getirerek AB üyesi olması şansının çok net gözüktüğünü, bu konuda Ankara'ya ''pozitif bir sinyal'' verildiğini anlattı ve Balkan ülkelerinin de AB coğrafyasında yer aldıklarını söyledi. 
     AB Komisyonu'nun genişlemeden sorumlu üyesi Günther Verheugen'in, ''Kıbrıs'ın üyeliğiyle Annan planının bağlantılı olduğunu'' söylediğini belirten bir Yunan gazetecinin ''Gerçek nedir '' şeklindeki sorusunu yanıtlayan Papandreu, ''Kopenhag'da karar verilmiştir. Kıbrıs AB üyesi olacaktır. Konu kapanmıştır. Ancak Kıbrıs'ın birleşmiş bir şekilde AB'ye katılıp katılmayacağı konuşulabilir. Adadaki soruna çözüm bulunması için genel bir irade var. Sorun süratli bir şekilde çözülebilir ve birleşmiş bir Kıbrıs AB'ye katılabilir'' dedi. 
     Kıbrıs'ta çözüm için 28 Şubat tarihinin BM Genel Sekreteri Kofi Annan tarafından verildiğini söyleyen Papandreu, bu tarihe kadar sonuca ulaşılamaması halinde çabaların durdurulmayacağını, aksine yoğunlaştırılacağını, Türkiye ile ortak geleceğe bakarak, dostça görüşüleceğini anlattı. 
     Yunanistan, AB üyesi olduğu 1981 yılından bu yana, 1 Ocak - 30 Haziran 2003 tarihleri arasında, dördüncü defa Dönem Başkanlığı yapacak. 
     





</TEXT>
</DOC>
