<DOC>
<DOCNO> 114451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/soneko22.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de aday ülkelere maddi destek krizi 
</HEADLINE>
<TEXT>

     AB üyesi ülkelerin dışişleri bakanlarından oluşan AB Genel İşler Konseyi'nin Lüksemburg'da yapılan aylık olağan toplantısında, aday ülkelere sağlanacak maddi destek konusunda uzlaşmazlıklar aşılamadı. 
     Konseyin öncelikli gündem maddesini, 24-25 Ekim'de yapılacak Brüksel zirvesinin hazırlıkları oluşturdu. 
     Bakanlar, 2004 yılında 10 adayın katılımıyla gerçekleşmesi öngörülen genişlemenin maddi ihtiyaçlarının karşılanması konusunda uzlaşma arayışlarında sonuca ulaşamadılar. Almanya ve Fransa arasında, özellikle tarım politikası ve sübvansiyonları alanında devam eden anlaşmazlığa, zirvede, devlet ve hükümet başkanları düzeyinde çözüm aranması öngörülüyor. 
     AB üyesi ülkeler, Sevilla zirvesinde alınan bir karara göre, en geç Kasım başına kadar, AB'ye katılacak 10 adaya maddi destek planını sunmak durumundalar. Fransa ve Almanya, bu ülkelere tarım alanında yapılacak destek konusunda görüş birliğine varamıyor. 
     AB Dönem Başkanı Danimarka'nın Dışişleri Bakanı Per Stig Möller, söz konusu uzlaşmazlıkların Brüksel zirvesinde mutlaka çözüme kavuşturulması gerektiğini, 10 aday ile müzakerelerin Kopenhag zirvesinden önce tamamlanmasının öngörüldüğünü, dolayısıyla tartışmaların Kopenhag'a kadar uzatılmasının mümkün olmadığını kaydetti. 
     Möller, ''Hiçbir üye ülkenin, AB'nin genişleme sürecinde sorun yaratmak sorumluluğunu üstleneceğini sanmıyorum'' dedi. 
     Öte yandan, AB Konseyi, İran ile ticari ve siyasi diyaloğun, insan hakları diyaloğu ile birleştirilmesini kararlaştırdı. Dönem Başkanı Danimarka, bu tavrın, Tahran'a bir baskı unsuru olacağını bildirdi. 
     Hollanda, İrlanda, İsveç, Danimarka ve Finlandiya, AB'nin, İran'daki insan hakları ihlallerini BM Güvenlik Konseyi'ne, bir karar tasarı şeklinde yansıtmasını önerdiler. Bu öneri, Belçika'nın muhalefeti nedeniyle reddedildi. 
     





</TEXT>
</DOC>
