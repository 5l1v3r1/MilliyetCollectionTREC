<DOC>
<DOCNO> 103122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sondun12.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebu Nidal, tutuklanacağını anlayınca intihar etmiş... 
</HEADLINE>
<TEXT>

     Irak İstihbarat Dairesi Başkanı Tahir Celil Habbuş, Ebu Nidal olarak tanınan Filistinli Sabri El Benna'nın, Iraklı güvenlik güçlerinin kendisini tutuklamak üzere bulunduğu daireye gittiği zaman intihar ettiğini açıkladı. 
     Habbuş, Bağdat'ta düzenlediği basın toplantısında, Ebu Nidal'in 1999'da sahte Yemen pasaportu ile yasadışı yollardan Irak-İran sınır kapısı El Munziriye'den Irak'a giriş yaptığını bildirdi. Celil Habbuş, Ebu Nidal'in nerede olduğu konusunda Iraklı yetkililerin araştırma yaptıklarını, onu buldukları zaman bir grup güvenlik yetkilisinin kendisini tutuklayıp mahkemeye çıkarmak üzere oturduğu apartmana gittiğini söyledi. 
     Irak istihbarat şefi, ''Güvenlik yetkilileri evine gittiğinde, Ebu Nidal üstünü değiştirmek için izin isteyerek yatak odasına gitti ve ardından bir el silah sesi duyuldu. Odaya giren yetkililer, Ebu Nidal'i yerde uzanmış, yanında Smith marka bir tabancayla buldular'' dedi. 
     Silahı ağzına dayayarak ateşleyen Ebu Nidal'in hemen hastaneye kaldırıldığı, ancak 8 saat sonra hayatını kaybettiği belirtildi. Olayın ne zaman meydana geldiği konusunda bilgi vermeyen Habbuş, Irak'ın ve diğer Arap devletlerinin güvenliğini ihlal ettiği gerekçesiyle Ebu Nidal'in 1983 yılında Irak'tan kovulduğunu hatırlattı. 
     Habbuş, Ebu Nidal'in evinde 2 susturuculu tabanca, hafif silahlar, sahte pasaport ve kimlikler, patlayıcı maddeler ile adı açıklanmayan bir devletle bağlantısı olduğunu gösteren şifreli mesajların bulunduğunu söyledi. 
     Filistin lideri Yaser Arafat'ın Filistin Kurtuluş Örgütü FKÖ ile yollarını 1974'te ayıran Ebu Nidal, ''El Fetih Devrim Konseyi'' ve ''Kara Eylül'' olarak da bilinen Ebu Nidal örgütünü kurmuştu. 
     





</TEXT>
</DOC>
