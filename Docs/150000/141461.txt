<DOC>
<DOCNO> 141461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sondun02.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
CSIS Türkiye - AB ilişkilerinde yeni pürüzler ortaya çıkabilir... 
</HEADLINE>
<TEXT>

     Türkiye'nin, Irak kriziyle aynı anda gündemde olan Kıbrıs sorununda BM destekli çabaların çökmesi ve Türkiye-AB ilişkilerine yeni pürüzlerin eklenmesi olasılığıyla karşı karşıya olduğu öne sürüldü. 
     Washington'daki düşünce kuruluşu Stratejik ve Uluslararası Etütler Merkezi'nin CSIS Türkiye Projesi araştırma görevlisi Seda Çiftçi tarafından ''Kıbrıs Türkiye'nin diğer zor seçimi'' başlığı altında hazırlanan raporda, ''KKTC Cumhurbaşkanı Rauf Denktaş'ın, BM Genel Sekreteri Kofi Annan'ın artan baskısı altında, destek için Ankara'ya geldiği ve 10 Mart'ta Lahey'de, Rum kesimi lideri Tasos Papadopulos ile buluşacağı'' belirtildi. 
     Raporda, ''Kıbrıs'ta çözüme destek veren Adalet ve Kalkınma Partisi AKP , BM destekli çabaların çökmesi ve AB ile ilişkilere yeni pürüzlerin eklenmesi olasılığıyla karşı karşıya. AK Parti Genel Başkanı Recep Tayyip Erdoğan, Irak ve Kıbrıs konularıyla aynı zamanda uğraşmanın güçlüğünden bahsetmesine karşın, Türk dış politikasını yeniden tanımlayacak acil kararlar vermek durumunda kalacak'' görüşü savunuldu. 
     Raporda, Annan planının, hem Kıbrıs Rum kesimi, hem de KKTC'de olumsuz yorumlandığı, ancak Papadopulos'un, ilk zamanlardaki olumsuz açıklamalarının tonunu düşürdüğüne işaret edildi. 
     CSIS raporunda, ''AK Parti'nin, Rum kesiminin AB'ye alınması durumunda, Türkiye'nin KKTC ile entegrasyona gideceği görüşünü ifade etmekten kaçınmakla birlikte, Cumhurbaşkanı, ordu ve Dışişleri Bakanlığı bürokratları yüzünden Kıbrıs politikasında değişiklik yapamadığı'' ileri sürüldü ve ''AK Parti, BM planında öngörülen tavizleri vermekten kaçınan Denktaş ve Ankara'daki güçlü destekçileriyle karşı karşıya gelmekten kaçınıyor'' ifadesi kullanıldı. 
     BM destekli Kıbrıs görüşmelerinin, Rum kesiminin, 16 Nisan'da AB ile üyelik anlaşmasını imzalamasıyla çıkmaza doğru ilerleyeceği savunulan raporda, ''9 Mart'ta Siirt seçimlerinin ardından başbakan olduktan sonra Erdoğan'ın, Irak meselesiyle birlikte Kıbrıs için de birkaç günde karar vermesi gerekebilir'' görüşü dile getirildi. 
     





</TEXT>
</DOC>
