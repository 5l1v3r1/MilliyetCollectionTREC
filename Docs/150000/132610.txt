<DOC>
<DOCNO> 132610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun05.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarikat, kopya bebek için mahkemeye ifade vermiyor... 
</HEADLINE>
<TEXT>

     Rael tarikatına bağlı Clonaid şirketinin başkan yardımcısı Thomas Kaenzig'in, kopya bebek ''Havva'' konusunda açılan bir davanın duruşmasına çağrıldığı bildirildi. 
     Mahkeme yetkilileri, Miami'den Bernard Siegel adlı avukatın açtığı davanın duruşmasına Nevada'dan telekonferans yoluyla katılan Kaenzig'in, doğduğu iddia edilen kopya bebek ''Havva'' ile ilgili açıklama yapmayı reddettiğini belirttiler. 
     Mahkeme yargıcı, Kaenzig'in de katılımını isteyerek, duruşmayı 29 Ocak'a erteledi. 
     Rael tarikatının klonlandığını iddia ettiği Eve Havva adlı bebeğin ailesi olarak kabul edilen kişiler ile Clonaid şirketinin başkanı Brigitte Boisselier ve Rael tarikatının lideri Claude Vorilhon, ifade vermek için mahkemeye çağrılmıştı. 
     Miami'den Bernard Siegel adlı avukat, medyatik ve ticari sömürü aracı yapılan bebeğin önemli sağlık sorunlarıyla karşılaşabileceğini öne sürerek, bebeğin bu kişilerden alınarak adli yetkililerin belirleyeceği kişilerin vesayeti altına alınması talebiyle dava açmıştı. 
     Bireysel olarak harekete geçtiğini belirten avukat, dava dilekçesinde, adli makamlardan, bebeğin sağlığı konusunda doktorlardan oluşan bir bilirkişi heyeti oluşturulmasını istemiş ve ''kobay'' olarak nitelendirdiği bu bebeğin ''tehlikeli tıbbi deneyler'' amacıyla kullanılabileceğine dikkati çekmişti. 
     





</TEXT>
</DOC>
