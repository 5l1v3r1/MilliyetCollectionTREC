<DOC>
<DOCNO> 140492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun01.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanlığı sözcüsü "Türkiye neye karar verecek " 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Türkiye'ye ekonomik yardım paketinin, Irak'a askeri operasyon durumunda ortaya çıkabilecek sonuçları önlemek için planlandığını ve Türkiye doğrudan destek vermezse, paketin büyük kısmının da geçerli olmayacağını söyledi. 
     Boucher, düzenlediği basın toplantısında, TBMM'nin Amerikan askerlerinin konuşlandırılmasını kabul etmemesinin ardından, ekonomik yardım paketinin ne olacağı sorusunu yanıtlarken, ''Paketin büyük kısmı, Türkiye'nin bu konuya katılmasıyla ortaya çıkacak bedeli, sonuçların bedelini karşılamaya yönelik hazırlanmıştı. Şunu söylemem gerekiyor ki, paketin büyük kısmı, Türkiye doğrudan katılmazsa hayata geçmeyecek'' dedi. 
     Richard Boucher, ABD'nin Türkiye ile ekonomik konularda, geçmişte olduğu gibi çalışmaya devam edeceğini ve Türkiye'nin ekonomik istikrarında, ABD'nin güçlü menfaati bulunduğunu belirterek, ''Türkiye'nin ekonomik programını ve uluslararası finans kuruluşlarıyla işbirliğini desteklemeye devam edeceğiz'' diye konuştu. 
     ABD Dışişleri Bakanlığı sözcüsü Boucher, ''Yardım paketi, asker konuşlandırma ve destek sağlamanın doğrudan bedeli, ekonomik karşılığı çerçevesinde hazırlanmıştı. Eğer Türkiye'den bu tür bir katılım olmazsa, bunun bedeli de söz konusu değil. Sanırım Türkler kendi alternatiflerini, durumu nasıl ele aldıklarını, işbirliğini ve siyasi durumu gözden geçirecekler. Biz de ordumuzla birlikte alternatiflerimizi düşüneceğiz. Sonuç her ne olursa olsun, eğer ABD Başkanı George Bush operasyona karar verirse, Amerikan ordusunun başarılı bir askeri operasyon yürütme kabiliyetine güvenimiz tam'' dedi. 
     Bir gazetecinin, Türkiye'yi ikna etmek için paketin miktarının artırılıp artırılmayacağı sorusuna karşılık olarak Boucher, ''Bu konuda spekülasyon yapmayacağım. Paket müzakereleri tamamlanmıştı, paket tamamdı'' yanıtını verdi. 
     
     ABD, BAŞBAKAN GÜL'ÜN AÇIKLAMALARINDAN MEMNUN 
     Boucher, Türk hükümetinin çabalarını, işbirliğini takdir ettiklerini, Türkiye'yi daima önemli bir NATO müttefiki olarak andıklarını belirterek, iki ülkenin pek çok alanda işbirliğinin devam ettiğine dikkati çekti. 
     Richard Boucher, Başbakan Abdullah Gül'ün bugün yaptığı, hükümetin güçlü ekonomik politikalar izleme niyeti yönündeki açıklamalarını not ettiklerini ve bu yaklaşımı memnuniyetle karşıladıklarını da söyledi. 
     Türkiye'de ikinci bir oylama olup olmayacağına ilişkin Türk hükümetinden garanti alınıp alınmadığı sorusuna karşılık Boucher, Türk hükümetiyle temaslarda ABD'nin, bu konunun, Türk hükümetinin iç meselesi olduğunu ifade ettiklerini kaydetti. 
     Boucher, ''Biz Türk hükümetiyle temastayız ve bu süreçte nasıl ilerleyecekleriyle, hangi yönde ilerleme niyetinde olduklarıyla ilgileniyoruz. Bu noktada, Türkiye'nin neye karar vereceğini göreceğiz'' dedi. 
     Türkiye'nin kararında bir değişiklik olmazsa ilişkilerin ne yönde gelişeceği sorusu üzerine Boucher, ''Bizim Türkiye ile ilgili temel görüşümüz, bir müttefik olarak Türkiye'nin önemli bir ülke ve Avrupa'nın önemli bir parçası olduğudur. Bu görüşümüzde bir değişiklik yok. Türkiye ile ekonomik, siyasi, askeri, pek çok alanda çalışmaya devam edeceğiz'' diye konuştu. 
     Boucher, Türkiye'nin son kararı için ABD'nin ne kadar bekleyeceği konusunda birşey söyleyemeyeceğini kaydetti. 
     Türk askerinin Kuzey Irak'a girmesine ilişkin görüşü sorulan Boucher, ''Bu konuda söyleyebileceğim yeni birşey yok. Müzakerelerin ekonomik, siyasi ve askeri boyutları vardı. Türkler alternatiflerini değerlendirirken, biz de kendimizinkileri değerlendirmek zorundayız. Bunların bir kısmı nasıl sonuçlanacak, bilmiyorum'' dedi. 
     





</TEXT>
</DOC>
