<DOC>
<DOCNO> 141852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sonspo20.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de taktik idmanlar basına kapatıldı... 
</HEADLINE>
<TEXT>

     Derbi maçta ezeli rakibi Galatasaray'a 2-0 yenilerek Şampiyonlar Ligi'ne katılma iddiasını büyük ölçüde yitiren Fenerbahçe'de, taktik idmanlar basına kapatıldı. 
     Galatasaray maçının ardından dünkü idmanı basına kapatan teknik sorumlu Oğuz Çetin, bugünkü idmanda da taktik çalışmasını basına kapalı gerçekleştirdi. 
     Sarı-lacivertlilerin basına kapatılan çalışmada PAF takımıyla maç yaptığı bildirildi. 
     Fenerbahçe'de Elazığspor maçına kadar tüm çalışmalarını PAF takımıyla, basına kapalı olarak gerçekleştirileceği bildirildi. 
     
     SAMANDIRA'DA TOPLANTI 
     Teknik sorumlu Oğuz Çetin, bugün saat 11.00'de futbolcuları Samandıra Tesisleri'nde toplayarak, 2 saat 45 dakika süren bir toplantı yaptı. 
     Çetin'in futbolcularına Galatasaray maçının kasetini izlettirdiği ve tek tek hatalarını gösterdiği öğrenildi. 
     Toplantının uzaması nedeniyle saat 13.00'de yapılacağı bildirilen idmana sarı-lacivertli futbolcular 13.45'de çıktı. 
     
     ELAZIĞSPOR MAÇI HAZIRLIKLARI 
     Fenerbahçe, Elazığspor ile hafta sonunda yapacağı maçın hazırlıklarını tek idmanla sürdürdü. 
     Oğuz Çetin yönetiminde Samandıra Tesisleri'nde yapılan antrenmanda futbolcular, yaklaşık 1 saat süren kondisyon çalışmalarının ardından, basına kapalı olarak PAF takımıyla taktik idman yaptı. 
     Antrenmana sırtında ağrılar olan Rüştü, tedavisi süren Steviç, ayağında problem olduğu bildirilen Ceyhun katılmazken, sakatlığı bulunan Serhat, takımdan ayrı koşu yaptı. Uzun bir sakatlık dönemi geçiren İsmail ise antrenmanda takımla birlikte çalıştı. 
     U-20 Milli Takımı'nda yer alan Semih, Erman ve Fahri çalışmada yer almadı. 
     Fenerbahçe, Elazığspor maçı hazırlıklarını yarın yapacağı çift idmanla sürdürecek. 
     





</TEXT>
</DOC>
