<DOC>
<DOCNO> 129034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/yazar/pulur.html </URL>
<DATE> 2003/01/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kıbrıs 2003 Kıbrıs 1964 
</HEADLINE>
<TEXT>

     KIBRIS ve Denktaş’ın anılarına değinen yazımıza, Kıbrıs’tan tepki yağdı, tepkilerin çoğu, Denktaş ve yönetim aleyhinde olanlardan... 
     "Adam gibi adam olmak" diye bir deyim vardır, adam gibi adam olanlar da, adam gibi yazı yazarlar. 
     Yazmazlarsa ne olur 
     Yazdıkları çöp sepetine gider. 
     Adam gibi yazanlara, bu köşede yer vardır. 
     
     İŞTE onlardan biri, inşaat yüksek mühendisi Mehmet Ali Egemen’in Lefkoşa’dan gönderdiği mektubun özeti 
     "Kıbrıs Türk halkı yorgun, Kıbrıs Türk halkı bitkin, umutsuz, gelecekten ümitsiz ve çaresiz, tıpkı okyanusun ortasında nereye gittiğini bilmeyen bir gemi gibi savruluyor. Ve ne yazık ki, geminin dümenindeki kişiler de halkı dinlemek bir yana, meydanlarda toplanan 30 - 40 bin kişiyi ülke nüfusunun beşte biri kandırılmış kişiler, azınlık olarak niteliyor... En son seçimlerde Sn. Denktaş’a oy vermiş kişiler bile bugün ülkede inanın bana, ona olan inançlarını kaybetmişlerdir. Annan planı imzalandığı zaman referandumla halk onayına sunulacaktır. Yani Sn. Denktaş’ın dedikleri doğruysa ve halk arkasındaysa o zaman referandumda zaten bu plan reddedilecektir ama artık halkın referandumda vereceği kararı Sn. Denktaş da herkes gibi bilmektedir. 
     28 Şubat’a kadar bir anlaşmaya imza konulmazsa neler olacağını bilmek için de kahin olmaya gerek yoktur. Bu durumda Kıbrıs Türk’ünün çok büyük bir çoğunluğu özellikle gençler AB’ye girmiş Rum kesimini pasaportunu almak ve ülkeyi terk etmek için sıraya girecektir. Bu kabullenilmesi çok zor ama, olacağı gün gibi ortada olan bir gerçektir. Yıllarca Rum’a karşı savaşmış Kıbrıs Türk halkı sonunda Rum’un vereceği pasaporta muhtaç duruma gelecektir..." 
     
     DİYELİM bu satırlarla çizilen görüntü tamamen doğrudur, gerçek durum budur. 
     Peki 39 yıl önce çizilen görüntü neydi 
     Denktaş, Ankara’da Rum’un sürgünüdür, Kıbrıs’tan gelen Halit Ali Rıza ve Berberoğlu ile görüşür, arkalarından hatıra defterinin 1 Kasım 1964 tarihli sayfasına, Kıbrıs’tan gelenlerden edindiği izlenimi yazar, yani onların söylediklerini 
     "Halk moral takviyesine muhtaç değildir. Duruma alışkanlık hasıl olmuştur. Kapılar bir açılsa Kıbrıs’ta kalacak münevver pek azdır. Elinde imkan olanlar Ada’yı terk edecektir. Neticeden herkes ümidini kesmiştir. Ümidini kesmeyen ve er geç kazanacağız diyen ve teşkilatın bel kemiğini teşkil eden bir küçük zümre vardır. Bunların imanı ve inancı sayesinde mücahitler ayakta durabilmektedir. Bunlar da ümidi kaybederse cemaatin hali dumandır. Papaz şimdi evleri yıkılan Türkleri geri, yerlerine davet etmekte ve geri gittikleri takdirde evlerini yapacağını söylemektedir. Hala daha çadırda veya ahırlarda bulunanlar üzerinde bu teklifin yapacağı tesiri tahmin edebilirsiniz." 
     Denktaş, gelenlerden edindiği izlenimlerin altına kendi notunu düşer 
     "Halk moral takviyesine muhtaç değildir, sözleri banadır. Moral takviyesi için yaptığım beyanatlardan vazgeçmemi istiyorlar." 
     
     "TARİH tekerrürden ibarettir" demişler, şair cevap vermiş 
     "Hiç ibret alınsaydı, tekerrür mü ederdi " 
     
     







Türkiye’de modern tarihçiler 


Aşk üzerine 


Ankara Şam Tahran üçgeni 


108’inci Kongre siftah yaparken... 


Kıbrıs 2003 Kıbrıs 1964 


Gül’ün Ortadoğu turu 


Biz artık daha çok yokuz 


Borsalardaki düşüşler 2003’te de sürecek mi 


Enflasyon yüzde 29.7 Tüketici fiyat artışı yüzde 45 


</TEXT>
</DOC>
