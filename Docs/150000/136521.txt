<DOC>
<DOCNO> 136521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/siyaset/asiy.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
12 yıldır aranan polis bir türlü bulunamıyor 
</HEADLINE>
<TEXT>

İşkenceyle adam öldürmekten aranan polis İbrahim Dedeoğlu, adresi belli olmasına rağmen h l kayıp 
     GÖKÇER TAHİNCİOĞLU Ankara 

     Hacettepe Üniversitesi öğrencisi Birtan Altınbaş’ı 1991’de işkenceyle öldürdüğü iddia edilen dört polisin yargılandığı davada, davanın başından bu yana bulunamayan emekli polis memuru Naip Kılıç, avukatların iki yıl önce "bu adreste oturuyor" diye mahkemeye bildirdikleri adreste bulundu. İki yıldır mahkemeye "bu adreste kimse yok" yanıtını veren polis,bu kez de davanın başından bu yana aynı adreste oturan sanıklardan İbrahim Dedeoğlu’nu bulamadığını bildirdi. Altınbaş’ın öldürülmesinin üzerinden 12 yıl geçmesine rağmen halen sonuçlandırılamayan ve 2006’da zamanaşımına girecek olan davanın kayıp polisi Kılıç, İstanbul’da yakalandı. Polisin davaya bakan Ankara 2. Ağır Ceza Mahkemesi’ne "emekli olduğu için nerede oturduğu bilinmiyor" şeklinde yanıt vermesi nedeniyle bulunamayan Kılıç, oturduğu evde gözaltına alındı ve Ankara’ya getirildi. Kılıç, ifadesi alındıktan sonra serbest bırakıldı. 
     Altınbaş ailesinin avukatları ise iki yıl önce Kılıç’ın maaşını çektiği banka şubesini, daha sonra da ev adresini buldu ve adresi mahkemeye bildirdi. Mahkeme de adresi polise vererek incelemelerini istedi. Ancak, polis "Bu adreste kimse oturmuyor" yanıtını verdi. Mahkemeye getirilen Kılıç ise ifadesinde yıllardır avukatların verdiği adreste oturduğunu, polisin de kendisini bu adresten gözaltına aldığını söyledi. 
     
     Dedeoğlu ortada yok... 
     Polis bu kez de 57. hükümette bakanlık danışmanı olarak görev yapan, son iki seçimde MHP’den milletvekili aday adayı olan İbrahim Dedeoğlu’nu kaybetti. Dedeoğlu’nun Sincan’da oturduğu siteyi bulan polis, kendilerine verilen adreste hangi blokta oturduğunun belirtilmemesi nedeniyle tebligatı iletemedi. Daha önce dört polis çeşitli hapis cezalarına mahkum edilmiş, Yargıtay kararı usul yönünden bozmuştu. 
     



 SİYASET 











</TEXT>
</DOC>
