<DOC>
<DOCNO> 131300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo23.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Revivo ile henüz masaya oturmadık... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Fenerbahçe'nin İsrailli futbolcusu Revivo ile henüz masaya oturmadıklarını söyledi. 
     Yeni transfer Ali Lukunku'nun Florya Metin Oktay Tesisleri'ndeki imza töreni sonrası basın mensuplarının transferle ilgili sorularını yanıtlayan Dürüst, Revivo'nun şu ana kadar resmi olarak Fenerbahçe ile bağlarını koparmadığını belirterek, ''Revivo dahil hiçbir futbolcuyla, kulübüyle bağlarını resmen koparmadan masaya oturmayız. Fenerbahçe ile pürüzlerini giderdikten sonra, bir araya gelir, ardından teknik ve idari kişiler olarak karar veririz. Zaten Revivo ile 1-1,5 ay önce bir ön görüşme yapmıştık'' dedi. 
     Felipe ve Christian'ın durumlarındaki belirsizliğin, yabancı kontenjanında kendilerine sıkıntı yarattığını ifade eden Ali Dürüst, şöyle konuştu 
     ''Bu nedenle olası bir transfer için ağırdan alıyoruz. Felipe hala bizim sözleşmeli oyuncumuz. Kampa katılması gerekiyordu, ama gelmedi. Bir şekilde, FIFA yoluyla da olsa çözümü buluruz. Christian'ın ise geri dönmesi söz konusu değil. İsteklerimizi yerine getirirse, sezon sonuna kadar başka bir takımda oynamasına izin veririz. Bu iki futbolcunun da kulüpten hiçbir alacağı yok.'' Transferde adı sık geçen oyuncuları Hasan Şaş ile yollarına devam etmek istediklerini de kaydeden Dürüst, bu oyuncuyla ilgili kendilerine resmi bir teklif gelmediğini söyledi. 
     Dürüst, dün anlaşmaya varılan PSV Eindhovenlı Suat Usta ile bir protokol yaptıklarını, bu oyuncunun, hafta sonunda İstanbul'a gelip imza atmasının ardından kampa katılacağını sözlerine ekledi. 

     
</TEXT>
</DOC>
