<DOC>
<DOCNO> 107820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/spor/aspo.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KIRIK KANATLAR 2-2 
</HEADLINE>
<TEXT>

Beşiktaş, iki kez öne geçmesine rağmen İzmir’de Göztepe’ye sobelendi, üç hafta aradan sonra puan kaybetti. Hesaplar şaştı, Sarajevo karşılaşması öncesi beklenen doping alınamadı 
     İlk gol Ahmet’ten 
     UEFA Kupası’nda perşembe günü Bosna Hersek’in Sarajevo ekibini konuk edecek olan Beşiktaş, moral bulmak amacıyla gittiği İzmir’de hayal kırıklığına uğradı. Maça hızlı başlayan Kartal, Ahmet Dursun’un kişisel çabaları ve şansının da yardımıyla ağları havalandırdı ve Göztepe’nin müthiş seyirci korosunu biraz olsun susturmayı başardı. 
     
     Zafer kapadı 
     BEŞİKTAŞ, golden sonra ağırlaştı, rakip orta sahanın hakimiyetini ele aldı. 25’te Ercan eşitliği sağladı. 33’te İbrahim’in kestiği topa Sergen nefis vurdu, durumu 2 - 1’e taşıdı. İkinci yarıda genç Göztepe yorulan rakibine baskı kurdu, oyuncu değişiklikleri Kartal’ı ateşlemeye yetmedi. 74’te yine bir kanat akınında Zafer skoru belirledi. Pancu’nun düşürülmesi penaltı tartışması yarattı. 
     
90 Dakika      BİLAL MEŞE 

     Lucescu’yu bazen anlamakta zorluk çekiyorum. Her hafta farklı oyun ve farklı kadro Rumen hocanın, Amaral gibi süratli adamı yedeğe çekmesi anlaşılır gibi değil. Sakatsa o zaman 18’de ne işi var Orta sahaya bakın. Tamer, Sergen, Tayfur, Ahmet Yıldırım ve İbrahim. Yani yarıdan fazlası "ağır". 
     3-5-2 sistemiyle sahaya yayılan Beşiktaş, başlama düdüğüyle birlikte rakip kalede görünmeye başladı. Kronometre 10. dakikayı gösterirken Ahmet Dursun sahneye çıktı. Hiç kimsenin yardımı olmadan topu önce Ercan’dan söktü, ceza alanına girdi. Tayfun’un da belini büktü, topu filelere gönderdi. 
     Ahmet Dursun’un golünden sonra tribünleri dolduran binlerce Siyah - Beyazlı taraftar fark bekledi Doğrusu hiç de böyle olmadı. 21. dakikada Zafer, sağdan Ronaldo’yu geçti, altı pasa ortaladı. Djebaili sert vurdu, top savunmadan döndü. 23. dakikada Beşiktaş’ın farkı ikiye çıkarması işten bile değildi. Ne var ki, Pancu kaleci ile karşı karşıya kaldığı pozisyonda zor olanı yaptı, topu auta attı. 25.dakikada Göztepe’nin baskısı golü getirdi. Cüneyt’in sağdan korner atışında altı pas içinde Şenol’un vuruşu Cordoba’dan döndü. Kalabalık savunmaya rağmen Ercan yakın mesafeden dokundu 1-1. 
     Ercan’ın golüyle çöken Beşiktaş, 30. dakikada Tayfur ile pozisyon buldu. Tamer’in sağdan serbest atışından gelen topa ön direkte Tayfur vurdu, kalecide kaldı. 33. dakikada Sergen, serbest atışta topu altı pasa kesti. Zago yükseldi, kafayı vurdu, top üstten auta gitti. Sahasına çekilen Göztepe, ilk yarıyı Sergen’in şık golü ile 2-1 yenik kapadı. 44. dakikada Zago soldan İbrahim’i kaçırdı. İbrahim ceza alanına girdi, topu arka direğe kesti. Gelen topa Sergen sol ayağı ile nefis vurdu 1-2. 
     İlk yarıyı önde kapamanın moraliyle başlayan Beşiktaş, aradığı üç puanı bulamadı. Bulmayı bir tarafa bırakın, mağlup olması bile işten değildi. 61. dakikada Ahmet Yıldırım soldan uzun pasla sağdan hareketlenen Ahmet Dursun’u buluşturdu. Ahmet Dursun, önce rakibinden sıyrıldı, sonra sert vurdu. Top yandan auta gitti. Bu pozisyondan sonra Lucescu, Tamer’i oyundan alıp yerine sahaya Amaral’ı sürdü. Ardından inanılmaz bir kararla Tümer ve son anlarda Pascal’ı aldı. Amaral oyuna girdikten sonra orta sahada basmadık yer, kovalamadık adam bırakmadı. Ancak kanatları kırık olan Beşiktaş, gol bulamadı. 74. dakikada Sinan sağdan kesti. Savunma seyretti, Zafer dokundu 2-2. 
     Lucescu sürekli sakat ve formsuz oyunculardan yakınıyor. Bunlara sığınması elbette doğal. Ancak eğer kanatlar işlemiyorsa bunun bir yolu var. O da göbekten rakip sahaya inmektir. Ama ağır adamlarla Lucescu’nun bunu başarması çok zor. 
     
     
Maçın Hakemi      Arzuman istikrarsızdı 
     İSMET Arzuman maça rahat başladı. Pozisyonları yakından izleyip, en ince faulleri bile iyi süzdü. Ancak kartlık hareketlerdeki kararsızlığı, bir ara sertleşmeye neden oldu. İlk yarıda Hakun Yavuz’un, Rachid’e kaldırdığı ofsayt bayrağı yanlıştı ve pozisyon gollüktü. Arzuman ise Pancu’nun ceza alanında düşürülmesine uzak kaldığı için penaltı verilebilecek pozisyonu pas geçti. 
     
     



 SPOR 






























</TEXT>
</DOC>
