<DOC>
<DOCNO> 145545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo09.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer "Trabzonspor ciddi ve güvenli yolculuğuna başladı" 
</HEADLINE>
<TEXT>

     Trabzonspor Kulübü Başkanı Özkan Sümer, bordo-mavili takımın hedefi doğrultusunda ciddi ve güvenli yolculuğuna başladığını söyledi. 
     Sümer, Mehmet Ali Yılmaz Tesisleri'nde düzenlediği basın toplantısında, toplumsal ve takımsal başarının en coşkulu ve anlamlı bir dönemini yaşadıklarını belirterek, şöyle dedi 
     ''Başarının sürdürülmesi için kurumsal başarı yakalanmalıdır. Eğer yakalanamadığı takdirde, başarı kalıcı olmaz. Bu da Trabzonspor hedefi için yetersiz olur. Büyük hedeflere doğru olan yolculukta, bir bütünlük sağlanmalıdır. Kurumsal performans olmaz ise üretim, verim, kitlesel ilişkiler ve çevre desteği gibi sorunlar çıkacaktır. İleride de neler yapmamız gerekiyor, bunları biliyoruz. Trabzonspor, planlı ve programlı hedeflerle ciddi ve güvenli yolculuğuna başlamıştır. Bu yolculuk, hedef değildir. Hedefi ihmal etmeyeceğiz.'' Bordo-mavili takımın şu andaki performansının fazla abartılmaması gerektiğini de belirten Sümer, ''Takım, desteği hak etti. Ancak, abartılı destekler takıma yarardan çok zarar getirir. Takımda çok faydalı oyuncular ve bu oyuncuların korunması ihtiyacı var. Trabzonspor, ihtiyaç duyduğu hiçbir oyuncuyu kaybetmez. Ancak abartı, değer üretmek değil, değer yok etmek anlamına gelir'' diye konuştu. 
     Takımın şu an yakaladığı başarıda teknik heyet katkısının yadsınamayacağını da kaydeden Sümer, şöyle devam etti 
     ''Bir takımda kombine olmadan bir başarı sağlanmaz. Teknik heyeti etkileyecek birçok sebep var. Maddiyat, sağlık, takımsal ihtiyaçlar, oyuncu seçimi, teknik heyetin kabiliyeti ne kadar olursa olsun onu etkiler. Biz teknik heyetin katkı becerisine katılıyoruz, övünüyoruz. Samet hoca iyi şeyler yapmıştır. Kulübe oyuncu katan yönetim başarılı değil mi Biz Samet hocayı eleştirilere rağmen göreve getirdik, onu imkanlarla donattık. Samet hocaya ilk başta güvensizlik duyanlar, şimdi aşırı güven duyuyorlar.'' 
     
     ''FATİH'İ SAVUNAMADIK'' 

     Başkan Sümer, Gaziantepsporlu yönetici Asım Atmaz'ın dövülmesi olayında azmettirici olarak suçlanan Fatih'i, bordo-mavili kulübün o dönemde yaklaşan seçim atmosferinde fazla savunamadıklarını söyledi. 
     Aralık ayında gerçekleşen bu olayla ilgili Celal Doğan ile yakın bir süre içerisinde Kulüpler Birliği toplantısında yeniden tartıştığı yönündeki haberlerin doğru olduğunu da kaydeden Sümer, şunları söyledi 
     ''Celal Doğan'ın bu olay nedeniyle Trabzon'a maça gelmeme gibi bir iddianın içinde olması garibime gitti. Doğan, bu olayda oyuncumuza kendisine hiç yakıştırılamayacak bir tarzda düzeysiz ifadeler kullanmıştır. Hiçbir yöneticinin, kendi oyuncusu da dahil hiçbir oyuncunun kişiliğine saldırma hakkı yoktur. Burada da kendisine yönelik olumsuz tezahürat oldu. Bizim sahamızda kendimize yapılan tezahüratları engelleme gücümüz yok. Gaziantep'te de Fatih ve Samet Aybaba'ya çirkin tezahüratları engelleyemeyen bir insanın kalkıp ta kendi aleyhindeki tezahüratlardan yakınma hakkı da yok. 
     Ben Fatih'in bu dövülme olayı içinde olacağına ihtimal vermiyorum. Fatih sorumluluğunu bilen bir insan. O dönemde seçim atmosferinde olduğumuz için Fatih'i savunamama rahatsızlığını yaşıyorum. Biz futbol barışına zarar vermemeye dikkat ediyoruz.'' 
     
     TEL ÖRGÜLER KALKIYOR 

     Dün akşam yapılan yönetim kurulu toplantısında tel örgülerin gelecek yıl için kaldırılması yönünde çalışmalar başlatma kararı aldıklarını da belirten Sümer, şöyle konuştu 
     ''Taraftarlara güveniyoruz. Çünkü bu güveni hak edecek davranışlar sergilediler. Küçük bir grubun yaptıkları diğer taraftarlara mal edilmemeli. Onun için böyle bir hareket başlatmayı uygun bulduk. Şiddet gösterenlerle ise sonuna kadar ilgileneceğiz ve bu konuda adli yargılara başvuracağız. Ancak tel örgülerin kaldırılması sadece Trabzonspor'un tek başına yapabileceği bir iş değil. Bu konuda emniyet gibi gerekli birimlerle görüşeceğiz.'' 
     




</TEXT>
</DOC>
