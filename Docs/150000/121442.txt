<DOC>
<DOCNO> 121442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur33.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan İsveç Başbakanına "Siyasi yasaklar kalkacak" 
</HEADLINE>
<TEXT>

     AK Parti Genel Başkanı Recep Tayyip Erdoğan'ın İsveç Başbakanı Gören Persson ile görüşmesinde siyasi yasakların gündeme geldiği öğrenildi. 
     Alınan bilgiye göre, Erdoğan-Persson görüşmesinde, Türkiye'nin AB üyeliği süreci, Kıbrıs, AGSP ve temel insan hak ve özgürlükler bağlamında siyasi yasaklar da ele alındı. 
     Erdoğan'ın siyasi yasaklara karşı olduğunu, bunun en güzel örneğinin de ''kendisi'' olduğunu dile getirerek, yine de bu meseleye şahsi bakmadığını ifade ettiği kaydedildi. 
     Recep Tayyip Erdoğan'ın sadece kendisi değil kapatılan RP'nin Genel Başkanı Necmettin Erbakan, eski HADEP Genel Başkanı Murat Bozlak ve Eski İHD Genel Başkanı Akın Birdal'ın da önünü açacak yasal düzenlemeleri yapacaklarını, ifade, din ve vicdan özgürlüğünün önündeki engelleri kaldırmaktan yana olduklarını vurguladığı belirtildi. 
     Görüşmede, Persson'un Türkiye'deki Kürtleri gündeme getirmesi üzerine de, Erdoğan'ın ''Tayyip Erdoğan'ın hakkı ne ise, bir vatandaş olarak, Kürt vatandaşlarımızın hakkı aynıdır'' ifadesini kullandığı öğrenildi. Erdoğan'ın Kürt vatandaşlara ''azınlık'' diye bakmadıklarını belirterek, ''Kürtlerin sorunlarının bireysel hakların artırılması ile aşılacağına olan inancını'' ifade ettiği kaydedildi. 
     Öte yandan görüşmede Persson'un Erdoğan'a ülkesinde güneşi görmenin pek mümkün olmadığını ziyaretin Haziran-Temmuz aylarında olması durumunda ülkesinin güzelliklerini görebileceğini söylediği kaydedildi. Erdoğan'ın da Persson'a teşekkür ederek, ''Önemli olan kalplerin, gönüllerin güzel olması'' dediği belirtildi. 
     Görüşmede ayrıca Persson'un geçen yıl Fenerbahçe'de forma giyen Keneth Anderson'un durumunu sorduğu Erdoğan'ın da bu yıl Fenerbahçe'de forma giymediğini ancak geçen yıl çok kötü performans sergilediği için Fenerbahçe'nin şampiyonluktan olduğunu söylediği belirtildi. 
     





</TEXT>
</DOC>
