<DOC>
<DOCNO> 117847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur12.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı'nın 10 Kasım mesajı... 
</HEADLINE>
<TEXT>

     Genelkurmay Başkanı Orgeneral Hilmi Özkök, 10 Kasım nedeniyle Türk Silahlı Kuvvetleri'ne bir mesaj yayımladı. 
     Genelkurmay Başkanlığı Şehit Gazeteci Hasan Tahsin Basın Bilgi Merkezi'nden yapılan açıklamaya göre, Orgeneral Özkök, ''Değerli Silah Arkadaşlarım'' hitabıyla başlayan mesajında şunları kaydetti 
     ''Cumhuriyetimizin kurucusu, ulu önder Atatürk'ün ebediyete intikal edişinin 64. yılında her zaman olduğu gibi O'nun yokluğunu yüreğimizde hissediyoruz. 
     Bir imparatorluğun küllerinden çağdaş, demokratik, laik ve üniter bir cumhuriyet çıkararak onu bizlere armağan eden, bütün ömrünü bu uğurda tüketen ve daha yapabileceği çok şey varken aramızdan ayrılan bu büyük insanı rahmetle ve minnetle anıyoruz. 
     Türk Silahlı Kuvvetleri, bize bıraktığı en büyük eseri olan cumhuriyeti, başta irticai ve bölücü gayretler olmak üzere, her türlü tehlikeye karşı, dün olduğu gibi bugün ve yarın da korumak ve kollamak azim ve iradesindedir. 
     Türk Silahlı Kuvvetleri, O'nun ilkeleri ışığında ve izinde, bağrından çıktığı Türk ulusunun çağdaş uygarlık seviyesine ulaşma yolundaki çabasına duraksamadan devam edeceği inancı içinde, büyük önder Mustafa Kemal Atatürk'ü daimi bir bağlılık ve özlem ile anmaktadır. 
     Yüce Atatürk, bize güven ve rahat uyu.'' 
     





</TEXT>
</DOC>
