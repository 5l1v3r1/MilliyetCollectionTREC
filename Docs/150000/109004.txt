<DOC>
<DOCNO> 109004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sontur02.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalpazan muhtar yakalandı... 
</HEADLINE>
<TEXT>

     Konya'nın Beyşehir İlçesi'ne bağlı Yenidoğan Beldesi'nde sahte para basan biri muhtar diğeri teknik ressam iki kişi tutuklandı. 
     Alınan bilgiye göre, ilçe merkezindeki bir lokantada önce yemek yiyen, ardından bir marketten sigara alan teknik ressam Ahmet Öztep 48 , ödemeyi 20 milyon liralık banknotlarla yaptı. 
     İşyeri sahiplerinin paralardan şüphelenerek durumu polise bildirmesi üzerine Öztep, İlçe Emniyet Müdürlüğü'ne ekipleri tarafından yakalandı. 
     Öztep, ifadesinde, kendisinin teknik ressam olduğunu ve sahte paraları ilçeye bağlı Yenidoğan Beldesi'nde bir işyerinde bilgisayar yardımı ile bastıklarını söyledi. 
     Öztep'in ifadesi doğrultusunda beldeye giden polisler, Yüksek Mahallesi Muhtarı Salih İşçi'nin 41 işyerine baskın düzenlediler. Burada yapılan aramada, sahte paraların basım ve çoğaltılmasında kullanılan bir adet bilgisayar, bir adet scaner, bir adet printer, para basımında kullanılan kağıtlar, eritilmiş mum, balmumu ve kalpazanlıkta kullanılan çeşitli malzemeler ele geçirildi. 
     Üzerinde ve işyerinde değişik seri numaralarda çoğaltılan 20 milyon, 5 milyon, 1 milyon ve 250 bin liralık olmak üzere toplam 52 banknot bulunan İşçi de gözaltına alındı. 
     Sanıklar polise verdikleri ifadelerinde, scanerden orjinalini tarayarak elde ettikleri sahte paraların iki ayrı yüzünü de ayrı ayrı bastıkları ve daha sonra da balmumuyla yapıştırarak, daha kalın ve gerçekçi görünüm verdiklerini belirttiler. 
     Emniyet Müdürlüğü'nde yapılan sorgulamalarında suçlarını itiraf eden Muhtar Salih İşçi ve Teknik Ressam Ahmet Öztep, çıkarıldıkları mahkemece tutuklanarak cezaevine gönderildiler. 
     





</TEXT>
</DOC>
