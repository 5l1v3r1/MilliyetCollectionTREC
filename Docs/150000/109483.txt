<DOC>
<DOCNO> 109483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sondun15.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşatma altındaki Arafat konserveyle beslenip yerde uyuyor 
</HEADLINE>
<TEXT>

     Ramallah karargahında yaklaşık bir haftadır İsrail kuşatması altında yaşayan Filistin lideri Yaser Arafat, yerde uyuyor, sadece konserve yiyor, büyük baskı altında bekliyor ama bütün bunlara rağmen adamlarının moralini yüksek tutuyor. 
     AFP muhabiri, Arafat ve yanındaki adamlarıyla yapılan telefon görüşmelerinden ortaya çıkan manzarayı böyle özetledi. 
     Bu tabloya göre, dünyayla bağı koparılan Arafat, adamlarıyla hep konuşarak tartışarak vakit geçiriyor. Arafat'ın dünyayla tek bağı, telefonu... 
     Arafat da diğerleri gibi yerde yatıyor, günde bir öğün konserve yiyor. Hem de tabaktan değil kutudan... 
     AFP muhabirine göre, Arafat uluslararası topluma İsrail'in yanında olduğu için sitem etse de kendi davasına inancını olanca gücüyle koruyor ve 250 kişinin sıkışıp kaldığı, rutubetli ve baygın kokulu küçücük binada başına gelenleri inancı sayesinde kabulleniyor Karargah müştemilatında ayakta kalan bu tek bina, dışardan tam bir cezaevini andırıyor. İsrail ordusu, binanın çevresini dikenli telle ördü ve geceleri binayı aydınlatacak lambalar yerleştirdi. 
     Binanın içindeki ''korkunç'' koşullara rağmen, Arafat içerdeki havayı yumuşatmak için elinden geleni yapıyor, çevresindeki insanlara moral veriyor, bazen onları güldürüyor... 
     Arafat'ın yanındakiler İsrail'in saldırması halinde çok kan akacağına dikkat çekiyorlar. İçlerinden biri, ''Bizim de silahımız var. İsrail saldırırsa ellerimiz armut toplayacak değil...'' diyor. 
     İsrail, Arafat'ı geçen perşembe kuşatma altına almıştı. 
     





</TEXT>
</DOC>
