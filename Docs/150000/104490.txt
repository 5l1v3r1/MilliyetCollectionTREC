<DOC>
<DOCNO> 104490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur32.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK, siyasi parti reklamlarının yayınlamaması konusunda uyardı 
</HEADLINE>
<TEXT>

     Yüksek Seçim Kurulu YSK , siyasi parti reklamlarını yayınlamamaları konusunda radyo ve televizyon kuruluşlarının uyarılmasına karar verdi. 
     Radyo ve Televizyon Üst Kurulu Başkanı'nca gönderilen yazıda, YSK'nın 7 Ağustos 2002 tarihli kararı doğrultusunda seçim döneminde siyasi parti reklamlarının yayınlanamayacağı görüşüne varıldığı, ancak radyo ve televizyon kuruluşlarının siyasi parti reklamları yayınlama konusunda başvuruda bulundukları belirtilerek, YSK'dan bu konuda görüş istendi. 
     YSK bugün yaptığı toplantıda, konuyu değerlendirerek açıklık getirdi. 
     Buna göre, daha önce, seçim dönemindeki propaganda yasaklarına ilişkin kural ve ilkelerin kamuoyuna duyurulduğu hatırlatılan YSK kararında, kamu hizmeti anlayışı çerçevesinde yayın yapması gereken radyo ve televizyon kuruluşlarının seçim dönemi dışında da siyasi partiler ve demokratik gruplar arasında fırsat eşitliğini sağlamak, tek yönlü taraf tutan yayın yapmamak zorunda olduğuna işaret edildi. 
     Demokratik bir seçimin gerçekleştirilmesindeki önem nedeniyle seçim döneminde, radyo ve televizyonla propaganda konusunun, 298 Sayılı Seçimlerin Temel Hükümleri ve Seçmen Kütükleri Hakkında Kanunun değişik 52. maddesinde düzenlendiği ifade edildi. Siyasi partilerin belirtilen yasal düzenlemenin sağladığı olanaklar ölçüsünde radyo ve televizyonlarda propaganda yapabilecekleri, özel radyo ve televizyonların da siyasi partilerin propaganda konuşmaları yapılmasına olanak sağlayan düzenlemeden sonra "bu hüküm dışında propagandaya ilişkin yayın yapılamaz" kuralının yer aldığı hatırlatılan kararda, YSK'nın daha önce propagandaya ilişkin aldığı ilke kararında, siyasi parti propaganda konuşmaları dışında yalnızca bir siyasi partinin propagandasına yönelik yayın yapılamayacağının radyo ve televizyon kuruluşlarına duyurulmasına karar verildiği hatırlatıldı. 
     





</TEXT>
</DOC>
