<DOC>
<DOCNO> 127437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sondun09.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mashadov "İntihar komandalarını desteklemiyorum" 
</HEADLINE>
<TEXT>

     Çeçenistan'ın Rusya tarafından tanınmayan Devlet Başkanı Aslan Mashadov, dün Çeçenistan'ın başkentinde düzenlenen ve son açıklamalara göre 39 kişinin ölümüne yol açan intihar saldırısının ardından, ''İntihar komandolarını anlıyorum, ama onları desteklemiyorum'' dedi. 
     Çeçen ayrılıkçıların internetteki sitesi Kavkazcenter.com'da yazılı açıklama yapan Mashadov, Rusya'nın bu tür eylemleri, Çeçenleri uluslararası terörizmle bağlantılı olmakla suçlamak için kullandığını belirterek, ''Hayatlarını feda etmeye karar vermiş kişilere sesleniyorum Sizi anlıyorum, ama sizi destekleyemem. Düşmanlarımız sizin ölümlerinizle ya da yüzlerce, binlerce başkalarının ölmesiyle durmayacak'' ifadesini kullandı. 
     Mashadov, açıklamasında ''Zaferi ancak ruhlarımızın yüceliği ve sükunetimizle elde edebiliriz. Kremlin, Çeçenleri uluslararası terörizmle bağlantılandırmak amacıyla her türlü bahaneyi kullanıyor. Bizim görevimiz Rusya tarafından manipüle edilmemektir'' dedi. 
     
     ZAKAYEV'İN AÇIKLAMASI 
     Mashadov'un temsilcisi Ahmed Zakayev de, Grozni'deki saldırının ardından yaptığı açıklamada, Çeçenistan'ın ikinci bir Filistin olması riskinden söz etti. 
     İngiltere'de bulunan Zakayev, Moskova'nın Sesi Radyosu'na verdiği demeçte, ''Bu saldırı, Rus yanlısı Çeçen hükümetinin başkanı Ahmed Kadirov'un ya da Federal Rus güçlerinin Çeçenistan'daki duruma hakim olmadığının en güzel kanıtıdır'' dedi. 
     Zakayev, ''Tehlikeli bir sınıra gelmiş bulunuyoruz. Bu sınır aşılırsa Rusya'da ikinci bir Filistin'e sahip olacağız. İntihar komandoları bunun kanıtı. Bu kişiler, Mashadov'un talimatlarını izlemiyor, bunlar siyasetçilerin ve medyanın yalanlarına tahammül edemeyen kişiler'' diye konuştu. 
     





</TEXT>
</DOC>
