<DOC>
<DOCNO> 133718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur11.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP milletvekili "Yatılı okulun ince işlerini ben yapmıştım" 
</HEADLINE>
<TEXT>

     Tunceli'nin Pülümür İlçesi'ndeki Yatılı İlköğretim Bölge Okulu'nun müteahhidi olan CHP Tunceli Milletvekili Hasan Güyüldar, okulda meydana gelen hasardan dolayı kendisinin suçlanmasına ilişkin olarak, ''Benim yaptığım işlerden dolayı herhangi bir zarar meydana gelmişse, zararı ben karşılarım'' dedi. 
     Güyüldar, dün meydana gelen depremde en fazla hasar gören yatılı bölge okulunun, 1992 yılında Çolakoğlu İnşaat adlı bir firmaya ihale edildiğini anımsattı. Güyüldar, 1995 yılında bölgede meydana gelen 5.8 şiddetindeki deprem sonrası Karadeniz Teknik Üniversitesi ve Atatürk Üniversitesi'nden gelen heyetlerin, ''binanın karkas inşaatında bir hata olmadığı'' şeklinde rapor verdiklerini söyledi. İnşaatın, temelden çatıya kadar söz konusu firma tarafından yapıldığını anlatan Güyüldar, 1997 yılında açılan ihalede, boya, pencere, kapı doğramaları, sıhhi ve elektrik tesisatı gibi ince inşaat yapımını kendisinin üstlendiğini belirtti. 
     Binalarda önemli olanın, kaba inşaat olarak tarif edilen bölüm olduğuna dikkat çeken Güyüldar, şunları söyledi 
     ''Yatılı bölge okulunda benim yaptığım işlerden dolayı herhangi bir zarar meydana gelmişse bu zararı ben karşılarım. Türkiye'de müteahhidin tarifi yapılmalı artık. Ticaret odalarına müracaat eden müteahhit oluyor.'' Okulun yapımı öncesi zemin etüdünün yapılıp yapılmadığını bilmediğini kaydeden Güyüldar, ''Eğer zemin etüdü yapılmamışsa, bu hatalı bir iştir. Binaların yapımında yer seçimi önemli. Bu okulun fay hattı üzerinde olduğu söyleniyor'' diye konuştu. 
     Öte yandan, bugün Fırat Üniversitesinden bir teknik heyetin yatılı bölge okulunda inceleme yaptığı öğrenildi. 
     





</TEXT>
</DOC>
