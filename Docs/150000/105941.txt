<DOC>
<DOCNO> 105941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sontur02.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris'te dün çıkan yangında 10 hektarlık orman yandı... 
</HEADLINE>
<TEXT>

     Muğla Valisi Hüseyin Aksoy, Marmaris Hisarönü Köyü yakınlarında çıkan orman yangınının kontrol altına alındığını bildirdi. 
     Aksoy, yangının kontrol altına alındığını, ''tehlike arz eden bir durumun kalmadığını'', söndürme ve soğutma çalışmalarının sürdürüldüğünü belirtti. 
     10 hektar ormanlık alanın yandığını kaydeden Aksoy, ''Şu anda ekiplerimiz bölgede çalışmalarını aralıksız sürdürüyor. Rüzgarın etkisini yitirmesiyle birlikte soğutma çalışmalarında daha başarılı olunuyor. Temennimiz ters bir rüzgarın esmemesi, kontrol altına alınan yangının bir başka yere sıçramamasıdır'' dedi. 
     Muğla Valisi Hüseyin Aksoy, yangının çıkış sebebinin araştırıldığını da söyledi. 
     Muğla Orman İşletme Müdürü Mustafa Onur da, yangının kısmen kontrol altına alındığını, soğutma çalışmalarının devam ettiğini söyledi. Onur, çalışmaları 330 orman işçisi, 40 asker, 4 dozer, 22 arazözle sürdürdüklerini kaydetti. 
     Hisarönü Köyü yakınlarında öğleden sonra başlayan orman yangının söndürülmesi çalışmalarına, Muğla'dan 4, İzmir'den 2, Denizli ve Antalya'dan birer olmak üzere 8 helikopter ile 6 adet uçak katıldı. 
     Hisarönü köylüleri, orman yangınının yüksek gerilim hattından çıktığını öne sürdüler. 
     





</TEXT>
</DOC>
