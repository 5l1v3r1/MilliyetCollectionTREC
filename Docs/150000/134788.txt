<DOC>
<DOCNO> 134788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko13.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dardanel hisseleri tavan yaptı... 
</HEADLINE>
<TEXT>

     İstanbul Yaklaşımı kapsamına alınarak borçları yeniden yapılandırılan Dardanel Önentaş Gıda hisseleri, ilk seans içinde tavan değerlerine ulaştı. 
     Cuma gününü 770 bin liradan kapayan Dardanel hisseleri, haftanın ilk seansında 840 liraya yükselirken, hisselerdeki değer artışı yüzde 9.09 oldu. 
     Dardanel Grubu'nun bankalara olan yaklaşık 129.8 milyon dolar nakit, yaklaşık 373 bin dolar tutarındaki gayrinakdi borç toplamı, 2004-2014 yılları arasında ödenecek. 
     Dardanel Önentaş Gıda San. A.Ş.'den Borsa'ya gönderilen açıklamaya göre, 4743 sayılı Mali Sektöre Olan Borçların Yeniden Yapılandırılması ve Bazı Kanunlarda Değişiklik Yapılması Hakkında Kanun kapsamında alacaklı bankalar ile 31 Ocak 2003 tarihinde yapılan toplantı sonucunda, grubun borçlarının alacaklı bankaların yetkili kurullarının onayının alınması kaydıyla yeniden yapılandırılması oybirliğiyle kabul edildi. 
     Anlaşmada, Vakıfbank, İş Bankası, Tasarruf Mevduatı Sigorta Fonu, T. Kalkınma Bankası, Pamukbank, tasfiye halindeki Emlak Bankası, T. Eximbank, W. Vakıf Offshore ve Yapı Kredi Bankası alacaklıları oluşturdu. 
     Müşterek ve müteselsil borçlular ise, Dardanel Önentaş Gıda Sanayi A.Ş., Dardanel Enez Konserve San. A.Ş., Dardanel Meyve Sebza San. A.Ş., Dardanel Hazır Gıda San. A.Ş., Dardanel Gıda Yatırım A.Ş., Dardanel Dış Ticaret A.Ş., Dardanel Havacılık San. A.Ş., Dardanel Pazarlama A.Ş., Dardanel Spor Faaliyetleri A.Ş., Önen Otomotiv San. ve Tic. A.Ş. ve Osman Niyazi Önen olarak belirlendi. 
     30 Haziran 2002 tarihi itibari ile Dardanel Grubu'nun yeniden yapılandırılan faiz dahil toplam borcu, 129.789.183 dolar nakit, 372.296 dolar gayrinakdi tutar olarak açıklandı. 
     
     ÖDEMELER 2014 YILINDA TAMAMLANACAK 

     Yeniden yapılandırılan borçlara 30 Haziran 2002 tarihinden itibaren itfa planı boyunca 6 ayda bir belli olan libor faiz oranına yüzde 2,5 ilave edilmek suretiyle bulunacak faiz oranı ile yıllık faiz tahakkuk ettirilecek. Gayrinakdi kredilere ise yıllık yüzde 1 faiz oranı uygulanacak. 
     Borç tutarı, 30 Haziran 2002 tarihinde itibaren ilk iki yılı ödemesiz olmak üzere 30 Haziran 2004 tarihinde başlamak ve 31 Aralık 2014 tarihinde son bulmak üzere 6'şar ayda bir devreler halinde ödenecek. 
     Dardanel Grubu olarak 4743 sayılı yasa çerçevesinde yapılan görüşmelerde alacaklı bankalardan yeni kredi talep edilmedi ve hiçbir bankadan yeni kredi kullanılmadı. 
     Finansal Yeniden Yapılandırma Sözleşmesi'nin imza tarihi, lider banka Vakıfbank tarafından Alacaklı Bankalar Konsorsiyumu ve borçlulara duyurulacak. 
     





</TEXT>
</DOC>
