<DOC>
<DOCNO> 125242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sonspo27.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş... Bayram ve Göksel ameliyat oldular... 
</HEADLINE>
<TEXT>

     Beşiktaş'ta bugün ameliyat olan futbolculardan Bayram Bektaş'ın 3 ay, Göksel Gencer'in ise 3 hafta sahalardan uzak kalacağı açıklandı. 
     Beşiktaş Kulübü İletişim Komitesi Başkanı Doç. Dr. Mete Düren, sağ dizine kıkırdak nakli yapılan Bayram'ın 3 ay sahalardan uzak kalacağını söyledi. 
     Düren, ''Bayram'ın gerçekleştirilen ameliyatında, sağ dizindeki kıkırdak kaybı nedeniyle yine aynı dizinden 3 ayrı kıkırdak nakli yapılmış. Ameliyat sonrasında 6 hafta tedavisi sürecek, 6 hafta sonra da saha çalışmalarına başlayacak Bayram'ın takımla birlikte idmana çıkması ancak 3 ayı bulacak'' dedi. 
     Mete Düren, Bayram'ın önündeki futbol hayatının uzun süreli olması için kıkırdak nakline gidildiğini ve bunun da sahalara dönüşünü biraz uzatacağını belirtti. 
     Kaleci Göksel'in de sağ bacağındaki varis ameliyatının başarılı geçtiğini kaydeden Düren, bu oyuncunun bugün akşam üstü taburcu edileceğini ve 3 hafta sonra takımla çalışmalara başlayacağını anlattı. 
     





</TEXT>
</DOC>
