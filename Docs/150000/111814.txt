<DOC>
<DOCNO> 111814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun35.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Başbakanı Raffarın "Irak bölge için tehdit oluşturuyor" 
</HEADLINE>
<TEXT>

     Fransa Başbakanı Jean-Pierre Raffarin, Irak'ın bölge için potansiyel tehdit unsuru olduğunu söyledi. 
     Mecliste Irak'taki durumun ele alındığı toplantıda konuşan Raffarin, ''BM silah denetçilerinin yaklaşık 4 yıldır Irak'ta bulunmayışı, Irak'ın kitle imha silahı programı hakkındaki endişeleri çoğaltmıştır. Bizim kaygı duymamız normaldir'' dedi. 
     Raffarin, ''Savsaklamaları ve kaytarmalarıyla Irak fazlaca uzun bir zamandır Güvenlik Konseyi'ni istismar etmiştir'' diye konuştu ve bu durumun daha fazla süremeyeceğini belirtti. 
     Kitle imha silahlarının yaygınlaşması tehlikesinin yanında, işin içine uluslararası güvenlik sisteminin temel taşı olan Güvenlik Konseyi'nin otoritesinin girdiğini söyleyen Raffarin, ''Yine de Irak'a yönelik güç kullanmak son seçenek olarak algılanmamalı, çünkü sorunun çözümü için diplomatik yollara başvuruluyor'' dedi. 
     Baskı yönteminin işe yaradığını ve Fransa'nın sonuna kadar bu konuda ısrar edeceğini söyleyen Raffarin, ''Bu savaşı öngörmek yerine alternatif bir yol sunuyor'' diye konuştu. 
     BM denetim komisyonunun yerinde yapacağı incelemelerin ardından eksiklikleri, ciddi ihlalleri saptaması halinde bunların Güvenlik Konseyi'ne rapor edilmesi gerektiğini belirten Raffarin, ''Bunları değerlendirecek, sonuçlar çıkaracak ve uygun kararları alacak tek yetkili kuruluş Konsey'dir'' dedi. 
     Raffarin, ''Temiz savaş, kolay savaş yoktur. Savaş bir aşama değil bir yıkımdır. Sivilleri düşünelim, savaşın acı sonuçlarıyla karşı karşıya kalmış 24 milyon Iraklı için insani boyutları düşünelim'' ifadesini kullandı. 
     Şiddet döngüsünün bir alınyazısı olmadığını belirten Raffarin, ''Her zaman bir alternatif vardır. Fransa, uluslararası toplumu oluşturan kurallara saygı kaygısıyla hareket etmektedir'' diye konuştu. 
     





</TEXT>
</DOC>
