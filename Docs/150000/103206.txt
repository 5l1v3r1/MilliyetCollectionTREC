<DOC>
<DOCNO> 103206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur08.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
SP Genel Sekreteri "Derviş rantiye için çaba harcıyor" 
</HEADLINE>
<TEXT>

     SP Genel Sekreteri Suat Pamukçu, ''Derviş, dıştaki ve içteki rantiyenin kontrolünü kolaylaştırmak, yeniden milli güçlerin iktidarını önlemek için çaba harcıyor'' dedi. 
     Pamukçu, SP Genel Merkezi'nde düzenlediği basın toplantısında, Eski Devlet Bakanı Kemal Derviş'in Türkiye'nin en büyük 500 kuruluşundan 183'ünün yabancıların eline geçmesi için bakanlığı döneminde uğraş verdiğini öne sürerek, halkın kendi ülkesinde köle haline getirildiğini iddia etti. 
     IMF programlarının Türkiye için olumlu sonuçlar doğurmadığını, çiftçinin emekçinin, esnafın zor günlere mahkum edildiğini savunan Pamukçu, Derviş'in gayretlerinin IMF programları ile halkın değil, rantiyenin lehine dönüştüğünü ifade etti. Derviş'in şimdiki çalışmalarının amacı ise bu politikaları kalıcı kılacak bir siyasi ortamı hazırlamak olduğun iddia eden Pamukçu, ''Derviş, dıştaki ve içteki rantiyenin kontrolünü kolaylaştırmak, yeniden milli güçlerin iktidarını önlemek için çaba harcıyor'' diye konuştu. 
     ''Siyaset bilmem'' diyen bir insanın şimdi siyaseti dizayn etmeye çalıştığını kaydeden SP'li Pamukçu, şöyle konuştu 
     ''Sayın Deniz Baykal'ın solda birlik için çaba göstermesini doğal karşılarız, ama birlik uğruna IMF programlarına teslim olmasını da temenni etmeyiz. Öyle anlaşılıyor ki toplum mühendisliğine soyunanlar, yeniden iş başındadır. Seçim sonrasında milli güçlerin değil, ABD'nin ve uluslararası güçlerin işini kolaylaştırmak üzere bir Meclis yapısı oluşsun isteniyor. Deniz Baykal 'yeni düşünceleri, yeni isimleri etrafına toplamaya çalışmakla birlikte hala özelleştirmeyi, AB ile ilişkileri bağımsızlık ve sömürgecilik sorunu gibi gören insanlar vardır' denilerek köşeye sıkıştırılmaya çalışılmaktadır. Umarız Baykal, Derviş'in sosyal demokrasi ile bir ilgisinin olmadığının farkındadır.'' Pamukçu, kapatılan RP'nin Genel Başkanı Necmettin Erbakan'ın bağımsız aday olması halinde SP'nin oylarını nasıl etkileyeceği sorusu üzerine de, ''Açıklayıp açıklamayacağını bilmiyorum. Bence açıklasın sonra değerlendiririz'' yanıtını verdi. 
     





</TEXT>
</DOC>
