<DOC>
<DOCNO> 102069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/soneko33.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar moralsiz günü tamamladı... 
</HEADLINE>
<TEXT>

     Sabah saatlerinde "ittifak" beklentisi içerisinde olan Borsa'da Endeks 10,177 puan seviyelerine kadar yükselmişti. Ancak YTP'nin yoluna devam etme kararı alması, Kemal Derviş ile görüşen Gaziantep Büyükşehir Belediye Başkanı Celal Doğan'ın, Derviş'in siyasete girmeyeceği yönündeki sözleri piyasalardaki tedirginliği artırdı. Bileşik endeks seansın başında gelen bu açıklamayla 9,575 puan seviyelerine kadar geriledi. Bu seviyelerden gelen alımlarla endeks günü, dünkü kapanışının 363 puan altında tamamladı. Hisse senetleri ortalama yüzde 3.62 değer kaybetti. 
     Seansın başında hızla 9,500 seviyesine gerileyen endeks, seansın ilk yarısını 267.14 puan ve yüzde 2.72 kayıpla geçti. Seans içinde endeks en düşük 9,500.24 puana kadar gerilerken, kayıp yüzde 5.36'yı buldu. 
     Endeks, 9,674.78 puanlık kapanışıyla 1 ay önceki seviyesine geriledi. Endeks, 16 Temmuz Salı günü 9,555.65 puandan günü tamamlamıştı. 
     İşlem gören toplam 291 hisse senedinden 205'i değer kaybederken, 24 hisse senedi değer kazandı. 62 hissenin fiyatında ise değişiklik olmadı. 
     235 trilyon 617 milyar 506 milyon liralık işlem hacmi kaydedildi. İki seanstaki işlem hacmi toplamı da 406 trilyon 361 milyar 601 milyon lira oldu. 
     Sabancı Holding, Turkcell, Garanti Bankası, Yapı Kredi Bankası ve Akbank en yoğun işlem gören hisse senetleri oldular. 
     Tedirginlik sadece borsaya yansımadı. Dolarda da belirgin bir yükseliş yaşandı. Dolar serbest piyasada 1 milyon 666 bin lira seviyesine yükseldi. Bono cephesinde de faizlerin yüzde 70 seviyelerine kadar yükseldiği gözlendi. Kemal Derviş'in yapacağı açıklamalar, piyasaların yarınki yönünü belirleyecek en önemli etken... 

     
</TEXT>
</DOC>
