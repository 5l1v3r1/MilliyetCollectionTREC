<DOC>
<DOCNO> 114753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/guncel/gun04.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Din eğitimi çağ atladı 
</HEADLINE>
<TEXT>

Bu yıl okutulmaya başlanan Din Kültürü ve Ahlak Bilgisi kitaplarında satanizmden reenkarnasyona kadar her şey var... 
     SİBEL KAHRAMAN İstanbul 

     İlköğretim okullarında bu yıl okutulmaya başlanan Din Kültürü ve Ahlak Bilgisi kitapları reform niteliği taşıyor. Satanizm konusunun da işlendiği kitapta, tüm dinler, noel, yılbaşı, reenkarnasyon, tarikatlar, cemaatler hakkında bilgiler yer alıyor. Kitaplarında, kız çocukları okulda erkek çocuklarla birlikte resmediliyor. Resimlerde babaanne, anneanneler hariç tüm kadınların başı açık. Ayrıca babalar ev işlerinde annelere yardımcı oluyor. 
     
     YILBAŞI KUTLANIR’ 
     7. sınıf kitabında bulunan satanizm bölümünde şu ifadeler dikkat çekiyor "Satanistler kötülüğü tüm dünyaya egemen kılmaya çalışmaktadır. Satanizm genellikle aile problemleri olan, yalnızlığa itilmiş, yeterli dini eğitim alamamış ve arkadaş çevresi iyi olmayan gençleri kandırmayı amaçlamaktadır. Bu gibi tehlikeli akımlardan, yanlış inanış ve düşüncelerden korunmak için Kuran’ın şeytanla ilgili öğütlerini dikkate almalıyız." Yine aynı kitapta, Noel’in dini bir bayram olduğu belirtilirken, yılbaşını herhangi bir dinle ilişkilendirmenin doğru olmadığı ifade ediliyor ve "Yılbaşı kutlamalarının da dini bakımdan sakıncası yoktur" deniliyor. 
     
     RUH GÖÇÜ 
     Kitapta Ruh Göçü Reenkarnasyon başlığı altında ise şu bilgiler veriliyor "Öldükten sonra başka bir bedende tekrar dünyaya gelmeye reenkarnasyon denir. Reenkarnasyonun gerçekleşip gerçekleşmediği bilimsel olarak kanıtlanabilir durumda değildir. Bu inanç ilahi dinler tarafından kabul edilemez." 
     



 GÜNCEL 



















</TEXT>
</DOC>
