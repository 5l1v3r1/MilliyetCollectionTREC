<DOC>
<DOCNO> 119564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo14.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Milli Takım, kulüp takımlarının üzerindedir 
</HEADLINE>
<TEXT>

     Milli Takımlar Teknik Direktörü Şenol Güneş, İtalya ile yapacakları hazırlık maçının önemli olduğunu belirterek, ''O maçta şans bulan arkadaşların eksikleri ve sıkıntıları kendileri için olumsuz puan olacaktır'' dedi. Güneş, A Milli Futbol Takımı'nın kampa girdiği otelde düzenlediği basın toplantısında, İtalya maçı için aday kadrosunda, daha önceki kadrolardan çok fazla değişiklik yapmadığını söyledi. 
     Ümit Davala, Hakan Şükür, Hakan Ünsal ve Abdullah'ın konumları itibariyle takıma almadığını bildiren Güneş, şöyle konuştu 
     ''Bu maç için ideal kadrodaki oyuncuları çağırdım. Ama, çağırılmayan genç oyuncuların önü açık, onları daha ileriki maçlarda kadroya dahil edebilirim. İtalya maçında şans bulan oyuncuların eksikleri ve sıkıntıları kendileri için olumsuz puan olacaktır. Onlardan en iyisini sunmalarını bekliyorum. Takıma girmek zordur, giren oyuncuyu da bırakmıyoruz. Gelen oyuncuların şanslarını iyi kullanması, gelmeyenlerin de şikayette bulunmaması gerekir.'' Şu an kadroya 21 oyuncu çağırdığını belirten Güneş, salı günü Ümit Milli Takım'ın maçını izleyeceğini, oradan 1-2 oyuncuyu da A takım kadrosuna alabileceğini kaydetti. 
     Çalışmalarını İngiltere maçı için yaptıklarını ifade eden Güneş, ''İngiltere gibi güçlü olan İtalya'yla oynayacağız. Çek Cumhuriyeti ve Portekiz'le de oynamayı düşünmüştük ama İtalya oldu. Güçlü takımlarla oynayıp İngiltere maçı öncesi eksiklerimizi görmek istiyoruz. Daha zayıf takımlarda motivasyon sıkıntımız oluyor. Benim için sonuçtan çok oynayacağımız futbol önemli. Bu maç İtalya'da oynayan oyuncularımız için de iyi olacaktır. Emre ve Okan'ın son maçta takımlarında oynamaları bizi sevindirmiştir'' şeklinde konuştu. 
     
     ''MİLLİ TAKIM KULÜP TAKIMLARININ ÜZERİNDEDİR'' 
     Galatasaray Teknik Direktörü Fatih Terim'in milli takım kampıyla ilgili sözlerinin anımsatılması üzerine de Şenol Güneş, Terim ile her zaman görüştüğünü ve yine görüşebileceğini söyledi. 
     Milli takım planını geçen yıl kulüp antrenörlerinin onayını alarak yaptıklarını anlatan Güneş, şöyle devam etti 
     ''Milli takım kampı var diye devre arasını da uzun tuttuk. Terim, 15 gün demiş ama bizim kampımız 1 hafta. Yanlış bilgi verilmiş. Hocamız bize çok yardımcı oldu. Bizim de ona olmalı. Oyuncularla ilgili kararı tabii ki biz vereceğiz. Yorgunlukları, sıkıntıları olduğu zaman değerlendirilir. Milli takım oyuncusunun daha iyi olması için elimizden gelen her şeyi yaparız. Antrenörlerin istekleri olabilir. Bunları değerlendiririz. Ama önemli olan milli takımdır. Milli takım, kulüp takımlarının üzerindedir.'' Şenol Güneş, Galatasaray ve Fenerbahçe'nin Avrupa kupalarında turu geçmeleri durumunda İtalya kampına daha az futbolcu çağırmayı düşündüğünü, ama bunun gerçekleşmediğini belirtti. 
     
     ÖNEMLİ OLAN OYUNCUNUN YANLIŞINI TEKRARLAMAMASIDIR'' 
     Bir gazetecinin, Ümit Davala'nın hareketleri sonrası kendisinin tepkisinin olmadığını belirtmesi ve bu konuda ne düşündüğünün sorması üzerine Şenol Güneş, ''Hiçbir oyuncu toplumun tepkisini alacak davranışlarda bulunmamalıdır. Ama yanlış yapan oyuncuyu da hemen yok etmemeliyiz'' dedi. 
     Ümit Davala'nın bu olaydan sonra herhangi bir olumsuzluğunu görmediğini anlatan Güneş, ''Önemli olan o yanlışı tekrarlamamasıdır. Hoşgörülü olmak lazım. Eğer yanlış tekrarlanırsa o zaman oyuncu gider. Ümit'i kazanmak istiyoruz. Biz kelle istemek zorunda değiliz. Herkes birbirinin kellesini isterse, ortada kelle kalmaz. Fatih Terim'in bu konudaki görüşlerine katılıyorum'' diye konuştu. 
     İlhan Mansız'ın da agresifliği olduğunu hatırlatan Güneş, ''İlhan konusunda girişim yapmıştık, ama siz bizi yalnız bıraktınız. Bizim amacımız ceza vermek değil, İlhan'ı kazanmaktı'' dedi. 
     
     ''YENİ HÜKÜMET HAYIRLI OLSUN'' 
     Şenol Güneş, seçimlerden sonra yeni oluşan siyasi tablonun kamuoyunda olumlu bir hava yarattığını belirterek, ''Yeni hükümet hayırlı olsun'' dedi. 
     Halkın huzurlu olması için hükümetlerin iyi çalışması gerektiğini vurgulayan Güneş, ''Yeni hükümetten beklentimiz budur. Bu beklentiye de cevap vereceklerini umuyorum. Ekip ruhu içinde gözükmeleri ülkeye olumlu bir hava verdi'' şeklinde konuştu. 
     
     ''SON GELİŞMELER ÜZÜCÜ'' 
     Şenol Güneş, ligde yaşanan son gelişmelere de değinerek, şunları söyledi 
     ''Taraftarların sevgi ve saygı çerçevesinde maçları izlemeleri lazım. Olumsuz koşulları biz yaratıyoruz. Saha dışındaki bu olaylar, futbolun tansiyonunu yükseltip, kalitesini düşürüyor. Dünya üçüncüsü olan Türkiye'de artık şahısların değil, olayların konuşulması lazım. Futbol yenmek ve yenilmek değildir. Futbolumuzu dünyaya taşımalıyız. Küfür, atılan pet şişeler, saha kapatmalar konuşuluyor. Bu gerginlikte iki büyük kulübümüz saha içinde değil, saha dışındaki olaylar nedeniyle Avrupa kupalarından elendi. Zaman zaman kulüp başkanlarıyla, yöneticilerle bir araya geliyorum. Herkes şikayetçi ama eyleme geçen yok. En son Ankara'da protokol tribününe molotof kokteyli atıldı. Herkes çok rahatsız oldu.'' Son günlerde Dünya Kupası 3'üncülüğünün çok gündeme geldiğini ve milli takım için de bir yük gibi rahatsızlık verici olarak kullanıldığını ifade eden Güneş, şöyle devam etti 
     ''Herkes yapılan doğruları baltalamaya çalışıyor. Başarılı olan oyuncularımızı üst seviyeye çıkarıp, daha sonra aşağılara indirmek bizi üzüyor. Saha sonuçlarından sonra kavgaya gittik. Çok emek verildi ama emek verenlerin kendi ürettiklerini yok etmesini istemiyorum. Futbol piramidinin en tepesinde durmak kolay değil. Orada sert rüzgarlar esiyor. Daha çok emek ve işbirliği lazım. Birbirimizi suçlayarak geriye gideriz. Artık olumsuz düşünceleri bırakalım. Futbol takımları arasındaki kavga bize yansıyor. Bir futbolcunun kabiliyeti oynadığı futbolda eksik olabilir, ama karakteri değişmemeli.'' Güneş, Avrupa'da Denizlispor ve Beşiktaş'ın tur atlamalarına sevindiğini, bundan sonra da bu iki takımı destekleyeceklerini, bu takımların turu geçip ülke puanını artırmalarını umduğunu söyledi. Dünya Kupası'nın ardından aldığı ödülü bağışlaması konusuna da değinen Güneş, parayı Lösemili Çocuklar Vakfı, eğitim vakıfları, bazı dernekler ve iki eski futbolcuya yardım yaparak kullandığını sözlerine ekledi. 
     





</TEXT>
</DOC>
