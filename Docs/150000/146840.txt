<DOC>
<DOCNO> 146840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sonspo14.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe... Forvetler gol çalışması yaptı... 
</HEADLINE>
<TEXT>

     Fenerbahçe, Adanaspor ile hafta sonunda oynayacağı lig maçının hazırlıklarını sabah yaptığı idmanla sürdürdü. 
     Coşkun Özarı 16. Dönem Teknik Direktörlük Kursu'na giden Teknik Sorumlu Oğuz Çetin'in yer almadığı idmanda futbolcular, antrenörler Nurettin Yıldız ve Özcan Kızıltan yönetiminde yaklaşık bir saat süren bir çalışma yaptılar. 
     Antrenmanda Nurettin Yıldız, forvet oyuncuları Beschastnykh, Serhat ve Semih'in yanı sıra Bilal'e şut çalışması yaptırdı. Oyuncular, Recep'in koruduğu kaleye ortadan, sağ ve sol çaprazlardan idman süresince bol bol şut attılar. Diğer futbolcular ise Özcan Kızıltan yönetiminde taktik ağırlıklı tek kale maç oynadılar. 
     Antrenmana, ülkesinin milli takımından dün akşam dönen Mirkoviç de katılırken, rahatsızlığı bulunan Ceyhun ile genç Kerim koşu yapmakla yetindi. 
     Milli takımlarda bulunan sarı-lacivertli futbolcuların yer almadığı idmana, hafif sakatlığı bulunan Johnson, Steviç ve İsmail 20 dakika gecikmeyle çıktı. Bu 3 futbolcu, koşunun ardından kondisyoner Stefano Moreno eşliğinde ayrı çalıştı. 
     Fenerbahçe, Adanaspor maçının hazırlıklarını akşam yapacağı antrenmanla sürdürecek. 
     





</TEXT>
</DOC>
