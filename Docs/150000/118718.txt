<DOC>
<DOCNO> 118718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur25.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cadde ortasında soyundu, gözaltına alındı... 
</HEADLINE>
<TEXT>

     Antalya'da, polisten dayak yediğini iddia eden bir hayat kadını, cadde ortasında soyundu. 
     Yüzüncü Yıl Bulvarı'nda ''otostop'' için bekledikleri bildirilen üç hayat kadını, polis tarafından gözaltına alınmak istendi. Ancak kadınlar direnç göstererek, olay çıkardı. 
     Antalya Emniyeti'nin Önleyici Hizmetler Şube Müdürlüğü'ne bağlı ekip otosuna binmek istemeyen hayat kadınlarından biri, üzerindeki giysilerin bir bölümünü çıkartarak, olayı protesto etti. Polisler de, kadını araca bindirmek için zor kullandı. 
     Daha önce aynı ekipteki bazı polislerin kendilerini dövdüğünü iddia eden hayat kadını, Ahlak Bürosu ekiplerinin olay yerine çağrılmasını istedi. 
     Bu sırada olayı görüntülemek isteyen gazeteciler ile polis arasında da tartışma yaşandı. Olayın görüntülenmesini istemeyen bazı polisler, kameraların objektiflerini kapatarak, görüntü alınmasını engellemeye çalıştı. Ahlak Büro ekiplerinin olay yerine gelmesiyle tartışma son buldu. 
     Hayat kadınları, Ahlak Bürosu ekiplerine kendilerini defalarca dövdüğünü iddia ettiği polis memurunu şikayet ettiler. 
     Kadınlar, Antalya Asayiş Şube Müdürlüğü'nde gözaltına alındılar. 
     





</TEXT>
</DOC>
