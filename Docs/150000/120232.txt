<DOC>
<DOCNO> 120232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo14.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, Galatasaray'ı yenmeyi planlıyor... 
</HEADLINE>
<TEXT>

     Gençlerbirliği, hafta sonunda Birinci Süper Lig'de Galatasaray ile yapacağı maçın hazırlıklarını sürdürürken, kırmızı-siyahlı camia galibiyete koşullandı. 
     Gençlerbirliği Teknik Direktörü Ersun Yanal, yaptığı açıklamada, Galatasaray'ın güçlü yanlarını bildiklerini ifade ederek, ''Ona göre oynayacağız'' dedi. 
     Yanal, rakiplerine özel önlem almayacaklarını belirterek, şunları söyledi 
     ''Biz, tüm rakiplerimize kendi oyun anlayışımızı kabul ettirmeye çalışıyoruz. Bunu kabul ettirdiğimiz zaman da galip geliyoruz. Galatasaray karşısında da oyun planımızı rakibe kabul ettirirsek, sahadan galip ayrılırız. Buna çalışıyoruz.'' Gençlerbirliği'nin forvet oyuncularından Veysel Cihan ise yaptığı açıklamada, Galatasaray'ı 2-1 yeneceklerini ileri sürdü. 
     Veysel Cihan, Galatasaray karşılaşması için görüşlerini şöyle açıkladı 
     ''Takım olarak hedefimiz, bu maçtan 3 puanla ayrılmak. Galatasaray'ın gücü belli. Ancak, biz de büyük takımlar arasına katılmak istiyorsak bu ve bunun gibi maçları kazanmak zorunda olduğumuzu biliyoruz.'' Kırmızı-siyahlı ekibin forvetlerinden Mustafa Gürsel ise yaptığı açıklamada, şunları söyledi 
     ''Galatasaray güçlü bir takım ancak güç bir dönemden geçiyorlar. Trabzonspor karşısında biraz sıkıntılarını atmış gibilerdi. Ancak, biz de çok iyi çalışıyoruz ve son 3 haftadır başarılı bir periyot yakaladık. Çalışmalarımızı sahaya yansıtabilirsek, Galatasaray'ı kolay geçeriz.'' 
     





</TEXT>
</DOC>
