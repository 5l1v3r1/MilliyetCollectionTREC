<DOC>
<DOCNO> 104438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo12.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de, Class 1 Dünya Offshore Şampiyonası heyecanı... 
</HEADLINE>
<TEXT>

     Dünyanın en hızlı hız teknelerinin yarışacağı, 6-8 Eylül tarihleri arasında İzmir Körfezi'nde yapılacak Class 1 Dünya Offshore Şampiyonası'nın genel müdürü Craig Stoehr, yarışların Türkiye ayağında bir ilki gerçekleştireceklerini bildirdi. Stoehr, seyir zevki için teknelerin kıyıya çok yakın yarışacağını söyledi. 
     71. İzmir Enternasyonel Fuarı'nda İEF sergilenen örnek yarış teknesi için İzmir'e gelen Craig Stoehr, yarışmalar için hazırlıkların sürdüğünü kaydetti. 
     Stoehr, ''Yarışlar, Konak-Karşıyaka-Alsancak arasında kurulacak 14 kilometrelik parkurda yapılacak. Tekneler için yapılan parkur, kıyıya 25 metre uzaklıkta olacak. Seyircilerin göz zevki için parkur ilk kez kıyıya bu kadar yakın yapıldı'' dedi. 
     ''Powerboat'' olarak adlandırılan 11 teknenin 22 pilot tarafından kontrol edildiği, kazanan takımın 2.5 milyon dolar ödül aldığı yarışlar için takımlar gelecek hafta başından itibaren İzmir'e gelmeye başlayacak. 
     İzmir'de 3 gün sürecek Class 1 Dünya Offshore Şampiyonası'nda, hız tekneleri yarışlarının dışında, çeşitli extreme spor aktiviteleri, tekne festivali, canlı müzik ve gösteriler de yapılacak. 
     
     CLASS 1, FORMULA'NIN DENİZDEKİ DENGİ 
     Yarışlara katılacak teknelerin, 5 Eylül'de Gündoğdu ve Cumhuriyet Meydanları arasında, karadan TIR'ların üzerinde İzmirliler için bir geçiş yapacağını belirten Stoehr, ''Yarışlar, Formula 1'in denizlerdeki dengi. Class 1 Yarışları, Formula 1'i Türkiye'ye getirmek isteyen İzmirli'lerin ne kadar sporsever olduklarını göstermeleri açısından bir fırsat'' dedi. 
     İtalya, Almanya, İngiltere, Norveç, Katar, Birleşik Arap Emirlikleri ve Türkiye'de yapılan 8 yarıştan oluşan Class 1 Dünya Offshore Şampiyonası'na, ''Victory'', ''Damas'', ''ECS'', ''Binautica'', ''Reverie'', ''Roscioli Hotels'', ''GFN Gibellato'', ''Spirit of Norway'', ''Riviera'', ''Highlander'' ve ''Jotun'' takımları katılıyor. 
     2 bin beygir gücünde, çift motorlu yarış tekneleri saatte 270 kilometreye dek hız yapabiliyor. 
     Öte yandan Norveç'te 11 Ağustos'ta yapılan son yarışlara arıza nedeniyle katılamayan ''Binautica'' takımının da İzmir'deki yarışlara geleceği belirtildi. 
     





</TEXT>
</DOC>
