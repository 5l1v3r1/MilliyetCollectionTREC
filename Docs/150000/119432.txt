<DOC>
<DOCNO> 119432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/guncel/agun.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere’de uyuşturucu trafiğini karıştıran Türk 
</HEADLINE>
<TEXT>
Baybaşin ikinci Escobar 
The Observer Hüseyin Baybaşin’in hapiste olduğu Hollanda’dan Londra sokaklarını kontrol ettiğini belirterek Kokainde Escobar ne ifade ediyorsa, eroin denildiğinde de Baybaşin bir numara ’ diye yazdı 
     NEVSAL ELEVLİ Londra 

     İngiliz The Observer gazetesi İngiltere’nin başkenti Londra’da Türk ve Kürtlerin yoğun olarak yaşadığı Harringey bölgesini terörize eden uyuşturucu çeteleri arasındaki savaşın sorumlusu olarak uluslararası uyuşturucu kaçakçısı Hüseyin Baybaşin’i gösterdi. 
     
     Escobar out, Baybaşin in 
     Gazete, Harringey bölgesindeki Dostlar Lokali adlı kahvede çıkan, bir kişinin ölümü ve 4 kişinin ağır yaralanmasıyla sona eren olaylarla ilgili haber -analizinde, "Bu olaylar da ortaya koyuyor ki, Kuzey Londra’nın sokakları, bir zamanlar kokain denildiğinde Pablo Escobar ne ifade ediyorsa, bugün eroin denildiğinde aynı şeyleri ifade eden bir kişi tarafından yönetiliyor ve kontrol ediliyor" ifadesini kullandı. Gazete, bu kişinin 20 yıl hapis cezasına çarptırıldığı Hollanda’daki cezasını çekmesine karşın, "Londra sokaklarını yönetmeyi de başardığını" belirtti. 
     
     Korku hakim 
     Gazete, bölge halkının polisin de bir şey çözebileceğine inanmadığını kaydetti ve "Çünkü kimse ortaya çıkarak tanıklık yapamıyor. Korku hakim. Ortadaki kavga milyonlarca sterlin değerindeki İngiltere eroin piyasası üzerinde dönüyor. Bu yasadışı ticaretin yüzde 90’ı Türk ve Kürt mafyalarının elinde. Bunlar hem birbirleriyle, hem de bu pastaya ortak olmak isteyen diğer rakipleriyle kavga ediyor" diye yazdı. 
     
     Kahvehane merkez 
     Green Lanes bölgesinde geçen ay boyunca yapılan baskınlarda bir milyon sterlin tutarında eroin ele geçirildiğini belirten gazete, Dover’dan giren malın genellikle burada parçalara ayrılarak Londra ve Liverpool’a gönderildiğini, ticaretin merkezindeki kahvehanelerin kontrolünün de etkili biçimde yapılamadığını bildirdi. 
     
     10 milyar sterlini var 
     Baybaşin ailesinin bu ticaretin merkezinde olduğunu yazan gazete, geçen hafta yaşanan olayların arkasındaki ismin de büyük ihtimalle Hüseyin Baybaşin olduğunu öne sürdü. Gazete, 30 yıldır uyuşturucu ticareti yaptığı iddia edilen 46 yaşındaki Baybaşin’in servetinin 10 milyar sterlin olarak tahmin edildiğini bildirdi. 
     
Hüseyin Baybaşin kimdir      İSTANBUL Milliyet 

     Hüseyin Baybaşin, Mehmet Emin Baybaşin, Mehmet Şerif Baybaşin, Mehmet Şirin Baybaşin, Mahmut Baybaşin... Ailenin çok sayıda üyesi uyuşturucu suçundan cezaevinde bulunuyor. Hüseyin Baybaşin 46 Lice doğumlu. İlk kez Fatih’teki evine 10 Mayıs 1976’da yapılan baskında 10.8 kilo esrarla yakalandı. İki yıl hapis cezası aldı. 1984’te İngiltere’de 6 kilo eroinle yakalanınca 12 yıl hapis cezasına çarptırıldı. Dört yıl cezaevinde kaldıktan Türkiye’ye döndü. Cezaevinde dört ay kaldı sonra tahliye edildi. Dört gün sonra Silivri’de bu kez 79 kilo eroin, iki kilo baz morfinle yakalandı. 22 Mart 1989’da tekrar tutuklandı. 1992’de Kısmetim - 1 gemisindeki 3 bin 100 kilo baz morfinin ona ait olduğu iddia edilince yurtdışına kaçtı. Lucky - S gemisindeki 13 ton uyuşturucuda payı olduğu öne sürüldü. Mart 1998’de Hollanda sınırındaki villasında yeğeni Giyasettin Baybaşin ile yakalandı. Baybaşin ailesinden 10 kişi daha gözaltına alındı. Son olarak amcasının oğlu Mahmut Baybaşin’in, İspanya’da evindeki 10 kilo eroin ele geçirildi. 
     



 GÜNCEL 











</TEXT>
</DOC>
