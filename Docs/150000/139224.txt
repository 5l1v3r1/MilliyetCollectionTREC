<DOC>
<DOCNO> 139224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo23.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Dikkatli ve agresif olmalıyız... 
</HEADLINE>
<TEXT>

     Beşiktaş Teknik Direktörü Mircea Lucescu, UEFA Kupası 4. tur rövanşında yarın yapacakları SK Slavia Prag maçının kendileri için çok önemli olduğunu ve bu karşılaşmada çok dikkatli olmaları gerektiğini söyledi. 
     Mircea Lucescu, BJK Nevzat Demir Tesisleri'nde kaptan Tayfur Havutçu ile birlikte düzenlediği basın toplantısında, yarınki maçın Beşiktaş açısından çok önemli olduğunu vurgulayarak, ''Bu maça çok iyi konsantre olup, dikkatli ve agresif olmalıyız. Futbolcularımla sabah yaptığım toplantıda dünkü Juventus-Manchester United maçını konuştuk. Juventus'un ilk maçta 10 futbolcusu yoktu. İyi oynayıp 2-1 kaybetti. Ama dün Juventus kendinden o kadar emindi ki 3 önemli hata yapıp 3-0 yenildi. Aynı şey bizim için de geçerli. İlk maçtaki 1-0'lık yenilgi bizi rahatlatmamalı. Rakibimiz, yapacağımız en ufak hatayı bile değerlendirmeye çalışacaktır. Hiçbir zaman dikkati elden bırakmamalıyız'' diye konuştu. 
     Rumen teknik adam, SK Slavia Prag'ın güçlü bir ekip olduğunu ifade ederek, ''İlk maçta çok kötü oynamadık. Rakibimiz kendi sahasında çok gol atıyordu. Ancak bize hatalar zincirinden kaynaklanan bir gol atabildiler. Şimdi evimizde oynuyoruz. Çok daha farklı bir maç olacak. Rakip genç ve dinamik bir ekip. Dikkatli olup turu geçmek için elimizden geleni yapacağız'' dedi. 
     Sezon başında kimsenin Beşiktaş'ın bu düzeye geleceğini ummadığını belirten Lucescu, ''Ama oyuncularımın çabalarıyla buraya dek geldik. Artık çeyrek finale de kalmak istiyoruz'' diye konuştu. 
     
     ''TARAFTARLARDAN DESTEK BEKLİYORUM'' 

     Lucescu, yarın taraftarlardan da destek beklediğini kaydederek, şunları söyledi 
     ''Yarın taraftarlarımızdan müthiş bir destek bekliyorum. Oyuncu, yönetici ve teknik heyetin yanısıra taraftarın da kendini göstermesi gereken bir maç olacak. Taraftarlarımızın her zaman olduğu gibi yanımızda yer alacağına ve sonuna dek takımlarını destekleyeceğine inanıyorum.'' 
     
     HAVA KOŞULLARI 

     Lucescu, basın mensuplarının kar nedeniyle fazla saha çalışması yapamamalarını hatırlatması üzerine de, ''Kimse merak etmesin. Sahada fazla çalışamadık, ama kafa ve fizik olarak bu maça çok iyi hazırlandık'' dedi. 
     SK Slavia Prag'ın zaman zaman orta alanda hatalar yaptığını, bundan da yararlanmaları gerektiğini söyleyen Rumen çalıştırıcı, maç içinde her duruma göre kendilerini hazırlayacaklarını, evlerinde oynamanın avantajını kullanarak da turu geçmeye çalışacaklarını bildirdi. 
     
     SAKAT VE HASTA FUTBOLCULARIN DURUMU 

     Lucescu, hastalığı bulunan İlhan Mansız'ın şu anda iyi durumda olduğunu ve oynamak istediğini kaydederek, şunları söyledi 
     ''İlhan bizim için önemli bir oyuncu. Şimdi durumu iyi gözüküyor. Ancak ağır bir grip geçirdi ve biraz kilo kaybetti. Yine de 45 dakika bile oynasa bize yeter. Bu futbolcumun durumuna yarın bakacağız. Ahmet Yıldırım ise iyi durumda. Başlangıçta sakatlığı bizi korkutmuştu. Ancak çabuk iyileşti ve takımla birlikte çalıştı.'' Yarın maça Sergen ile başlayıp başlamayacağı yönündeki bir soruya da Lucescu, ''Sergen de iyi durumda. Ancak ilk 11'de oynatıp oynatmayacağıma yarın karar vereceğim'' diye yanıtladı. 
     Rumen teknik adam, cezalı olan Zago'nun SK Slavia Prag karşısında forma giyemeyecek olmasının kendilerini fazla etkilemeyeceğini ifade ederek, ''Zaman zaman savunmadaki bazı oyuncularımızdan yoksun olarak maçlara çıktık. Benim savunmadaki her futbolcum değişik yerlerde görev aldı. Ali Eren solda, Ahmet Yıldırım ve Ronaldo'dan da yoksun kaldık. Ama bu takımı etkilemedi. Yarın da etkileyeceğini sanmıyorum'' diye konuştu. 
     Beşiktaş'ın UEFA Kupası'nda final oynayıp oynamayacağı ile ilgili bir soru üzerine de Lucescu, şunları söyledi 
     ''Bizim için önümüzdeki maç önemlidir ve bu maça konsantre olmak istiyoruz. Herkes Slavia Prag'ı elemenin basit olduğunu sanıyor. Bu kolay değil. Biz 6 ayda bu seviyeye geldik. Artık bu geldiğimiz seviyeye alışıp ayağımızı yere sağlam basmalıyız. Ben pembe bir tablo çizip insanları yanıltmak istemiyorum. Finale gelebiliriz tabi, ama bu allahın yardımıyla değil, kendi vereceğimiz ödün ve çalışmalarla olacak. Tabi allahın yardımını da isteyeceğiz. Şimdi ben futbolcularımı oynayacağımız ilk maça konsantre etmeye çalışıyorum. Ayağımız yere bastıktan sonra da kaymamalı.'' 

     
</TEXT>
</DOC>
