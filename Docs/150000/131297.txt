<DOC>
<DOCNO> 131297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo20.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Rüştü'ye büyük onur... 
</HEADLINE>
<TEXT>

     Fenerbahçeli milli kaleci Rüştü, Antalya'nın Serik ilçesinde adının verildiği caddenin açılışını yaptı. 
     Serik Belediye Başkanı Mehmet Habalı'nın, milli kalecinin 17. Dünya Kupası'ndaki başarısı nedeniyle daha önce ''Akdeniz'' olan caddeye ''Rüştü Reçber'' adını vermesi dolayısıyla düzenlenen törene kaleci Rüştü, babası Mehmet Reçber, dayısı Nazif Kır ve Fenerbahçe Kulübü Basın Sorumlusu Necmi Gülümser ile birlikte katılırken, Serik Kaymakamı Mehmet Aydın da törene katılanlar arasında yer aldı. 
     Törende konuşan Rüştü, babasının işlerinden dolayı çocukluğunda her zaman bir ayağının Serik'te olduğunu belirterek, ''Çok açılışlara katıldım. İlk defa kendi adıma düzenlenen bir açılışta bulunmaktan gurur duyuyorum'' diye konuştu. 
     Serik Belediye Başkanı Mehmet Habalı ise hemşehrileri Rüştü'nün adını bir caddeye vermekten büyük mutluluk duyduklarını ifade ederken, kulüp başkanı Aziz Yıldırım'a verilmek üzere Necmi Gülümser'e bir plaket sundu. 
     Başkan Habalı, Rüştü'ye de plaket verirken başarılarının devamını diledi. 
     Fenerbahçe Kulübü Basın Sorumlusu Necmi Gülümser ise Serik Belediye Başkanı'na futbolcuların imzası olan Fenerbahçe forması, futbol topu, anahtarlık ve bayrak hediye etti. 
     Habalı, Serik'te yapacakları uluslararası standartlardaki futbol tesislerine de ''Aziz Yıldırım'' ismini vereceklerini belirterek, Fenerbahçe Kulübü Başkanı'nın desteğini beklediklerini sözlerine ekledi. 

     
</TEXT>
</DOC>
