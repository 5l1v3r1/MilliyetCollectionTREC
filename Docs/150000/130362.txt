<DOC>
<DOCNO> 130362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/soneko05.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-Japonya maden anlaşması... 
</HEADLINE>
<TEXT>

     Japonlar Hopa'da maden arayacak. Bakanlar Kurulu, Hopa bölgesinde maden aranmasına ilişkin Türkiye ile Japonya arasında nota teatisi yoluyla akdedilen anlaşmayı onayladı. 
     Resmi Gazete'nin bugünkü sayısında Bakanlar Kurulu'nun konuya ilişkin Kararı yer aldı. 
     Hopa'nın maden potansiyelinin aranması ve değerlendirmesi olarak ifade edilen anlaşma uyarınca Japonya hükümeti, Japon kanun ve düzenlemeleri çerçevesinde incelemeyi yürütmek üzere Türkiye'ye bir Japon ekip yollayacak. 
     Maden Tetkik ve Arama Genel Müdürlüğü MTA belirlenen çalışma takviminde tanımlanan imkanları Japon ekibine temin edecek. 
     Mevcut düzenlemelerdeki işbirliğinin ayrıntıları ve usulleri 28 Ağustos 2002 tarihinde Japonya Uluslararası İşbirliği Ajansı JICA ve MTA arasında üzerinde mutabık kalınan ''Çalışma Planı'nın'' uygulamaya ilişkin düzenlemelerinde belirlenecek Çalışma Planı 28 Ağustos 2002 tarihinde MTA Genel Müdürü A. Kenan Işıker ile Japonya Hazırlık Çalışma Ekibi Lideri Naotoshi Sugiuchi arasında Ankara'da imzalanmıştı 
     





</TEXT>
</DOC>
