<DOC>
<DOCNO> 127645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur18.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Noel Babalı" çevre eylemi... 
</HEADLINE>
<TEXT>

     Doğa Savaşçıları Çevre Örgütü'nce düzenlenen ''Noel babalı'' çevre eyleminde, boğazlardan tanker geçişi protesto edildi. 
     Yeni yıl nedeniyle ''Noel Baba'' kostümleriyle Ortaköy Vapur İskelesi'ne gelen 10 kişilik eylemci grup adına açıklama yapan Doğa Savaşçıları Çevre Örgütü Başkanı Zafer Murat Çetintaş, İstanbul ve Çanakkale boğazlarından yıl boyunca tankerlerle taşınan petrol oranı arttıkça, tehlikenin de arttığını söyledi. 
     Olası bir tanker kazası sonucu meydana gelebilecek sızıntının bile çevre felaketiyle sonuçlanabileceğini belirten Çetintaş, ''Gotia adlı tankerden sızan petrol, boğazdaki balık nüfusuna önemli ölçüde zarar verdi. İspanya'da yaşanan felaket de hepimiz için uyarı niteliği taşıyor'' dedi. 
     Kilyos ile Saroz Körfezi arasında yapılacak ''alternatif'' bir petrol boru hattıyla boğazlardan tanker geçişinin en aza indirgeneceğini savunan Çetintaş, sözlerini şöyle sürdürdü 
     ''Bu projenin gerçekleşmesinin maliyeti 100 milyon dolar civarındadır. Boğaz kıyılarındaki tarihi bir yalının 100 milyon değerinde olduğu düşünülürse, bu projenin ne denli ucuza gerçekleşeceği aşikardır. Burada Noel Baba kıyafeti giymemizin nedeni de, onun bizim savunduğumuz barışçı, adil, dostane ve yardımsever bir dünyanın sembolü olmasıdır.'' 
     





</TEXT>
</DOC>
