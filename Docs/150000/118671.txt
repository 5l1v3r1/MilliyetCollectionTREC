<DOC>
<DOCNO> 118671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sonspo06.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor, seriyi sürdürmek istiyor... 
</HEADLINE>
<TEXT>

     Kocaelispor, bu hafta deplasmanda yapacağı Malatyaspor maçında galibiyet serisini sürdürmenin hesaplarını yapıyor. 
     Sefa Sirmen Tesisleri'ndeki sabah antrenmanında ter atan ve ve müzik eşliğinde kondüsyon yükleyen futbolcuların hırsı ve uzaktan şut çalışması yapan ileri uç elemanlarının isabet oranlarının yüksekliği dikkati çekti. 
     Teknik direktör Güvenç Kurtar, çalışma sonrası yaptığı açıklamada, Kocaelispor'un hakettiği yerde olmadığını belirterek, ''Üzerimizdeki stresi attık. Denizlispor galibiyeti takımın ve teknik heyetin moralini yükseltti. Taraftarlarımız da bize sahip çıkmaya başladı. Malatya'dan 3 puanla dönüp, sıralamada yükselmeyi hedefliyoruz'' dedi. 
     Faruk'un cezalı olduğu, sakat futbolcuları Volkan ve Serkan'ın da tedavilerinin sürdüğü Körfez ekibi, akşam saatlerinde bir çalışma daha yapacak. 
     
     DENİZLİSPOR MAÇI PRİMİ VE ONUR KOLTUKLARI SATIŞI 
     Bu arada 15 Aralık'ta olağanüstü kongre yapılması kararı alan kulüp yönetim kurulu, Denizlispor maçının galibiyet primini ve onur koltuklarının yeni satış fiyatını da belirledi. 
     Kulüp başkanı Hikmet Erenkaya, Denizlispor maçı galibiyet priminin toplam 60 milyar lira olduğunu ifade ederek, ''Kulüp maddi sıkıntı içinde, ancak bu prim Malatyaspor maçı öncesi futbolcuların hesaplarına yatırılacak'' dedi. 
     Erenkaya, İsmetpaşa Stadı'ndaki onur koltuklarının satış fiyatında yüzde 50 indirime gidildiğini de ifade ederek, kırmızı koltukların 1 milyar, yeşil koltukların 500 ve sarı koltukların 250 milyon liradan satılacağını kaydetti. 
     





</TEXT>
</DOC>
