<DOC>
<DOCNO> 149721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun36.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO, Irak için hazırlanıyor... 
</HEADLINE>
<TEXT>

     Brüksel'deki NATO Genel Merkezi kulislerinde, ''İttifak'ın Irak'ta oynayacağı rol'' tartışmaları artarak devam ederken, askeri kanatta da, ''her olasılığın göz önünde bulundurulduğu ve çeşitli hazırlıklar yapıldığı'' ifade ediliyor. 
     Diplomatik kaynaklar, Irak'ta savaşın son bulmasının ardından NATO'ya bir rol verilmesi konusunun ''yeni bir şey olmadığını'' ifade ediyor ve ''Bu öneri, savaş başlamadan önce, ilk defa ABD Savunma Bakanı Yardımcısı Paul Wolfowitz tarafından Brüksel'de gündeme getirilmişti'' diyorlar. 
     ABD Dışişleri Bakanı Colin Powel, bu ay başında, İttifak üyesi ülkelerin dışişleri bakanlarıyla yaptığı görüşmede konuyu tekrar masaya getirdiği zaman, Alman Bakan Joshka Fischer ''kötümser'' olduğunu söylemiş, Fransız Dominique De Villepin ise ''konuyu tartışmak için erken olduğunu'' ifade etmişti. Ancak hiçbir NATO müttefikinin, İttifak'ın Irak'ta bir rol üstlenmesi önerisini reddetmediği gözlemlenmişti. 
     ABD'nin NATO Daimi Temsilcisi Büyükelçi Nicholas Burns, ''NATO'nun, Irak'ta barış ve istikrarın korunmasında rol oynaması gerektiğini'' söyledi. 
     İngiltere, İspanya ve ABD, İttifak bünyesinde ''zihinsel hazırlık'' sürecini hızlandırırken, Fransa, ''BM'nin talep ve kararı olması halinde'' NATO'nun Irak'ta rol üstlenebileceği mesajı veriyor. 
     ''NATO'daki çatlak ses grubu'' içinde gösterilen Belçika'daki koalisyon hükümeti, 18 Mayıs seçimleri öncesinde sıkıntılı bir görüntü yansıtıyor. Hükümetin liberal ve sosyalist kanadı NATO'nun Irak'ta rol üstlenmesine karşı çıkmazken, yeşiller bu tür bir gelişmeye yeşil ışık yakılmasını reddediyor. Belçikalı diplomatlar, ''18 Mayıs'tan sonra yeşillerin bulunmayacağı bir hükümet koalisyonu kurulabileceğini, kararın bu tarihten sonraya ertelemesinin iyi olacağını'' anlatıyorlar. 
     NATO Genel Sekreteri George Robertson da, basına yaptığı açıklamada, ''Eğer talep gelirse, NATO, uluslararası bir kurumun veya bir grup ülkenin isteklerine yanıt vererek Irak'ta bir rol oynamaya elbette hazırdır'' dedi. 
     ''BM, bizim Irak'ta bir rol oynayabileceğimizi düşünürse kapımızı çalar'' diyen Robertson, NATO üyesi ülkelerin bazılarının, İttifak'ın istikrar ve barışı koruma deneyimleri bulunduğu üzerinde durduklarını ve Irak'ta rol üstlenmekten yana olduklarını anlatarak, bazı müttefiklerin bu konuya daha temkinli yaklaştıklarını ancak hiçbir NATO üyesinin, Irak'ta rol üstlenilmesine karşı olmadığını söyledi. 
     NATO'nun, kendi savunma alanı dışında, örneğin Bosna'da 12 bin askeri yöneterek barış ve istikrar korumada deneyim kazandığı ifade edilirken, NATO Avrupa Kuvvetleri Komutanlığı'nda SHAPE ''yoğun çalışmalar ve planlamalar yapıldığı'' ileri sürülüyor. 
     Türkiye'nin de, savaştan sonra Irak'ta NATO'ya rol verilmesine ''soğuk bakmadığı'' belirtiliyor. 
     





</TEXT>
</DOC>
