<DOC>
<DOCNO> 146216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sonspo03.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da, Galatasaray maçı hazırlıkları... 
</HEADLINE>
<TEXT>

     Diyarbakırspor, Galatasaray ile kendi sahasında yapacağı maçın hazırlıklarını 3 puan üzerine sürdürülüyor. 
     Futbol Şube Sorumlusu ve Asbaşkan Ahmet Göksu, yaptığı açıklamada, Türk Milli Takımı'nın maçı nedeniyle lige verilen aradan en iyi şekilde yararlandıklarını belirterek, Galatasaray maçından 3 puan alarak, rahatlamak istediklerini söyledi. 
     Futbolcuların morallerinin yerinde olduğunu, Galatasaray'ı yenmek için ellerinden geleni yapacaklarını anlatan Göksu, maçın hazırlıklarının çok iyi geçtiğini belirtti. 
     Diğer takımların alacağı puan veya puanların onları ilgilendirmediğini, kendi alacakları puan veya puanlarla ilgilendiklerini kaydeden Göksu, ''Beşiktaş'ın veya Gençlerbirliği'nin şampiyon olması bizi bağlamıyor. Ancak, Gençlerbirliği şampiyon olursa anadolu takımları için bir gurur verici olay olur. Bizi ilgilendiren tek nokta var, o da Diyarbakırspor'a yakışan bir top oynayıp 3 puanı almaktır'' diye konuştu. 
     Göksu, takımda cezalı ve sakat futbolcularının bulunmadığını dile getirerek, konuşmasını şöyle sürdürdü 
     ''Takım teknik direktör Ümit Kayıhan'ın nezaretinde günde çift idman yaparak Galatasaray maçı hazırlıklarını sürdürüyor. Önümüzdeki hafta da tek idmanla çalışmaları devam edecek. Taraftarların da desteğiyle Galatasaray'ı yenerek, 3 puanı alacağımıza inanıyoruz. Diyarbakırspor layık olduğu yerde ligi tamamlayacaktır.'' 
     
     ''FUTBOLCULARIN ALACAKLARI KALMAYACAK'' 
     Futbolcuların kulüpten alacaklarının bulunduğunu da kaydeden Göksu, konuşmasını şöyle tamamladı 
     ''Biz yönetime geldikten sonra bir nebze de olsa futbolcuları rahatlattık. Belirlediğimiz çizelge çerçevesinde futbolcularımıza bir ödeme planı ayarladık. Galatasaray maçı öncesinde futbolcularımıza bir miktar ödeme yapacağız. Çalışmalarımız futbolcularımızı rahatlatmaya yönelik olacaktır. Şu an kulüp başkanımız Mücahit Can'da Ankara'da bulunuyor. Başkan Can'ın Ankara'da para bulma girişimleri sürüyor.'' 
     




</TEXT>
</DOC>
