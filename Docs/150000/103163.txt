<DOC>
<DOCNO> 103163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/soneko26.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch Ratings "Seçimlerde hayal kırıcı sonuç çıkma riski güçlü" 
</HEADLINE>
<TEXT>

     Uluslararası kredi derecelendirme kuruluşu Fitch Ratings, Kasım seçimlerinden sonra istikrarlı ve reformcu bir hükümetin kurulmasının Türkiye'nin kredi değerliliğinin korunması ve yükselmesi için can alıcı önemde olduğunu bildirdi. 
     Fitch uzmanlarının seçim sonuçlarının Türkiye ekonomisi üzerine olası etkileri üzerine hazırladığı raporda, Türkiye'de siyasi alanda son günlerde yeni ve reformcu bir partinin kurulması ve Avrupa Birliği uyum yasalarının çıkarılması da dahil cesaret verici gelişmeler olduğu belirtilirken, bununla birlikte genel olarak siyasi alanın kırılganlığının sürdüğü ifade edildi. 
     Raporda, olumlu siyasal gelişmelere karşılık, ''bir merkez sol ittifakı oluşturma çabalarının boşa çıktığı, reformcu partilerin parçalanmışlığının İslamcı AK Parti'nin yer almayacağı bir hükümetin kurulmasının zor olacağını düşündürdüğü'' kaydedilerek, 3 Kasım seçimlerinden hayal kırıcı bir sonuç çıkması riskinin de hala güçlü olduğu iddia edildi. 
     Raporda, Türkiye piyasalarının seçim sonuçlarından umutlu bir beklenti içinde göründüğüne dikkat çekilerek, bu beklentilerin tersine hayal kırıcı bir sonuç çıkması durumunda ciddi bir sarsıntı yaşanabileceği uyarısı yapıldı. 
     Fitch'in raporunda, seçimler sonucunda siyasetin istikrara kavuşturulamaması ve yerel piyasalarda güveninin sağlanamaması durumunda, bunun faizlerin yükselmesine, borç vadelerinin kısalmasına ve Türk Lirası'nın değerinin aşınmasına yol açabileceği vurgulanarak, bu durumda yeni hükümetin ağır bir likidite ve borç çevirme sorunuyla karşılaşabileceği kaydedildi. 
     Raporda, böyle bir durumda iç borç ödemelerinin yeniden yapılandırılması ihtimalinin bulunduğu öne sürülerek, bunun banka sistemini olumsuz etkileyeceği, sermaye kaçışına yol açacağı ve dış borç ödemelerini güçleştireceği iddialarına yer verildi. 
     Fitch'in raporunda, Türkiye'nin 2003 yılında iç ve dış finansman ihtiyacı duyacağı belirtilerek Uluslararası Para Fonu IMF ve Dünya Bankası'ndan gelen para akışının ciddi biçimde azalacağı düşünüldüğünde, bu finansman ihtiyaçlarının karşılanmasında güçlük çekilebileceği belirtildi. 
     Raporda, bu ihtimallere rağmen Fitch'in gerçekleşmesine en çok ihtimal verdiği senaryonun seçimlerden makul bir siyasi sonucun alınması olduğu vurgulanarak, böyle bir sonucun piyasalardaki güvenin yükselmesini, faiz hadlerinin düşmesini ve borç yönetiminin daha kolay sürdürülmesini sağlayacağı bildirildi. 
     





</TEXT>
</DOC>
