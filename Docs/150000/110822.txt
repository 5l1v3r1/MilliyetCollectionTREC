<DOC>
<DOCNO> 110822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur17.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Haberal ''Sayın Başbakan gereği şekilde tedavi oldu'' 
</HEADLINE>
<TEXT>

     Başkent Üniversitesi Rektörü Prof. Dr. Mehmet Haberal, Başbakan Bülent Ecevit'in, Başkent Üniversitesi'nde gereği şekilde tedavi olduğunu ifade ederek, ''Bugün Sayın Başbakan, görüyorsunuz hem görevini sürdürüyor, hem de seçim meydanlarına rahatlıkla çıkıyor, konuşuyor'' dedi. 
     Başkent Üniversitesi'nin 2002-2003 akademik yılına başlaması dolayısıyla Bağlıca Kampusü'nde tören düzenlendi. 
     
     ''BİZ YAPACAĞIMIZI YAPTIK'' 

     Törenin ardından gazetecilerin, Başbakan Bülent Ecevit'in sağlık durumuna ilişkin sorularını yanıtlayan Prof. Dr. Haberal, bu konuda yorum yapmak istemediğini, çünkü Ecevit'in kendi yorumunun basında yer aldığını söyledi. 
     Prof. Dr. Haberal, ''Sayın Ecevit, Başkent Üniversitesi'nde tedavi olduğunu ve tedavi sonucunda da hastaneden taburcu olduğunu, doktorların sadece 1 kez kontrol için gelmesi gerektiğini söylediğini ama kendisinin kontrole gelmediğini belirtti. Bir basın toplantısında da Başkent Üniversitesi'nde kendisinin gereği şekilde tedavi edildiğini, sağlının yerinde olduğunu, üniversiteye ve doktorlara teşekkür ederek bildirmişti'' dedi. 
     Bunun ötesinde konuya ilişkin herhangi bir yorum yapmak istemediğini dile getiren Prof. Dr. Haberal, ''Sayın Başbakanımız, hepimizin başbakanı, şu anda da çalışıyor. Bizim için önemli olan bu, Türkiye için de önemli olan bu'' diye konuştu. Prof. Dr. Haberal, her hastanın, doktor ve hastane seçebilme hakkı bulunduğunu da vurguladı. 
     ''Başbakan Ecevit'in tedavisiyle ilgili komplo iddialarına'' yönelik soruya da Prof. Dr. Haberal, ''Bunların hiçbiri beni ilgilendirmiyor, beni hekim olarak ilgilendiren tek şey, Sayın Başbakanımızın sağlığı. Çok şükür o da Başkent Üniversitesi'nde gereği şekilde tedavi olmuştur ve bugün Sayın Başbakan, görüyorsunuz hem görevini sürdürüyor hem de seçim meydanlarına rahatlıkla çıkıyor, konuşuyor'' yanıtını verdi. 
     Israrlı sorular üzerine Prof. Dr. Haberal, ''Bunların hiçbirisiyle ben meşgul olmuyorum, tamamen Sayın Başbakan'ın kendisine sorulacak sorulardır. Biz yapacağımızı yaptık, Sayın Başbakanımızı tedavi ettik'' dedi. 
     





</TEXT>
</DOC>
