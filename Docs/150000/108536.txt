<DOC>
<DOCNO> 108536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur09.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih'in katil zanlısı ''Bu cinayet sır olarak kalacak'' 
</HEADLINE>
<TEXT>

     İşadamı Üzeyir Garih'in katil zanlısı olarak yargılanan Yener Yermez, ''Bu cinayet, böyle muamma olarak gidecek. Son sözüm bu...'' dedi. 
     Eyüp 2. Ağır Ceza Mahkemesi'ndeki duruşmaya, Kartal Özel Tip Kapalı Cezaevi'nde tutuklu olan sanık Yener Yermez katıldı. 
     Duruşmada söz alarak, 5 sayfalık bir dilekçeyi mahkeme heyetine sunan sanık avukatı Mustafa Yalçınkaya, cinayetin birden fazla faille işlendiği ve olayda ikinci bir kesici alet bulunduğunun, Adli Tıp Kurumu tarafından açıkça teyit edildiğini ileri sürdü. 
     Suç aleti olduğu öne sürülen bıçak üzerinde müvekkilinin parmak izine rastlanmadığını savunan Yalçınkaya, adli tıp ve polis uzmanlarınca olay yerinde yapılan incelemelerde kadın kanı bulunduğunu, bunun da cinayet bölgesinde bir kadın olduğunu açıkça göstermesine rağmen, Yermez'in bulunduğuna ilişkin kendi itirafı dışında hiçbir kanıt olmadığını iddia etti. 
     Üzeyir Garih'in kolundaki saatin maddi değerinin 50 bin dolardan fazla olduğunu, bu saat ile cüzdanının alınmamasının cinayetin para için işlenmediğinin açık kanıtı olduğunu dile getiren Yalçınkaya, cinayetten sonra Garih'in üzerinde bulunan saç tellerinin, DNA testi sonucu Yener Yermez ile bağlantısının saptanamadığını kaydetti. 
     Polisin araştırmaları sırasında Pınar Konuşkan'ın fail olarak saptandığını ve cumhuriyet savcılığına sevk edildiğini belirten Yalçınkaya, ''Bugün Pınar sanık durumundayken tanık durumuna gelmişse, Yener Yermez'in de sanık sıfatından çıkması gerekmektedir. Ayrıca müvekkilim, cinayet sanığı olmadığı gibi tanığı dahi değildir'' dedi. 
     Basında çıkan haberlerden, cinayet mahallinde üzerinde Arapça ''Allah'' yazısı olan kanlı bir çuval bulunduğunu öğrendiğini ifade eden Yalçınkaya, müvekkilinin herhangi bir örgütle bağlantısı olmadığını ve Arapça bilgisi bulunmadığını bildirdi. 
     Yalçınkaya, ''Tek delil olan kanlı çuval dahi, adli bir cinayet olmadığını göstermektedir. Bu nedenle de yargılamada görevli mahkeme ağır ceza mahkemesi olmayıp, İstanbul DGM olmalıdır. Bu nedenle görevsizlik kararı verilerek, dosyanın DGM'ye gönderilmesini istiyoruz'' diye konuştu. 
     Müvekkilinin, olay günü saat saat nerede olduğuna ilişkin tanıkları bulunduğunu ve olay gününe ilişkin askeri mahkemedeki dosyada ayrıntılı bilgiler olduğunu söyleyen Yalçınkaya, mahkemenin ''görevsizlik'' kararı vermemesi halinde soruşturmanın derinleştirilmesini ve savunma tanıklarının dinlenmesini istedi. 
     
     SAVCILIK MÜTALAASINDAN CİNAYET 

     Kısa süreli aradan sonra sanık avukatının ''soruşturmanın derinleştirilmesi ve görevsizlik kararı verilmesi'' yolundaki istemlerini reddeden mahkeme heyeti, esas hakkındaki görüşünü açıklamak üzere Eyüp Cumhuriyet Savcısı İsmet Bilen'e söz verdi. 
     Sanığın, olayın gerçekleştiği 25 Ağustos 2001 tarihinde asker olduğunu ve hafta sonunda izne çıkıp Eyüp Mezarlığı'na geldiğini, oturduğu sırada Garih'in mezarlığa girip küçük çocuklara para verdiğini görünce yanına yaklaşıp kendisinden para istediğini anlatan Savcı Bilen, Garih'in ise Yermez'i ''Kocaman adamsın çalış'' anlamında terslediğini söyledi. 
     Bu konuşmadan sonra kısa zamanda temin ettiği bıçakla Üzeyir Garih'in yanına gelen Yermez'in, elinde bıçak olduğu halde tekrar para istediğini, bunun üzerine Garih'in bir miktar para verdiğini kaydeden Savcı Bilen, Garih'in Yermez'in cep telefonunu da alarak uzaklaştığı bir sırada ''imdat'' diye bağırdığını, bunun üzerine geri dönen Yermez'in elindeki bıçağı Garih'e saplamaya başladığını bildirdi. 
     Garih'te 11 bıçak darbesi bulunduğunu, bunlardan 7 tanesinin kendi başına öldürücü olduğunu ve işadamının olay yerinde hayatını kaybettiğini belirten Savcı Bilen, Yermez'e, olay yerini terk ederek Garih'ten aldığı cep telefonunu başkasına devretmesi üzerine ulaşıldığını ve bir süre sonra da yakalandığını anlattı. 
     Sanığın, yakalandığında bıçağın yerini gösterdiğini ve pantolonunda kan lekesi bulunduğunu söyleyen Savcı Bilen, Adli Tıp Kurumu'nda yapılan analizlerde kan lekelerinin Garih'e ait olduğunun tespit edildiğini kaydetti. 
     
     MÜEBBET AĞIR HAPİS İSTEMİ 

     Cumhuriyet Savcısı Bilen, hazırlık aşaması ve mahkemedeki savunmasında suçu işlediğini kabullenen sanık Yener Yermez'in, ''uyum yasası'' olarak bilinen ve idam cezalarını müebbet ağır hapse dönüştüren 4771 sayılı kanun da dikkate alınarak, TCK'nın 450. maddesinin 7. ve 9. fıkraları uyarınca ''bir suçu hazırlamak, kolaylaştırmak, gizlemek veya delil ve emarelerini ortadan kaldırmak amacıyla taammüden adam öldürmek'' suçundan müebbet ağır hapis, ayrıca ''gasp'' suçunu düzenleyen TCK'nın 497 1 maddesi uyarınca da 15 ile 20 yıl arasında ağır hapis cezasına çarptırılmasını talep etti. 
     Savcı Bilen, daha önce işlediği bir suçtan dolayı şartla salıverilmeden yararlanan Yermez'in, deneme süresi içerisinde yeni bir suç işlediği için kalan cezasının da infaz edilmesini istedi. 
     
     DURUŞMA ERTELENDİ 

     Savcılık görüşüne ilişkin ''diyecekleri'' sorulan sanık avukatı Mustafa Yalçınkaya, mütalaaya katılmadıklarını belirterek, savunma hazırlamak için süre istedi. 
     Söz alan sanık Yener Yermez de avukatının savunmasına ekleme yapmayacağını ifade ederek, ''Bu cinayet böyle muamma olarak gidecek. Son sözüm bu...'' dedi. 
     Müdahil avukatı Taner Çöğenli, dosyanın tamamlandığını, mahkemenin gerekli her şeyi yaptığını kaydederek, sanığın talebe uygun olarak cezalandırılmasını istediklerini bildirdi. 
     Üzerine atılı suçun niteliği ve delil durumuna göre Yermez'in tutukluluk halinin devamını kararlaştıran mahkeme heyeti, sanık avukatına esas hakkındaki savunmasını hazırlaması için süre vererek duruşmayı erteledi. 
     





</TEXT>
</DOC>
