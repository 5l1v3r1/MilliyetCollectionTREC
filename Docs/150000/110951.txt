<DOC>
<DOCNO> 110951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sondun10.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Saddam devrilirse Kürtlerin özerkliği genişler" 
</HEADLINE>
<TEXT>

     ABD'de yayımlanan New York Times gazetesi, Irak'ta Saddam Hüseyin rejiminin devrilmesi halinde, bu ülkedeki Kürtlerin özerkliğinin genişleyeceğini öne sürdü. 
     ''Iraklı Kürtlerin, kurulacak bir Irak federasyonu içinde kendileri için ayrı idari bölge talebinde bulunduklarını'' yazan gazete, ''Türkiye'deki Kürtlerin de benzer haklar talep edebileceklerini'' savundu. 
     ''Türkiye'nin Amerikan yönetimine baskı yaparak, gelecekte Irak'ta kurulacak yönetim çerçevesinde Kürtlere verilecek hak ve toprakları sınırlamaya çalıştığını'' iddia eden gazete, ''Türkiye'nin talepleri arasında, kuzeydeki petrol yataklarının Kürtlerlerin elinde bırakılmamasının da yer aldığını'' belirtti. 
     Gazeteye açıklamada bulunan eski HADEP Genel Başkanı Murat Bozlak, ''Türkiye'deki Kürtler ayrılıkçılığı desteklemiyorlar. Tek istekleri, diğer vatandaşlara tanınan demokratik ve kültürel hakların kendilerine de verilmesidir'' dedi. 
     ''Iraklı Kürtlerin elde edecekleri siyasal kazanımların Türkiye'de ayrılıkçılık tehlikesini yeniden canlandıracağından endişe edildiğini'' yazan New York Times, ''Türkiye'deki Kürtlerin hükümetin bu kaygılarını yersiz bulduklarını ve siyasal bir çözüm peşinde olduklarını'' savundu. 
     





</TEXT>
</DOC>
