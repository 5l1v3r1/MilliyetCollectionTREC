<DOC>
<DOCNO> 138796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur28.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteli genç doğum gününde öldü... 
</HEADLINE>
<TEXT>

     Selçuk Üniversitesi Makine Mühendisliği'nde okuyan Serdar Onbaşı, ailesi ile birlikte 20. yaş gününü kutladıktan sonra, Konya'ya gitmek için bindiği otobüste kalp krizi geçirdi. Hastaneye kaldırılan Onbaşı, kurtarılamadı. 
     Bursa'nın merkez Yıldırım ilçesi Beyazıt Mahallesi'nde oturan, Ayşe - Fahri çiftinin beş çocuğundan Serdar, doğum gününde yaşamını yitirdi. Selçuk Üniversitesi Makine Mühendisliği'ni bu yıl kazanan Serdar, hafta sonunu ailesiyle birlikte geçirmek için Bursa'ya geldi. Dün doğum günü olan Serdar, bu mutlu gününü önceki akşam ailesi ile birlikte evde kutladı. 
     Serdar Onbaşı, bu mutlu gününde, oynayıp, annesini, babasını ve kardeşlerini doyasıya öptü. Sabah saatindeki dersine girmek için geceyarısı otobüsle gitmek üzere bilet aldı. Serdar, kendisini uğurlamaya gelen annesi ve babasını öptükten sonra otobüse bindi. Onbaşı çifti, Serdar'ın kalp krizi geçirdiğini, otobüs muavininin, "7 numaralı koltukta oturan yolcunun ailesi kim " diye sorunca öğrendi. Hemen, Yüksek İhtisas Hastanesi'ne kaldırılan Serdar, doktorların tüm müdahalesine rağmen kurtarılamadı. 
     





</TEXT>
</DOC>
