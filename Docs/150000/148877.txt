<DOC>
<DOCNO> 148877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo05.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftarlara deplasman kapısı yeniden açıldı... 
</HEADLINE>
<TEXT>

     Futbol sahalarında özellikle bu sezon bazı maçlarda görülen konuk takım seyircisine tribün ayırmama uygulaması son buluyor. 
     İçişleri Bakanlığı'nın yayınladığı genelgeyle, takımların kendi evlerinde yapacağı karşılaşmalarda, konuk takım seyircisine, stat kapasitesinin yüzde 10'luk bölümü ayrılacak. 
     Futbol Federasyonu'ndan alınan bilgiye göre, konuyla ilgili genelgenin valiliklere gönderildiği, Futbol Federasyonu'nun da bu gelişme üzerine kulüplere tebligat yapmaya başladığı ve uygulamanın bu haftadan itibaren başlayacağı öğrenildi. 
     Ligler statüsüne de eklenen bu madde sonucunda bu sezon, başta Fenerbahçe-Galatasaray arasındaki derbiler olmak üzere, bazı maçlarda deplasman takımı seyircisine uygulanan taraftar yasağı da kaldırılmış oldu. 
     
     KADIKÖY'E 5 BİN 200 ''KONUK'' 
     Genelgenin uygulamaya geçirilmesiyle birlikte, maçlarını 52 bin kişilik FB Şükrü Saracoğlu Stadı'nda yapan Fenerbahçe, konuk takım seyircilerine 5 bin 200 kişilik bölüm ayırmak zorunda. 
     Bu rakam, BJK İnönü Stadı'na gelecek konuk takımlar için 2 bin 340, Ali Sami Yen Stadı için de 2 bin 250 olacak. 
     





</TEXT>
</DOC>
