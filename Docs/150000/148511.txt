<DOC>
<DOCNO> 148511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/yazar/guclu.html </URL>
<DATE> 2003/04/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK yalan söylüyor 
</HEADLINE>
<TEXT>

     Ortada iki sorun var. İlki üniversiteye giriş. İkincisi ise okullardaki devamsızlık. 
     YÖK, meslek lisesi mezunlarının üniversite girişteki mağduriyetlerine şiddetle karşı çıkıyor. Gerekçe olarak da imam hatiplerin önü açılmak isteniyor. Asıl amaçları bu diyor. 
     Oysa teklif edilen düzenlemede kesinlikle böyle bir şey söz konusu değil. Meslek lisesi mezunları, istedikleri fakülteye değil, sadece alanları ile ilgili fakültelere girişte diğer lise mezunları ile eşit koşullarda yarışsınlar. İstenilen bu. Yani bilgisayardan mezun olan bilgisayar mühendisliğine, iletişimden mezun olan iletişim fakültesine girebilsin. Tıpkı imam hatiplerden mezun olanların ilahiyat fakültelerine girebildikleri gibi. 
     Ama YÖK kasıtlı olarak insanların kafasını karıştırarak, sınav sisteminin değiştirilmesine yönelik girişimleri baltalıyor. Yalan söylüyor. Kamuoyunu kandırıyor. Yanlışın devam etmesine ortam hazırlıyor... 
     
Bakan da yanıltıyor      İnsanların gözünün içine baka baka yanlış bilgi verilen bir diğer konu ise yine üniversite sınavı ile ilgili. Güya sınava hazırlık nedeni ile lise 3’üncü sınıflarda ders yapılamıyormuş. Çünkü rapor alan derse gelmiyormuş. Milli Eğitim Bakanı bile her yerde bunu söylüyor. Rektörler ve doktorlar rapor isteklerinden bıkmışlarmış... 
     Oysa bu konudaki yönetmelik çok açık. Bir öğrenci, mazeretsiz olarak 10, raporlu olarak da 20 olmak üzere en fazla 30 gün devamsızlık yapabilir. Oysa öğretim süresi 180 gün. Yani bir öğrencinin rapor ya da farklı bir gerekçe göstererek 31 gün devamsızlık yapması mümkün değil. Geçen yıldan biliyorum, üniversiteyi kazanan birçok öğrenci, fazladan bir iki gün devamsızlık yaptığı için liseden mezun olamadı ve bu yüzden üniversite kayıtlarını yaptıramadı. 
     İki yıl öncesine kadar toplam devamsızlık süresi 90 güne kadar çıkabiliyordu. Belki de o zamanlardan kalan alışkanlık ile liseler boşalıyor demek, sistemi yıpratmaya yönelik ucuz politikadan başka bir şey değil. 
     Milli Eğitim Bakanı’na düşen görev, söz konusu yönetmelik ortadayken, lise 3’ler boş diye yakınma ve sahte rapor veren doktorlara kızma yerine yönetmeliğin gereğini yerine getirmektir. Yok eğer, okullar arasında farklı bir uygulama söz konusu ise bu farkı ortadan kaldırmaktır. 
     
Öğrenci farklı mı      Başbakanlık bursları verilmeye başlandı. Ama eski orandan. Farkları gelecek ay verilecek. Ama bu arada çok ilginç bir gelişme söz konusu. Meğerse, emekli çocuklarının burs alamamalarının nedeni, aylık geliri onlardan daha düşük olanların bulunmasıymış. Devlet Bakanı Beşir Atalay’ın verdiği bilgiye göre bu yıl, aylık geliri 200 milyon liranın altında olanlara burs verilmiş. Bu kadar düşük geliri olanlar var mı demeyin. Hemen hepsi belgeliymiş. Yanlış bildirimde bulunan zaten iptal ediliyormuş. 
     Benim kafam iyice karıştı. Tamam, genelde gelir düzeyimiz çok düşük. Ancak durum bu kadar vahim mi Eğer öyle ise gerçekten vay halimize .. 
     Ayda 200 milyon liranın altında bir gelir ile nasıl aile geçindirilecek, nasıl çocuk okutulacak .. 
     Özetin özeti Bugünkü ortamda güven unsuru her şeyden çok daha önemli. Kimse bunu zedelememeli... 
     
     







</TEXT>
</DOC>
