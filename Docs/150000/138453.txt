<DOC>
<DOCNO> 138453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sontur14.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan itiraf ''Ülkemin kasasına ne girer, ben ona bakarım'' 
</HEADLINE>
<TEXT>

     AKP Genel Başkanı Recep Tayyip Erdoğan, ABD'ye destek olsa da olmasa da Türkiye'nin Irak operasyonundan zarar göreceğini belirterek, "Biz ne kadar az zararla çıkarız, ülkemin kasasına ne girer ona bakıyoruz. Gerektiğinde tabi ki onun da pazarlığını yapıyoruz" dedi. 
     Erdoğan, NTV'de "Gölge Kabine " programında ABD nin Irak operasyonunu kafasına koyduğunu açıkladı. ABD'nin arzusunun Dünya'yı yeniden yapılandırmak olduğunu belirten Erdoğan, Türkiye'nin de amacının en az zararla bu işten kurtulmak olduğunu dile getirdi. Siyasette "ip koparmanın" olamayacağını belirten Erdoğan, "Müttefikimiz ABD, ne kadar kaçarsa onu yakalar, ipi kopartmayız. Ama kaçanı yakalayamazsak yapacak bir şey yok. Körfez savaşında çok ekonomik bedel ödedik. Bu yüzden şimdi ekonomik pazarlık da yapacağız." 
     
     Dünyada Saddam çok 

     Dünya'da "Saddamlar"ın çok olduğunu belirten Erdoğan, "Sadece Irak'ta Saddam yok. Diğerleri için de aynı uygulamanın olması lazım. Bizim için ülkemizin ne kadar zarar göreceği, operasyon sonrası bölgede yapının ne olacağı önemli. Mutabakat sağlanamazsa, Türkiye'nin bunun içinde yer alması zorlaşır" dedi. 
     
     Denktaş ile farklılıklarımız var 

     Kıbrıs konusunun çözümünde, KKTC Cumhurbaşkanı Rauf Denktaş ile farkılıkları olduğunu açıkça belirten Erdoğan, şunları söyledi 
     "Kıbrıs, Türkiye'nin AB sürecinde engel. Avrupa'da gittiğimiz yerlerde hep karşımıza çıkarıldı. Mutlaka çözülmeli. Bir defa, AB'ye karşı olan bir müzakerecinin, Mümtaz Soysal'ın orada olması yanlış". 
     
     Devlet'le çatışma içerisinde olmayız 

     Popülist yaklaşım içinde olmayacaklarını belirten Erdoğan, sermayenin desteğini de almaya çalışacaklarını söyledi. 
     Devletle çatışma içinde olmayacaklarına da ifade eden Erdoğan, "Niye olalım. Bu devlet, bizim devletimiz. Konuları aynı masada oturup çözmeliyiz. Bir yerde benim yanlışım varsa bunlar söylenmeli. Ben de yanlışları söyleyeceğim. Müzakereleri beraber yapmak suretiyle, ben çözeceğimize inanıyorum. Böylece çatışma zemini oluşmayacaktır. Bizim bu noktadaki ön kabulümüz de çatışmadan bu işi çözmek" diye konuştu. 
     
</TEXT>
</DOC>
