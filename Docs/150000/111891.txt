<DOC>
<DOCNO> 111891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur24.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, Diyarbakır mitingi için belediyeden çocuk korosu istedi... 
</HEADLINE>
<TEXT>

     Diyarbakır ANAP İl Başkanlığı, ANAP Genel Başkanı ve Başbakan Yardımcısı Mesut Yılmaz'ın Diyarbakır'da katılacağı mitingte, Diyarbakır Büyükşehir Belediyesi Çocuk Korusu'nun konser vermesi için talepte bulundu. 
     ANAP'ın Diyarbakır 1. sıra Milletvekili adayı Aydın Ayaydın, genel başkanları Mesut Yılmaz'ın 12 Ekim Cumartesi günü saat 13 30'da katılacağı mitingte, Diyarbakır Büyükşehir Belediyesi Çocuk Korusu'nun konser vermesi için Büyükşehir Belediyesi'ne talepte bulunduklarını söyledi. 
     Görüşmelerin sürdüğünü ve henüz olumlu cevap almadıklarını ifade eden Ayaydın, olumlu karşılanması halinde koronun İstasyon Caddesi'ndeki miting alanında konser vereceğini kaydetti. 
     Ayaydın, mitinge katılması halinde koronun repartuvarlarında bulunan Türkçe ve Kürtçe şarkıları seslendireceklerini de bildirdi. 
     Büyükşehir Belediye Başkanı Feridun Çelik ise, ANAP İl Başkanlığı'nın talepleri olduğunu, ancak daha önce Bingöl'de sivil toplum kuruluşları tarafından düzenlenen etkinlik için davet aldıklarını belirterek, Bingöl'deki etkinliğin iptal edilmesi durumunda ANAP'ın teklifine sıcak bakacaklarını kaydetti. 
     
     KÜRTÇE ŞARKILAR 
     Diyarbakır Büyükşehir Belediyesi Çocuk Korosu, bir süre önce ses sanatçısı Sezen Aksu'nun İzmir Efes, Antalya Aspendos ve İstanbul Harbiye'de verdiği konserlere katılmıştı. Koro burada, Aksu ile birlikte Kürtçe ve Türkçe şarkılar seslendirmişti. 
     





</TEXT>
</DOC>
