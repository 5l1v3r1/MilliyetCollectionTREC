<DOC>
<DOCNO> 133282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/soneko13.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Sınır Ticaret Merkezleri kavramı üzerinde çalışıyoruz... 
</HEADLINE>
<TEXT>

     Devlet Bakanı Kürşad Tüzmen, Gümrük ve Hazine Müsteşarlıkları ile birlikte üzerinde çalıştıkları yeni bir kavram olduğunu belirterek, ''Bu, Sınır Ticareti Merkezleri kavramı. Bu çalışmayla amacımız sınır illerini ve bölgeyi yeniden ayağa kalkmasını sağlayacak yeni bir ticaret modelini sunabilmektir'' dedi. 
     Tüzmen, Gaziantep'te kutlanan 50. Dünya Gümrük Günü dolayısıyla düzenlenen panelin açış konuşmasında, sınır ticareti merkezleri oluşturmayı ve ticareti ülkelerin karşılıklı yararına olacak şekilde geliştirmeyi amaçladıklarını söyledi. 
     Bunun için ülkelerin mevzuatlarında küçük çaplı düzenlemeler yapılması gerektiğini anlatan Tüzmen, şöyle devam etti 
     ''Komşularımızla ticari bağlantımız arttığı zaman, siyasi açıdan da çok güzel bir platform sağlanmış olacak. Kalıcı ticari ilişkiler, kalıcı siyasi ilişkileri geliştirecek. Kendiliğinden bu bölge başka işlerle uğraşacağına, silah alıp güvenliğe dünya kadar para ayıracağına, artık kendi kalkınmasını sağlayacak. Sağlığa, eğitime, araştırma ve geliştirmeye para ayıracaktır. Böylece kendi kendimize bir güvenlik kuşağı oluşturmuş olacağız. Bu kuşak, bölge ülkelerinin yararına olacaktır. 21. yüzyılda bize yakışan da budur. Bunun peşindeyiz.'' 
     
     MEVCUT DURUM 
     Türkiye'nin komşularına ihracat yapamadığını kaydeden Tüzmen, ''Son iki yılda ihracat yaptığımız 50 ülke arasında İran 14., Suriye 24., Azerbaycan 31. sırada yer alıyor. Bu ülkeler yanımızda, bir saatte ulaşabileceğimiz ülkelerdir. Aynı olumsuzluk ithalat için de geçerli'' diye konuştu. 
     ''Komşularımızla ticaretimizin bu düzeyde olması, anlaşılabilir ve kabul edilebilir değil'' diyen Tüzmen, sözlerini şöyle sürdürdü 
     ''Komşularımızla birlikte iyi çalışırsak, birbirimizle ticaretimizin artmasını sağlayabilir ve ülkeler olarak diğer ülkelerle yaptığımız ticari ilişkileri geliştirebiliriz. 2001'de toplam ticaret hacmi içerisinde komşuların payı yüzde 5'ler düzeyinde. Bu yalnızca bizim için de geçerli değil. Komşularımızda da bu oran aşağı yukarı aynı. 
     Komşularımızla ticaretimizi, toplam ticaret hacmi içinde yüzde 25'lere çıkaracak stratejiyi izliyoruz. Komşularımızla ticaretimizi geliştirerek hem refahımızı artırmayı hem de komşularımızda refahın yükselmesine katkıda bulunmak istiyoruz. Çünkü refah tek başına artmaz. Komşularımızda refah artmalı ki, bizde de artsın. Komşu ülkelerle birlikte kalkınmayı öngören bir gelişme modelini savunuyoruz.'' Türkiye'de 14 gümrük kapısından, en yoğun iş hacmine sahip 6'sında tamamıyla otomasyona geçildiğini vurgulayan Tüzmen, tam otomasyon ile işlemlerin elektronik ortamda yapılmasını, kağıtla ve bire bir insanla yapılan işlemleri olabildiğince azaltmayı amaçladıklarını da sözlerine ekledi. 
     





</TEXT>
</DOC>
