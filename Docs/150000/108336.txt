<DOC>
<DOCNO> 108336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur19.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Köyden kente "eroinli" göç... 
</HEADLINE>
<TEXT>

     Hakkari'den Bursa'ya göç ettiklerini söyleyerek, 5 kilo eroini, sırtlarındaki yer yatağında taşıyan uyuşturucu kaçakçıları suçüstü yakalandılar. 
     Bir ihbarı değerlendiren Bursa Emniyet Müdürlüğü'ne bağlı Kaçakçılık ve Organize Suçlar Şubesi ekipleri, Hakkari'nin Yüksekova İlçesi'nden gelen Davut S. ile Mehmet Halit E.'yi takibe aldılar. 
     Sırtlarında taşıdıkları yer yataklarıyla Hakkari'den bindikleri otobüs ile Bursa Şehirlerarası Otobüs Terminali'ne gelen Davut S. ve Mehmet Halit E, kendilerini, Hakkari'den göç eden kişiler olarak tanıtarak terminalde bulunan otele yerleştiler. Bu kişilere otelde, eroinin asıl sahibi olduğu öğrenilen Yasin S. de katıldı. Zanlılar, daha sonra ''zula'' tabir edilen bölmelerden oluşmuş yer yatağının içindeki eroini bir çantaya aktararak Terminal Meydanı'nda alıcı Recep Ç. ile buluştular. 
     Kaçakçılık ve Organize Suçlar Şubesi'ne bağlı ekipler, piyasa değeri 650 milyar lira olduğu öğrenilen eroinin el değiştirilmesi sırasında zanlıları suçüstü yakaladılar. 
     Zanlıların üst aramasında bir adet ruhsatsız tabanca bulunurken, çantada 5 kilo eroin ele geçirildi. 
     Acemler Emniyet Müdürlüğü'nde sorgulanan zanlıların eroini, İran'dan getirdiklerini ve Bursa üzerinden Avrupa ülkelerine göndereceklerini itiraf ettikleri öğrenildi. 
     Emniyet Müdürlüğü yetkilileri, zanlıların, sorgulamalarının tamamlanmasının ardından adliyeye sevk edileceklerini açıkladılar. 
     





</TEXT>
</DOC>
