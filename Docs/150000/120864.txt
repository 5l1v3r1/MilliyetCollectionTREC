<DOC>
<DOCNO> 120864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/spor/ydilmen.html </URL>
<DATE> 2002/11/25/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Gol atan galip 
</HEADLINE>
<TEXT>

     Galatasaray uzun süredir sürdürdüğü liderliği kaptırmamak için kazanmak zorundaydı. Ama son iki hafta ligin kaliteli takımları ile oynadı. Fenerbahçe’ye kaybetti. Trabzon maçında çok mücadele ederek zor da olsa kazanmıştı. Bu ligin en iyi takımlarından birisi olan Gençlerbirliği de zorlu bir deplasmandı. 
     Maçtan önce "Gol atan galip gelir" yorumunu yapabilirdik. Hatta gol atanın farka gidebileceğini bile söyleyebilirdik. İki takım da üç forvete yakın oynuyor. Orta sahada fizik olarak kim öndeyse onun avantaj sağlayacağı gözüküyordu. Maç gole kadar da kontrollü devam etti. 
     Gençlerbirliği golü attıktan sonra Kaptan Ümit kendi ceza sahasının beş metre önüne gitti ve takım halinde maçı defans anlayışı ile bitirdiler. İşte Gençlerbirliği’nin en tehlikeli zamanı da bu anlarda başlıyor zaten. Rakipleri korner atarken bile gol atabilecek bir takım. Gerçekten de mükemmel kontratak yapıyorlar. Hem orta sahadaki ikili Serkan ve Hasan topu öne iyi oynuyor. Üç forvetten ikisi olan Okan ve Youla aşırı süratleri ile bol bol pozisyon buluyorlardı. 
     İlerleyen dakikalarda Galatasaray iyice riske girdi. Savunmasını orta sahaya kadar çıkardı ve gol için de hemen hemen her şeyi yaptı. Belki iyi oynamıyorlardı, ama iyi mücadele ediyorlardı. Fakat Gençlerbirliği en büyük silahı olan çabuk hücumu özellikle son 20 dakikada çok iyi uyguladı ve bir anda da üç dört farklı skor elde edebilirdi. 
     Galatasaray takımında Christian çok istekli, canlı, ama onun yanında oynayan Arif o kadar etkili değildi. 
     Ankara ekibinde Deniz diye bir oyuncu var. Herhalde onu Şenol Güneş hoca da görmüştür. Türk Futbolu ve Milli Takımımız için büyük kazanç. Gençlerbirliği’nin ligi dördüncü sırada bitireceğini düşünüyorum. Diğer takımlara tavsiyemiz korner atarken, hücum yaparken Gençlerbirliği’ne dikkat edin. Her an gol yiyebilirsiniz. Youla oyun zekası ve gol vuruşu iyi olsa herhalde Real Madrid’de oynar. 
     Hakem bir iki korner kararında yanlış yaptı. Bir de maçın başında sertliğe izin verdi. Onun dışında sonucu etkileyecek ciddi hata yapmadı. Kendine güvenli bir görüntü verdi. 
     
     
     



 SPOR 


























</TEXT>
</DOC>
