<DOC>
<DOCNO> 142271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo22.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun UEFA fırsatını kaçırmamalıyız... 
</HEADLINE>
<TEXT>

     Beşiktaşlı futbolcu Ahmet Dursun, UEFA Kupası'nda Beşiktaş-Lazio eşleşmesinde turu atlayacak takımın büyük olasılıkla bu kupayı kazanacağını ifade etti. 
     Ahmet Dursun, kendisine ait ''www.ahmetdursun.org''da yaptığı açıklamada, kendileri için büyük önem taşıyan Lazio maçına artık saatlerin kaldığını dile getirerek, ''Tarihimizde ilk kez böylesi önemli bir kupaya bu kadar yaklaşmışken, elimize geçirdiğimiz bu fırsatı kaybetmek istemiyoruz. Bu fırsat bir daha elimize gelmeyebilir ve de fırsatlar değerlendirmek içindir'' dedi. 
     Takım olarak Lazio maçına şartlandıklarını anlatan Ahmet Dursun, şöyle devam etti 
     ''Gerek taraftarımız, gerekse ülkemiz insanının böylesi büyük bir sevince çok ihtiyacı olduğunu düşünüyorum. Herkes görevinin ve sorumluluğunun bilincinde. Bu bilinci sahaya yansıtmak için de elimizden geleni yapacağız. İtalya'dan avantajlı bir skorla döneceğimizden kimsenin şüphesi olmasın.'' Ahmet Dursun, Trabzonspor maçı öncesi yakalandığı ağır gribal enfeksiyonun etkilerini yavaş yavaş üstünden attığını da kaydederek, ''Maç saatine kadar durumum ne olur bilmiyorum ama bu maçta oynamayı çok istiyorum. Oynayıp oynayamayacağımı zaman gösterecek'' dedi. 

     
</TEXT>
</DOC>
