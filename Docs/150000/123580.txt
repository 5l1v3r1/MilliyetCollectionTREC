<DOC>
<DOCNO> 123580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo24.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Hakemi eleştirmek için Beşiktaş'tan izin alacak değilim 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, sezon başından bu yana fair-play'i savunduklarını belirterek, ''Bu şekilde davranmamız, hakkımızı aramayacağımız anlamına gelmez'' dedi. 
     Dürüst, Beşiktaş'ın maçı kazandığını ve kendilerinin bunu tebrik ettiğini dile getirerek, ''Galatasaray olarak örnek davranışlar sergiliyoruz. Ancak, bu hakkımızı aramayacağımız demek değildir. Fair-play bizim zararımıza olmaz, hem centilmen hem de şampiyon oluruz'' diye konuştu. 
     
     ''İZİN ALMAM'' 
     Maçtan sonra hakemi eleştirmelerine Beşiktaş'ın tepki göstermesine anlam veremediğini kaydeden Dürüst, hakemi eleştirmek için Beşiktaş'tan izin almayacağını söyledi. 
     Dürüst, şöyle devam etti 
     ''Beşiktaş galip geldi, tebrik ederiz. Ancak, bu hakemin hatalarını söylememe engel olmaz. Ben Beşiktaş'ın galibiyetini silmek için bir şey söylemiyorum, Beşiktaş ile alıp veremediğimiz bir şey yok. Ben oyuncularımızı eleştirebiliyorsam, hata yapan hakemi de eleştirebilirim, bunu da söylerken Beşiktaş'tan izin almam.'' 
     
     ''KENDİ YORUMUM DEĞİLDİ'' 
     Sezon başından bu yana kendilerinin ''Biz şu hakemi istemeyiz'' diye bir söylemde bulunmadıklarını anlatan Dürüst, ''Ben Beşiktaş'ın hakemi belirlediğini söylemedim. Sadece basında, Beşiktaş'ın bir hakemi istemediğini belirtmesinin, diğer hakemi işaret etmesi anlamında yorumlandığını, tekrarını yaptım. Bu söylediklerim kendi yorumum değildi'' şeklinde konuştu. 
     2. Başkan ve Basın Sözcüsü Dürüst, dünkü maçtan sonra sarf ettiği ''Beşiktaş 100. yılında şampiyonluğunu hakemlerle kutlasın'' şeklindeki sözleri için ise ''Beşiktaş şampiyon olursa hakemleri de bizleri de kutlamalara davet etmeyecek mi '' demekle yetindi. 
     
     ''BEŞİKTAŞ'TAN TEŞEKKÜR BEKLERDİM'' 
     Beşiktaş maçında rakiplerine centilmence davrandıklarını belirten Dürüst, ''Beşiktaş'tan bu nedenle teşekkür beklerdim'' dedi. 
     Ali Dürüst, Beşiktaş'ı çok centilmence karşıladıklarını ve hiçbir olayın olmadığını dile getirerek, ''Ne sahaya yabancı madde yağdı, ne de yardımcı antrenörlerinin başı yarıldı. Çok centilmence davrandık, rakibimizden bu nedenle teşekkür beklerdim'' diye konuştu. 
     
     ''OYUNDAN MEMNUNUM'' 
     Beşiktaş maçında ortaya konulan futboldan memnun olduğunu anlatan Dürüst, böyle devam etmeleri halinde iyi sonuçlar alacaklarını ifade etti. 
     En az puan kaybeden takımın şampiyon olacağını söyleyen Dürüst, ''Biz yolumuza devam edeceğiz. Dünkü maça kazanmak için çıktık ve eski Galatasaray'ı özletmeyecek oyun sergiledik. Maçın hakimi bizdik. Verilmeyen penaltıdan sonra oyun döndü. Oyunu güzelleştirmeye çalıştık'' dedi. 
     
     ''ANKARAGÜCÜ ZOR RAKİP'' 
     Ali Dürüst, Türkiye Kupası 3. kademesinde Ankaragücü ile eşleşmelerini de zor bir kura olarak değerlendirdi. 
     Ankaragücü'nün güçlü bir ekip olduğunu vurgulayan Dürüst, ''Rakibimiz özellikle bir kupa takımıdır ve bu maçlarda çok başarılı olmuştur, sahamızda oynayacak olmamıza rağmen zor bir maç oynayacağız'' diyerek sözlerini tamamladı. 
     





</TEXT>
</DOC>
