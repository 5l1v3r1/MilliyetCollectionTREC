<DOC>
<DOCNO> 130195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sondun09.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post ''Türkiye ABD'nin planlarını yavaşlatıyor'' 
</HEADLINE>
<TEXT>

     Irak operasyonu konusunda Ankara'dan ABD'ye kesin bir yanıt gelmeyişinin, Bush yönetimini "savaşı ertelemek ile daha fazla ABD askeri kaybı anlamına gelen kuzey cephesinden vazgeçmek" arasında zor bir seçimle karşı karşıya bıraktığı belirtildi. 
     ABD'nin önemli gazetelerinden The Washington Post'ta Michael Dobbs imzasıyla yer alan haberde, geçen hafta boyunca ABD'nin anahtar rolü oynayan müttefiklerinin, Irak'taki silah denetçilerine işlerini tamamlamaları için zaman tanınması yönünde Bush yönetimine açık mesajlar gönderdiği bldirildi. 
     Erken bir savaşa karşı oluşan muhalefetin, Irak lideri Saddam Hüseyin'in elindeki kitle imha silahlarını yok etmesine yönelik isteğe uyması konusunda kesin bir tarih belirlenmesine karşı olan "ABD yönetimi içindeki ılımlıların" elini güçlendirdiği, ABD'li ve müttefik diplomatlara dayanarak kaydedildi. 
     Söz konusu kaynaklara göre, Şubat ayında savaş ihtimali, Irak'ın batı hükümetlerini ve kamuoyunu harekete geçirecek önemli bir yanlış adım atması dışında, azalmaya yüz tuttu. 
     Yazıda, sadece İngiltere ve Fransa gibi anahtar konumundaki müttefiklerin, BM tarafından, Irak'ın yanlış yaptığına dair kanıtlarla gelmesini istemesi nedeniyle değil, Türkiye'nin Pentagon tarafından hazırlanan iki cepheli Kuzey-Güney eksenli savaş planını geciktirmesi nedeniyle de Irak'a yönelik saldırı hazırlıklarının aksadığı savunuldu. 
     ABD yönetimindeki birçok yetkilinin, Türkiye'nin er ya da geç, ABD'nin Kuzey Irak'a saldırı hazırlıkları kapsamında 80 bin askerini ülkeye yerleştirmesi yönündeki "acil" isteğine uyacağına inandığı öne sürülen yazıda, görüşmelerin tamamlanmasının ve askerlerin bölgeye gönderilmesinin haftalar alabileceği kaydedildi. 
     Yazıda, Ankara'dan kesin bir yanıt gelmeyişinin, Bush yönetimini "savaşı ertelemek ve daha fazla ABD askeri kaybı anlamına gelen kuzey cephesinden vazgeçmek" arasında zor bir seçimle karşı karşıya bıraktığı belirtildi. 
     Türkiye'nin, Kuzey Irak sınırında ABD birliklerinin yerleştirilmesine onay vermedeki gecikmesiyle ilgili olarak ABD Dışişleri Bakanı Colin Powell'ın, "Türkler, onlardan önce getirdiğimiz tüm önerilere açıklar, henüz hiçbir şeye hayır demediler" dediği belirtilirken, Türk parlamentosunun "ABD ile ilgili politikalarını yeni yeni tam olarak biçimlendiren ılımlı İslami bir parti tarafından yönetildiğine" dikkat çektiği ifade edildi. Haberde, anketlere göre Türk halkının ezici bir çoğunluğunun Irak'a karşı ABD liderliğinde bir savaşa karşı olduğu da anımsatıldı. 
     
     "TAM OLARAK BAŞBAKAN OLAMAYAN BEYEFENDİ" 

     Yazıda, Powell'ın, "Türk liderlerin kamuoyuyla, yeni hükümetle, yeni parlamentoyla ve henüz tam olarak başbakan olamayan beyefendiyle ilgilendiği", dolayısıyla Türkiye'nin "kendi hızında yol almak zorunda olduğu" sözlerine yer verildi. 
     Powell, Türk liderlerin, Irak konusunda BM Güvenlik Konseyi kararı biçiminde bir "uluslarası görüş birliği" sağlanması halinde ABD'nin isteklerine daha kolay yanıt verilebileceğinin işaretini verdiğini söylerken, Türkiye'nin, Irak'a komşu tek NATO ülkesi olarak ABD planları için anahtar olduğu da vurgulandı. 
     Yazıda, Türk yetkililerin, uçuş hakkı ile Türk limanları ve üslerinin kullanılması gibi konularda ilkesel fikir birliği içinde olduğu kaydedilirken, Türk anayasasının yabancı askerlerin ülkede konuşlanması konusunda meclis onayını gerektirdiği için, on binlerce ABD askerinin ülkeye alınması konusunun hassas bir sorun olduğu da bildirildi. 
     





</TEXT>
</DOC>
