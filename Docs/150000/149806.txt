<DOC>
<DOCNO> 149806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sontur09.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik polisini ezen şoföre 30 yıl ağır hapis cezası.. 
</HEADLINE>
<TEXT>

     Tuzla Maliye Kontrol Noktası'nda görevli Lokman Çankaya'yı ezerek ölümüne neden olduğu iddiasıyla yargılanan kamyon şoförü Ahmet Ali Aydın, 30 yıl ağır hapse mahkum edildi. 
     Tuzla Maliye Kontrol Noktası'nda görevli polis memuru Lokman Çankaya, 27 Ağustos 2002 tarihinde, Ahmet Ali Aydın yönetimindeki 34 BKG 66 plakalı kamyonun çarpması sonucunda ölmüştü. 
     O gün polis memurunun doğum günüydü. Arkasında gözü yaşlı bir eş ve çocuk bıraktı. 
     Ancak kamyon şoförünün mahkemesi, Türk hukuk tarihinde örnek oluşturacak bir davaya dönüştü. 
     Bugüne dek küçük cezalarla atlatılan trafik kazasında ölümlerden farklı olarak, mahkeme bu kez kamyon şoförünün suçunu cinayetle eş tuttu. 
     Kartal 2. Ağır Ceza Mahkemesi'nde bu sabah yapılan son duruşmaya, tutuklu sanık Ahmet Ali Aydın ile polis memuru Çankaya'nın eşi Fadime Çankaya ve taraf avukatları katıldı. 
     Sanığın avukatı Bilge Eren, müvekkilinin ''tedbirsizlik ve dikkatsizlik'' sonucunda Çankaya'nın ölümüne neden olduğunu savunarak, Aydın'ın bu suça göre cezalandırılmasını istedi. 
     Duruşmada son sözü sorulan sanık Ahmet Ali Aydın da, ''öldürmek değil kaçmak kastıyla hareket ettiğini'' ileri sürerek, ''Polis memuru Çankaya, arabama atlayarak kontak anahtarlarını aldı. Daha sonra ben anahtarları alıp, yan duran arabamı düzelterek yola çıkmak istedim. Bu sırada onun nerede olduğunu görmedim'' diye konuştu. 
     Aydın, kararı mahkemenin takdirine bıraktığını kaydetti. 
     Mahkeme heyeti, sanık Ahmet Ali Aydın'ı, polis memuru Çankaya'yı ''görevi sırasında görevi nedeniyle kasten öldürdüğü ve bu suçu ölenin haksız hareketleri ile basit tahrik altında işlediğine'' karar vererek, müebbet ağır hapis cezasına çarptırdı. 
     Heyet, sanığın cezasını, duruşmalarda pişman olduğunu gösteren tutum ve davranışları nedeniyle 30 yıl ağır hapse indirdi. 
     





</TEXT>
</DOC>
