<DOC>
<DOCNO> 125601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sondun14.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada bugün neler oluyor... Kısa kısa... 
</HEADLINE>
<TEXT>

     Sudan'da şarampole yuvarlanan bir yolcu otobüsünün yanması sonucu, 16'sı çocuk 31 kişi hayatını kaybetti. 
     El-Eyyam gazetesinin haberine göre, dün başkent Hartum'a 500 km mesafedeki Damazin'de aşırı hız yüzünden meydana gelen kazada 46 kişi de yaralandı. 
     
     HOLLANDA'DA SİLAHLI ÇATIŞMA 2 ÖLÜ 

     Hollanda'nın Zaandam kentinde gece yarısı meydana gelen silahlı çatışmada 2 kişi öldü, 1 kişi ağır yaralandı. 
     Polis, ''Dirk Kleimanstraat'' caddesindeki olaya karışanların kimliklerinin henüz belirlenemediğini bildirdi. 
     Ağır yaralanan kişinin, Amsterdam'da tedavi altına alındığı, olayın neden ve nasıl meydana geldiğine ilişkin araştırmanın sürdürüldüğü belirtildi. 
     
     SRİ LANKA'DA YAĞIŞ 100 BİN AİLEYİ EVİNDEN ETTİ 

     Sri Lanka'nın kuzeyi ve doğusundaki aşırı yağışlar nedeniyle 100 bin aile başka bölgelere nakledildi. 
     Yağışların ulaşımı olumsuz etkilediği ve yardım kuruluşlarının bölgede yiyecek dağıtmaya başladığı bildiriliyor. 
     
     MOSKOVA'DA 5 KİŞİ DONARAK ÖLDÜ 

     Rusya'nın başkenti Moskova'da, son 24 saatte 5 kişi donarak öldü. 
     İnterfaks haber ajansı, kentte aşırı soğuktan etkilenen 30 kişinin hastanelere kaldırıldığını bildirdi. 
     Son ölümlerle birlikte, bu yıl Moskova'da donarak ölenlerin sayısı 165'e çıktı. 
     
     CEZAYİR'DE 7 MİLİTAN ÖLDÜRÜLDÜ 

     Cezayir'de güvenlik güçlerinin ülkenin batısında düzenlediği bir operasyonda, 7 aşırı dinci militan öldürüldü. 
     Le Matin gazetesi, askerler ve hükümetin silahlandırdığı milislerin, dün Zaccar dağlarında kuşattıkları 7 militanı öldürdüğünü yazdı. 
     Gazete, dünkü haberinde de, aynı bölgede militanların pususuna düşen 10 güvenlik görevlisinin öldüğünü yazmıştı. 
     Cezayir'de aşırı dinci militanlarla güvenlik güçleri arasında yaklaşık 10 yıldır süren çarpışmalarda 120 bin kişinin öldüğü tahmin ediliyor. 
     
     BREZİLYA'DA TEKNE BATTI 7 ÖLÜ, 17 KAYIP 

     Brezilya'nın Amazon ormanlarındaki bir nehirde fazla yolcu alan teknenin batması sonucu ölenlerin sayısının 7'ye çıktığı açıklandı. 
     Yetkililer, Para nehrinde önceki gün meydana gelen kazadan sonra 313 kişinin kurtarıldığını, 17 kişinin ise hala kayıp olduğunu kaydettiler. 
     140 kişi taşıma izni olan teknede kaza anında 340 yolcunun bulunduğu ifade edildi. 
     
     EKVADOR GİNESİ DEVLET BAŞKANI YENİDEN SEÇİLDİ 

     Ekvador Ginesi'nde geçen Pazar günü yapılan devlet başkanlığı seçimlerini, seçime tek aday olarak giren Devlet Başkanı Theodore Obiang Nguema kazandı. 
     Devlet radyosundan yayınlanan açıklamada, Nguema'nın, yüzde 98 katılımın gerçekleştiği seçimde oyların yüzde 97.1'sine denk düşen 204 bin 367 oy aldığı bildirildi. 
     Seçimlerde hile yapıldığını ileri süren 4 başkan adayı seçimlerden çekilmişti. 
     
     ÇİN'DEKİ DEPREMDE 2 KİŞİ ÖLDÜ 

     Çin'in kuzeybatısındaki Gansu eyaletinde geçen Cumartesi günü meydana gelen Ricter ölçeğine göre 5.9 büyüklüğündeki depremde 2 kişinin öldüğü açıklandı. 
     Resmi Yeni Çin Haber Ajansı'nın, Çin Komünist Partisi'nin bölgedeki yetkililerinin açıklamalarına dayanarak bildirdiğine göre, 65 binden fazla insanı etkileyen deprem 13 bin 380 ev, 5 karayolu ve üç köprünün hasar görmesine, 1350 baş hayvanın da ölümüne yol açtı. 
     Depremden sonra 76 artçı sallantı yaşanırken, birçok kişi geçici evlere taşındı. 
     





</TEXT>
</DOC>
