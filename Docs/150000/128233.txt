<DOC>
<DOCNO> 128233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/yasam/yas08.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
SAĞLIK HATTI 
</HEADLINE>
<TEXT>

Grip bu yıl daha dirençli çıktı      GRİBE yol açan virüsün bu yıl çok dirençli çıktığı ve hastalık süresini uzattığı belirtildi. SSK Merkez Dispanseri Başhekimi Dr. Sırrı Sorguç, hava sıcaklığında zaman zaman 10 derecelik iniş ve çıkışlar yaşandığını, bu farkın da gribi "tetiklediğini" söyledi. 
     
     Hastalık süresi 1 aya uzadı 
     BU yıl grip virüsünün çok dirençli çıktığını, bir haftalık hastalık süresinin bir aya kadar uzayarak kişilerde verim düşüklüğüne neden olduğunu kaydeden Sorguç, hastalığın öksürük veya aksırık damlacıklarının kişinin solunum mukozasına ulaşması ile bulaştığını ifade etti. 
     
Kış aylarında çok kilo alıyoruz      KIŞ aylarında havaların soğuması, vücudun bazal metabolizması üzerinde olumsuz etki yapıyor. Soğuğa karşı ısısı değişmeye başlayan vücut, normal ısı düzeyine ulaşmak ve kendisini ayarlamak için, alınanın yanı sıra fazladan enerjiye ihtiyaç duyuyor. Çok yeme ve hareketsizlik de kilo almaya neden oluyor. 
     
     Alışkanlık haline gelmemeli 
     SSK Konya Hastanesi Diyet Uzmanı Şirin Kayhan Eser, yüksek enerjili gıdalar ve hareketsizlik nedeniyle çok sayıda kişinin kış dönemini en az 5 kilo fazlalığı ile kapattığını vurguladı. Eser, vücudun kilo alma alışkanlığı kazanması durumunda tehlikeli hastalıklara yakalanma riskinin artacağını söyledi. 
     
Nemlendirici her cilde olmaz      YAĞLI bir cilde sahip olan kadınların kullandığı nemlendiriciler, deride "kozmetik akne" ve "seboreik egzama"ya neden olabiliyor. Dokuz Eylül Üniversitesi DÜE Tıp Fakültesi Dermatoloji Anabilim Dalı Öğretim Üyesi Prof. Dr. Oktay Avcı, "Sadece cildi kuru olan kadınlar nemlendirici sürmeli" dedi. 
     
     Yağlı cilt nasıl anlaşılır 
     AVCI, şunları söyledi "Cildi yağlı kadınlarda nemlendiriciler sivilce yapıyor. Tedavisi zor olan bu sivilcilere kozmetik akne’ diyoruz. Nemlendiriciler özellikle kış aylarında şiddetlenen seboreik egzamaya da neden oluyor. Bir kişinin saçları çok yağlanıyorsa, yüzü parlaksa, gözenekleri genişse cildi yağlı demektir." 
     



 YAŞAM 


















</TEXT>
</DOC>
