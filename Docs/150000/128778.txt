<DOC>
<DOCNO> 128778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur04.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetten dövizle askerlik sürprizi 
</HEADLINE>
<TEXT>

     AKP Hükümetin kurulduğu ilk günlerde gündeme gelen ancak daha sonra geri adım atılan "bedelli askerlik" konusu bu kez sadece yurt dışında çalışan Türk vatandaşları için yeniden gündeme geliyor. Hükümet bu konuda bir yasa tasarısı taslağı hazırlayarak görüş bildirilmesi için kamu kuruluşlarına gönderdi. Taslakta "dövizle" askerliğin "bedeli" 7 bin 668 Euro olarak belirlendi. 
     ANKA'nın edindiği bilgiye göre, hazırlanan yasa taslağında, bedelli askerlikten yabancı ülkelerde işçi, işveren sıfatıyla ya da bir meslek ya da sanatı icra ederek "en az üç yıl süreyle" fiilen çalışanların yararlanması öngörülüyor. Buna göre, yasa değişikliğin yürürlüğe girdiği tarihte, "38 yaşını bitiren, ancak dövizle askerlik hizmeti yapmak üzere başvurmayanlar ile başvurdukları halde döviz ödemeleri ya da temel eğitimlerini süresi içinde yapamadıkları için kapsam dışı kalanlar iki yıl içinde başvurmaları" durumunda "dövizle askerlik"ten yararlanabilecekler. 
     Başvurular konsolosluklar aracılığıyla askerlik şubelerine yapılacak. Dövizli askerlikten yararlanmak isteyenler 7 bin 668 Euro veya karşılığı yabancı ülke parasını başvuru sırasında ödeyecekler ve bir ay süreli temel askerlik eğitimi yapmaları halinde askerlik hizmetini yerine getirmiş sayılacaklar. 
     Yine yurt dışında bulunan ancak 40 yaşını tamamlamış olanlar da 10 bin 224 Euro ya da karşılığında yabancı ülke parasını başvuru sırasında ödemeleri halinde bu kez temel askerlik eğitimine tabi tutulmadan askerlik hizmetini yapmış kabul edilecekler. 
     





</TEXT>
</DOC>
