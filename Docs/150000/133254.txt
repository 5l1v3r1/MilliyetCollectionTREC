<DOC>
<DOCNO> 133254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun09.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de sperm bağışlayan kişilerin kimlikleri açıklanacak 
</HEADLINE>
<TEXT>

     İngiltere'de, sperm bağışlayan kişilerin kimliklerinin gizli tutulması koşulunun ortadan kaldırılması düşünülüyor. 
     Sağlık Bakanlığı uzmanlarının konuyla ilgili hazırladıkları bir raporu Bakan Alan Milburn'a verdikleri ve bu raporda, bir çocuğun genetik geçmişini bilme hakkının, bir yetişkinin özel yaşamının gizliliğini koruma hakkından daha ağır bastığını savundukları belirtildi. 
     Uzmanlar, yılda yaklaşık 1100 İngiliz ailenin bağışlanan spermlerle bebek sahibi olduklarına işaret ederken, ''Bu ailelerin çocukları, ileride biyolojik babalarının ailenin dışından biri olduğunu öğrenince, büyük bir psikolojik zarar görüyorlar'' dedi. 
     Raporda, uzmanlar, bu gerekçenin dışında, bilimdeki ilerlemenin de çocuğun biyolojik babasını bilmesini zorunlu hale getirdiğini savundu. Birçok hastalığın ardında genetik nedenler bulunduğuna işaret eden uzmanlar, bu nedenle de yeni kuşakların genetik geçmişlerini çok iyi bilmeleri ve bilimdeki gelişmelerden yararlanma haklarını kullanmaları gerektiğini söyledi. 
     İngiliz basını, Sağlık Bakanı Alan Milburn'un sperm bağışçılarının kimliklerinin gizli kalmamasından yana görüş belirteceğini savunurken, ''Ancak bu kez de sperm bağışında bulunan kişilerin cesaretleri kırılmış olacak. Pek çok kişi bugünkü yasanın kendilerine verdiği kimliğini gizleme hakkına güvenerek bağışta bulunuyor. Tanınmanın kendilerine yeni görevler ve sorumluluklar yükleyeceğine düşünerek bundan kaçınabilirler'' yorumunda bulunuyor. 
     Bilim çevrelerinin de aynı görüşte olduğunu belirten The Observer gazetesi, Londra'da bir kısırlık tedravi merkezinin başkanı olan Dr. Muhammed Taranissi'nin de, ''Kişilerin gizlilikleri korunmadıkça bağış yapmalarını beklemeniz güçleşecektir'' gördüşünü savunduğuna dikkat çekti. 
     





</TEXT>
</DOC>
