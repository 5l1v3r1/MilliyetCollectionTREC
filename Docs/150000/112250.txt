<DOC>
<DOCNO> 112250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sonspo02.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler 3 gollü galibiyetleri sevdi... 
</HEADLINE>
<TEXT>

     12. Avrupa Futbol Şampiyonası 7. Eleme Grubu'ndaki 2. maçını, 12 Ekim Cumartesi günü deplasmanda Makedonya ile yapacak olan A Milli Futbol Takımı, yaptığı son 3 maçını da 3 gol atarak kazanmayı başardı. 
     Şenol Güneş'in öğrencileri, 17. Dünya Kupası'nda Güney Kore ile yaptıkları maçı 3-2 kazanmayı başarırken, daha sonra Gürcistan ile yapılan özel maçı da 3-0 kazandı. A milliler, Avrupa Şampiyonası elemelerindeki Slovakya maçını da yine aynı skorla 3-0 ile geçmeyi başardı. 
     A Milli Futbol takımının 3 gollü galibiyet serisi, Güney Kore ile Japonya'nın ortaklaşa düzenlediği 17. Dünya Futbol Şampiyonası'nda başlarken, Güney Kore'nin Daegu kentinde 29 Haziran'da yapılan 3.lük karşılaşmasını Türkiye, henüz 1. dakika oynanırken Hakan Şükür'ün, 13. ve 32. dakikalarda da İlhan Mansız'ın ayağından kazandığı gollerle 3-2 kazandı. 
     21 Ağustos'ta Trabzon'da Gürcistan ile yapılan özel karşılaşma da yine A millilerin 3 gollü galibiyetiyle tamamlandı. Ay-yıldızlılar, Gürcistan karşısında ise 8. dakikada Arif, 51. dakikada Cihan ve 71. dakikada da Nihat'ın attığı gollerle sahadan galip ayrıldı. 
     2004'te finalleri Portekiz'de düzenlenecek 12. Avrupa Futbol Şampiyonası'nın 7. Eleme Grubu ilk maçında 7 Eylül'de İstanbul'da Slovakya ile karşılaşan milli takım, sahadan yine 3-0'lık galibiyetle ayrılmayı başardı. 
     Slovakya'ya golleri ise 14. dakikada Serhat, 45. ve 65. dakikalarda da Arif kaydetti. 
     





</TEXT>
</DOC>
