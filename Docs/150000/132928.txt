<DOC>
<DOCNO> 132928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo03.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"12 Dev Adam"ın Litvanya'ya şansı tutmuyor... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda yarın Litvanya ile karşılaşacak olan Türkiye'nin, rakibine karşı şansı tutmuyor. 
     A Milli Takım, bugüne dek Litvanya ile yaptığı 10 maçın 9'unu yitirdi. 
     10 maçta rakip potalara toplam 625 sayı atan maç başına 62.5 ortalama Türkiye, kendi potasında ise 778 sayı maç başına 77.8 ortalama gördü. 
     
     TEK GALİBİYET ÖRS DÖNEMİNDE 
     Türkiye, Litvanya ile ilk kez 10 Haziran 1997'de bir hazırlık maçında karşı karşıya geldi. 
     Letonya'da yapılan maçı 79-72 yitiren milliler, rakibiyle bugüne dek yaptığı 4 resmi maçı da yitirdi. Örs yönetiminde Litvanya ile 3 hazırlık maçı yapan Türkiye, tek galibiyetini de bu dönemde aldı. 
     Türkiye, 32. Avrupa Basketbol Şampiyonası'na hazırlanırken, 22 Ağustos 2000'de, İspanya'da Huelva Turnuvası'nda Litvanya'yı 66-64 yenmişti. 
     
     EN FARKLI SKORLU YENİLGİLER 
     A Milli Takım, rakibi karşısında en farklı skorlu yenilgisini 33. Avrupa Şampiyonası Yarı Final Eleme Grubu'nda 2002 yılında yapılan ilk maçta aldı. 
     Vilnius kentinde yapılan karşılaşmada sakat olan Mirsad, İbrahim ve Hüseyin ile NBA'de oynayan Hidayet'ten yoksun mücadele eden milliler, rakibine 38 sayı farkla 100-62 yenilmişti. 
     Fransa'da gerçekleştirilen 31. Avrupa Basketbol Şampiyonası finallerinde de Litvanya ile 2 kez karşılaşan Türkiye, 26 Haziran 1999'daki maçta rakibine 26 sayı 74-48 , 2 Temmuz 1999'daki maçta da 24 sayı farkla 80-56 yenilmekten kurtulamadı. 
     
     769. MAÇ 
     33. Avrupa Basketbol Şampiyonası Yarı Final Eleme Grubu'nda Litvanya ile yarın İstanbul'da karşılaşacak ''12 Dev Adam'', tarihindeki 769. maçına çıkıyor. 
     Türkiye, 66 yıllık tarihinde yaptığı 768 maçın 395'ini kazanırken, 371 maçtan da yenilgiyle ayrıldı. Milliler, ayrıca 2 maçta da berabere kaldı. 
     





</TEXT>
</DOC>
