<DOC>
<DOCNO> 122722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur04.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yok, Uludağ boş kaldı... 
</HEADLINE>
<TEXT>

     Türkiye'nin önemli kış turizmi ve kayak merkezlerinden Uludağ, bayram tatili öncesi kar yağışının olmaması ve hava sıcaklığının yapay kar makinesinin çalışmasına izin vermemesi sonucu, geçmiş bayramların aksine sönük bir tatil dönemine hazırlanıyor. 
     Kış aylarında, kar örtüsünün güzelliğinin ve cazibesinin ayrılmaz bir parçası olması nedeniyle ''Beyaz cennet'' olarak anılan Uludağ, diğer kış turizmi ve kayak merkezlerinde olduğu gibi bu yıl henüz ''Gelinliğini'' giyemedi. 
     Bayram tatili nedeniyle sezonu yaklaşık 1 ay erken açma kararı alan işletmeler, kar yağışının gerçekleşmemesinin yanı sıra ortak yatırımla alınan yapay kar makinesinin çalıştırılamaması sonucu tatilcilerden bekledikleri ilgiden yoksun kaldı. 
     Uludağ Kar Birliği A.Ş. ULUKARBİR Başkan Vekili Haluk Beceren, kar yağışının olmadığı durumlarda merkezin canlı tutulabilmesi için otelcilerin ortak girişimiyle kurulan yapay kar makinesinin de, hava sıcaklığının uygun seviyede olmaması nedeniyle çalıştırılamadığını bildirdi. 
     Kar makinesinin üretim yapabilmesi için sıcaklığın sıfırın altında 5 derece olması gerektiğini belirten Beceren, sıcaklığın bayramın ilk iki günü bu dereceye düşmesinin beklenmediğini, ancak 7 Aralık tarihinden itibaren tüm yurtta hava sıcaklıklarının hissedilir şekilde düşeceğini öğrendiklerini ifade etti. 
     
     ''UMUDUMUZ KALMADI'' 
     Türkiye'deki diğer kış turizmi merkezlerinde de durumun farklı olmadığını ve turizmciler olarak beklentilerinin çok ötesinde bir bayram tatili geçirmeye hazırlandıklarını anlatan Beceren, ''Uludağ'da son durum vahim. Bayram için umudumuz kalmadı'' dedi. 
     Beceren, Uludağ'da tüm işletmelerin bayram için paket programlar hazırladığını ve konuklarını beklediğini, ancak zeminin karla örtülü olmaması nedeniyle rezervasyonların bundan olumsuz etkilendiğini belirterek, turizm merkezindeki doluluk oranının şu anda tüm otelerde yüzde 50'nin altında seyrettiğini belirtti. 
     





</TEXT>
</DOC>
