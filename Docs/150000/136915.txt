<DOC>
<DOCNO> 136915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun15.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya... Savaş karşıtları kızıl bayrak açtı... 
</HEADLINE>
<TEXT>

     Rusya'nın başkenti Moskova'da savaş karşıtı gösteri düzenleyen komünistler, Amerikan Büyükelçiliği önünde kızıl bayrak açıp Amerikan karşıtı sloganlar attı. 
     Organizatörlere göre, sayıları bin civarında olan göstericiler, ''Irak'a dokunma Bush'', ''Irak'a saldıran ABD Rusya'ya saldırmış sayılır'' ve İngilizce olarak ''Defol Bush, sen bugünün Hitler'isin'' yazılı pankartlar taşıdı. 
     Kamyonun üzerine yerleştirilen hoparlörden marşlar çalındığı gösteride, Komünist Parti birinci sekreteri Aleksandır Kuvayev, ''ABD'nin faşizmini ve devlet terörünü kınıyorum'' dedi. 
     Komünist lider Gennadi Züganov da, ''Irak'a Amerikan saldırısı, Arap dünyasına, Avrupa'ya, bütün dünyaya ve hepsinden önce de Rusya'ya karşı bir savaş olur. ABD, dünyanın enerji kaynaklarını kendine mal ederek petrol varil fiyatını 15-16 dolara düşürecek, bu da Rusya'da ödeme güçlüğüne, halkın fakirleşmesine ve sanayinin çöküşüne yol açacak'' öngörüsünde bulundu. 
     Tayland'da da 10 bin kadar Müslüman Taylandlı savaş karşıtı gösteri düzenledi. 
     Tayland'ın güneyinde Müslüman nüfusun çoğunlukta olduğu Pattani eyaletinde havaalanı yolu üzerinde toplanan binlerce kişi, ABD'nin bir süpergüç olarak Irak gibi küçük ülkelere kabadayılık tasladığını belirtti. 
     Pattani eyaleti Bangkok'un 1280 kilometre güneyinde Malezya sınırı yakınlarında yer alıyor. Tayland'ın 63 milyon olan nüfusunun yaklaşık yüzde 10'unu Müslümanlar oluşturuyor. 
     Bu arada, Tayland'ın başkenti Bangkok'da ise aralarında Müslümanlar, Batılılar ve Budist rahiplerin de bulunduğu 2 bin kişinin ABD ve İngiltere Büyükelçiliği'ne yürüyüşleri sırasında trafiğin 90 dakika boyunca alt üst olduğu, yollarda ulaşımı engelleyen protestocuların daha sonra bir parkta toplandıkları ve Amerika karşıtı konuşmalar yaptıkları belirtiliyor. 
     





</TEXT>
</DOC>
