<DOC>
<DOCNO> 132630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun25.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu, Dışişleri Bakanı Yakış'ı telefonla aradı... 
</HEADLINE>
<TEXT>

     AB dönem başkanı Yunanistan'ın Dışişleri Bakanı Yorgo Papandreu'nun dün akşam Dışişleri Bakanı Yaşar Yakış ile bir telefon görüşmesi yaptığı açıklandı. 
     Yunanistan Dışişleri Bakanlığı Sözcüsü Panos Beglitis, yaptığı basın toplantısında, Papandreu ve Yakış'ın, görüşmelerinde, bugün İstanbul'da yapılan Irak konulu toplantıyı ele aldıklarını söyledi. 
     Yakış'ın toplantıdan sonra Papandreu'ya bilgi vereceğini kaydeden Beglitis, toplantıya katılan tüm tarafların AB ile yakın işbirliği ve koordinasyon içinde olmanın gereğine inandıklarını belirtti. 
     Önümüzdeki Pazartesi günü yapılacak AB Genel İşler Konseyi toplantısına da değinen Beglitis, Atina'nın, bu toplantıda AB'nin Irak konusunda ortak bir tutum oluşturmasını umduğunu ve bu amaçla, tartışmalara temel olması için gayri resmi bir belge hazırladığını açıkladı. 
     Beglitis, bu gayri resmi belgenin AB'nin Irak konusunda halihazırda benimsediği tutumu yansıttığını da vurguladı. 
     Fransa ile Almanya'nın Irak'a ilişkin tutumuna da sorular üzerine değinen Beglitis, özünde temel hedefin siyasi çözüm için tüm olanakların kullanılması ve Bağdat'ın BM Güvenlik Konseyi kararlarına uymasının sağlanması olduğunu belirtti. 
     Beglitis, Atina'nın BM Güvenlik Konseyi üyesi AB ülkelerinin farklı tutumları arasında nasıl köprü oluşturabileceğine ilişkin soruları ise, ''Bu, kolay bir süreç olmayacak, ama başarılı olmak hepimizin çıkarına hizmet ediyor. AB olarak uluslararası konularda ortak tutum oluşturmanın zorluklarının farkındayız'' şeklinde yanıtladı. 
     Sorular üzerine Rusya Federasyonu'nun BM kararlarına saygı temelinde barışçı çözümden yana olduğunu kaydeden Beglitis, bugün Atina'ya gelen Dışişleri Bakanı İgor İvanov'un temaslarındaki ana gündem maddelerinden birisini Irak'ın oluşturduğunu kaydetti. 
     Irak krizine ilişkin NATO içindeki görüşmelere de değinen Beglitis, NATO içinde bu konuda güçlü görüş ayrılıkları olduğunu ve görüşmelerin devam ettiğini söyledi. 
     





</TEXT>
</DOC>
