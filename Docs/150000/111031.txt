<DOC>
<DOCNO> 111031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur23.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı ''4 Kasım'a kadar tayin ve atamaları donduruyorum'' 
</HEADLINE>
<TEXT>

     Sağlık Bakanı Osman Durmuş, 4 Kasım 2002 tarihine kadar zorunlu haller dışında tayin, atama ve nakilleri dondurduğunu bildirdi. 
     Durmuş, bakanlıkta gazetecilere yaptığı açıklamada, tayin ve atamaların, önceden ilan edilen listelere müracaat edilerek boş olan kadrolara yapıldığını, bu atamalarda genel müdür ve müsteşar muavininden oluşan bir komisyonun karar verdiğini belirtti. 
     Atamalar için dilekçelerin il sağlık müdürlüklerine verildikten sonra bakanlığa havale edildiğini, ancak uygun görülmeyen tayinlerin yapılmadığını kaydeden Durmuş, tayin sonuçlarının da internette yayınlandığını bildirdi. 
     Bu dönemde komisyondan çıkan tayin sayısının az olduğunu söyleyen Durmuş, şunları kaydetti 
     ''Bakanlığa çok kişinin yığılmaması için atama sonuçlarını geç yayınlayın dediğimiz halde maalesef seçim zamanı geldiğinde iş takipçileri bakanlıkta yapılan işlere sahip çıkıyorlar. 'Yapılamayanları biz yapabiliriz' diye insanlardan menfaat temin ediyorlar. Hala bugün bile bazı hekimler para vererek tayin yaptırabileceğini zannediyor. Bu nedenle, sık sık genelge yayınlıyoruz. 2 defa yayınladığım genelgeyi tekrar ettim. Diğer kurum ve kuruluşlar da aynı konudan şikayetçi. Bu işi yapan 2 kişiyi yakalattım. 4 Kasım 2002 tarihine kadar zaruri haller dışında tayin, atama ve nakilleri donduruyorum.'' Durmuş, atama ve nakillerde kanuni hakların devam edeceğini belirterek, ''Ben insanlara anlatamıyorum. Bir bakanlıkta menfaat karşılığı tayin yapılmaz'' diye konuştu. 
     Bu işi yapanlar hakkında kendilerine yeterli bilgi ve belgenin gelmediğini, sadece söylentiler olduğunu ifade eden Durmuş, yakalayabildikleri kişilerin emniyetteki işlemlerini bizzat personel genel müdürünü göndererek takip ettirdiğini anlattı. 
     Durmuş, ''Bu adamların üzerine gidilmesi için çaba harcıyoruz. Bu sefer orada tıkanıyoruz. Kendi asli görevlerimizi bırakıp, bu işlerle uğraşıyoruz. O nedenle 1 ay bakanlığın kafası dinç olsun diye tayin, atama, nakil gibi işlemleri kanuni, zaruri haller dışında askıya aldım'' dedi. 
     





</TEXT>
</DOC>
