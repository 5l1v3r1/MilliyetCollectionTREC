<DOC>
<DOCNO> 146846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sonspo20.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan, Kaptan Maldini ile sözleşme yeniledi... 
</HEADLINE>
<TEXT>

     İtalya'nın köklü kulüplerinden AC Milan, tecrübeli kaptanı Paolo Maldini'nin sözleşmesini 30 Haziran 2005'e kadar uzattığını resmen açıkladı. 
     Uzun zamandır söylenen Maldini'nin Milan ile sözleşmesini uzatacağı haberi, resmileşirken, 35 yaşındaki tecrübeli futbolcu, babası Cesare Maldini, Liedholm, Rivera ve Baresi gibi kırmızı siyahlıların bir sembolü halini geldi. 
     İtalyan 1. Futbol Ligi'nde şimdiye kadar 501 kez forma giyen Maldini, bu hafta sonu yapılacak Parma maçıyla Gianni Rivera'nın rekorunu geçerek Seria A'da en fazla Milan formasını giyen oyuncu olacak. Tecrübeli defans oyuncusu kariyerinde 6 Şampiyonluk, 3 Şampiyonlar Ligi, 2 Kıtalararası Kupa, 4 İtalyan Süper Kupası ve 3 Avrupa Süper Kupası kazandı. 
     Kulüp tarafından yapılan açıklamada, Maldini'nin jubilesini yaptığında üzerinde taşıdığı ''3'' numaralı formanın kendisine bırakılıp, bir daha hiçbir Milanlı futbolcuya verilmeyeceği bildirildi. 
     20 yıldır Milan'da olan Maldini ise basın toplantısında, ''Bu kadar uzun süre Milan'da kalacağımı asla hayal edemezdim ve 2005'te bırakacağımı söylemedim. Kaptan olarak Şampiyonlar Ligi kupasını kaldırmak istiyorum'' dedi. 
     Öte yandan İtalyan 1. Futbol Ligi'ne bakıldığında 35 yaş üzerinde olan birçok tecrübeli futbolcunun halen forma giydikleri ve çokta iyi oynadıkları görülüyor. 
     Milan'da Costacurta 37 , Brescia'da Robert Baggio 36 , Piacenza'da Hubner 36 , Udinese'de Sensini 36 , Atalanta'da Carrera 39 futbol kariyerlerinin 2. baharında ön plana çıkan isimler olarak yer alıyor. 
     





</TEXT>
</DOC>
