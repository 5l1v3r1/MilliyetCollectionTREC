<DOC>
<DOCNO> 106592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo24.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya...Yaralı 13 kişi taburcu edildi... 
</HEADLINE>
<TEXT>

     Sakaryaspor kafilesini taşıyan otobüsün şarampole yuvarlanması sonucu yaralanan ve Cumhuriyet Üniversitesi C.Ü Araştırma Hastanesi'ndeki tedavileri tamamlanan 13 kişi taburcu edildi. 
     C.Ü. Araştırma Hastanesi'nde tedavi gören futbolcular, Murat Yavaşgül, Berkay Özgül, Taner Savut, Veysel Beşik, Cemil İbiş, Hasan Tuncel, Erkan Ergün, Teoman Koray Cinel, Gürçay Bulut, Mesut Ünal, teknik direktör Hüseyin Hamamcı, kaleci antrenörü Adem Beşli ve malzemeci Fatih Güngör'ün tedavilerinin tamamlanmasının ardından taburcu edildi. 
     Taburcu edilen yaralılardan Murat Yavaşgül, Taner Savut, Veysel Beşik, Erkan Ergün ve kaleci antrenörü Adem Beşli Uçak ile İstanbul'a gönderilmek üzere minibüsle Kayseri'ye gönderildi. 
     Teknik direktör Hüseyin Hamamcı, malzemeci Fatih Güngör ile futbolcular Berkay Özgül, Cemil İbiş, Hasan Tuncel, Teoman Koray Cinel, Gürçay Bulut ve Mesut Ünal, Genç Parti Genel Başkanı Cem Uzan tarafından gönderilen helikopterler ile Adapazarı'na gönderildi. 
     C.Ü Araştırma Hastanesi Başhekimi Prof. Dr. Metin Şen, yaptığı açıklamada, kendilerine 14 yaralının getirildiğini belirterek, şunları kaydetti 
     ''Bunlardan futbolcu Murat Yavaşgül'ün kolunda, teknik direktör Hüseyin Hamamcı'nın burnunda, futbolcu Erkan Ergün'ün köprücük kemiğinde, İdareci Fethi Gültekin'in ise boynunda kırık vardı. Fethi Güntekin dün İstanbul'a gönderilmişti zaten. Diğerleri için gereken yapıldı. Hepsi normal hayata döndüler. Ancak tamamen iyileşmeleri için bir süre geçmesi gerekiyor. Ayrıca Kaleci Veysel'in dizinin yan bağlarında iki ayrı yerde yırtık vardı. Belki ameliyat gerekebilir. Ama iyileşecek bir yaralanma. Futbol hayatlarını etkilemeyecek. Ancak kısa dönemde futbol oynayamazlar.'' Başhekim Prof. Dr. Şen, minibüsle gönderilen yaralıların kırıkları olduğundan helikopterle gönderilmelerinin sakıncalı olduğunu da sözlerine ekledi. 
     





</TEXT>
</DOC>
