<DOC>
<DOCNO> 141498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo10.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin 94.4 trilyon liralık tahmini bütçesi onaylandı 
</HEADLINE>
<TEXT>

     Fenerbahçe Kulübü Olağan Mali Genel Kurul Toplantısı yapıldı. 
     Acıbadem İSTEK Vakfı Kongre Salonu'nda, Talat Yılmaz'ın Kongre Divan Başkanlığı'na seçilmesiyle başlayan toplantı, 470 üyenin katılımıyla gerçekleşti. Toplantıya, bu yılki aidatlarını yatıran toplam 7 bin 23 üyenin katılabileceği bildirilmişti. 
     Fenerbahçe Kulübü Başkanı Aziz Yıldırım ve yönetim kurulunun hazır bulunduğu toplantıda, yöneticiler Atilla Kıyat, Zeynep Sabancı, Mithat Yenigün ve Murat Aşık yer almazken, üyeler yaptıkları konuşmalarda yönetim kuruluna destek içeren mesajlar verdiler. 
     Yönetim kurulunun 2002 yılı içinde profesyonel futbol şubesinde yaptığı çalışmalar ve genel faaliyetlerinin kongre üyelerince ibra edildiği toplantıda, 2003 yılı için öngörülen 94 trilyon 480 milyar liralık tahmini bütçe de onaylandı. 
     Bu arada, kulüp tüzüğünün değiştirilen . maddesi gereği yönetim kurulu üyeleri, Yüksek Divan Kurulu üyesi olabilmesi konusundaki gündem maddesi salonda yeterli çoğunluğun bulunmaması nedeniyle gündemden düşürüldü. 
     Kulüp üyelerinden Ali Gürel'in Haysiyet Divanı'nın kendisine verdiği 1 yıllık hak mahrumiyeti cezasının kaldırılmasına ilişkin talebi de bu cezanın, 20 Şubat 2003'te sona ermesi nedeniyle gündemden çıkarıldı. 
     Mali genel kurul toplantısında, finans konularıyla ilgili bilgi veren Denetleme Kurulu, geçen yıl için öngörülen 80 trilyon liralık tahmini bütçenin gelirler hanesinin 68 trilyon 740 milyar lira, giderler hanesinin de 76 trilyon lira olarak gerçekleştiğini açıkladı. Kurul, yönetim kurulunun faaliyetleriyle bütçeyi aşmadığı için üyelerden ibra edilmesini istedi. 
     2003 yılı için onaylanan bütçede gelirler hanesinde 58 trilyon 100 milyar lira ile spor faaliyetleri ilk sırada yer alırken, spor faaliyet dışı gelirler 19 trilyon 90 milyar lira, aidat ve giriş teberru gelirleri 100 trilyon 115 milyar lira, amatör şube gelirleri 5 trilyon 925 milyar lira, yatırım harcamaları karşılığı 4 trilyon 250 milyar lira gösterilirken, dış borç hanesinde 4 trilyon lira yer aldı. 
     Yeni bütçenin giderler bölümünde ise 42 trilyon 550 milyar lira ile amatör şube giderleri ilk sırada bulundu. Profesyonel giderlere 39 trilyon 700 milyar, idari giderlere de 1 trilyon 35 milyar, genel giderlere 2 trilyon 945 milyar, yatırım harcamalarına 6 trilyon 250 milyar, finansman giderlerine de 2 trilyon lira ayrıldığı görüldü. 
     





</TEXT>
</DOC>
