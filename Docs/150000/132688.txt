<DOC>
<DOCNO> 132688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo02.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'nun sırrı hata yönetimindeki başarısı... 
</HEADLINE>
<TEXT>

     Beşiktaş Teknik Direktörü Mircea Lucescu'nun futbolda yüksek performansa ulaşmada önemli bir faktör olan ''hata yönetimi'' konusunda örnek bir teknik adam olduğu belirtildi. 
     ''Futbolda hata yönetimi ve yüksek performans'' konusunda araştırmalar yapan spor psikoloğu Dr.Erkut Konter, Türkiye'deki örneklere bakıldığında Lucescu'nun ön plana çıktığını kaydetti. 
     Futbolun, ''hatalar oyunu'' olarak nitelendiğine, basit bir hatanın şampiyonluklara ve kupalara mal olabildiğine dikkati çeken Konter, bu nedenle oyun içinde yaptığı hataya takılıp kalan oyuncuların, performansını düzeltmekte zorlandığının bilindiğini söyledi. 
     Bu noktada ''hata yönetimi'' konusunun öneminin ortaya çıktığını belirten Konter, şöyle konuştu 
     ''Zaman zaman eleştirilen Lucescu, 'hata yönetimi' konusunda başarılı bir teknik adam. Futbolcularını cezalandırma yerine ödüllendirme yolunu seçiyor. Şefkatli yaklaşımıyla güven duygusunda eksilme yaşanmasının önüne geçiyor. Hem Galatasaray'da hem Beşiktaş'ta başarılı olması tesadüfi değildir.'' 
     
     ''HATALARA KARŞI HAZIRLIKLI OLMALI'' 

     Futbolda hataların kaçınılmaz biçimde meydana geldiğini ve bunlara karşı hazırlıklı, planlı ve programlı olmak gerektiğini belirten Konter ''Böylelikle hataların olumsuz etkileri azaltılabilir'' diye konuştu. 
     Konter, şöyle devam etti 
     ''Karşılaşma sırasında yapılan bir hata kızgınlık ve suçluluk duygularına yol açabilir. Bu duygular futbolcunun daha sonraki performansı üzerinde etkili olur. Kızgınlık ve suçluluk duyguları nedeniyle doruk performansı başaramayan futbolcularla özel olarak ilgilenilmelidir. Psikolojik danışmayla bu olumsuz etkiler en aza indirilebilir.'' Konter, hata yönetimi konusunda teknik adam ve psikolojik danışmanların üzerinde durması gereken başlıca hususları şöyle sıraladı 
     ''- Karşılaşmada bu tür durumlar meydana geldiğinde, ne düşünmesi ve yapması gerektiği konusundaki stratejilerle ilgili futbolcuyla anlaşmaya varılmalı. 
     - Hataların birbiri üzerine gelerek kümelenmesini önleme yolunda düşünce birliği oluşmalı. 
     - Anlaşmaya varılan stratejiler gerçek karşılaşmalarda kullanılmalı. 
     - Yeni davranış alışkanlık haline gelinceye kadar iniş ve çıkışlar yaşandığında, ısrarlı ve sabırlı olunmalı. 
     - Gerçekçi hedefler belirleyerek davranışların takibi sürdürülmeli.'' 
     





</TEXT>
</DOC>
