<DOC>
<DOCNO> 108412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/spor/spo04.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba topu attı 
</HEADLINE>
<TEXT>

Trabzonspor Teknik Direktörü, sahada son sözü futbolcunun söylediğini hatırlatıp, "Antrenör ne yaparsa yapsın, forvet gol atamıyorsa sıkıntılar asla bitmez" dedi 
     Bir tek Fatih’ 
     LİGDE istediği patlamayı bir türlü yapamayan Trabzonspor’da, çıkış formülü aranıyor. Teknik Direktör Samet Aybaba, dünyada hemen hemen her takımın tek forvet ile oynadığını söyleyip, "Kaldı ki ben, tek forvet oynatmıyorum. Takımda iki golümüzü Fatih attı. Başka gol atan yok. Şu bilinsinki, antrenör ne yaparsa yapsın, sahada işi futbolcu görüyor" şeklinde konuştu. 
     
     Başkan karışmaz’ 
     BAŞKAN Sümer ile bugüne kadar hiç sorun yaşamadıklarını dile getiren Aybaba, "Göreve geldiğimde, en rahat Sümer ile çalışacağım demiştim. Bu söylediğimde de yanılmadım. Zaten Trabzonspor’da kişilere bağımlı değil, sistemi ön plana getiren bir anlayış yaratmak istiyoruz. Yönetici, antrenör veya futbolcu kaprislerinin yönlendireceği kulüp sistemi artık geride kaldı" dedi. 
     
     Bushi’ye soruşturma 
     ARNAVUT yıldız Bushi’nin "Trabzonspor korkak oynamamalı" yorumu ortalığı karıştırdı. Tecrübeli futbolcuyu dün sorgulayan Teknik Direktör Samet Aybaba, açıklamaların doğru olup olmadığını sordu. Aybaba, "Senin görevin başkaları hakkında konuşmak değil, futbol oynamak. Umarım bu sözleri söylememişsindir. Seninle bağlantısı olmayan konulara karışma" dedi. Bushi ise kızgın olan Aybaba’ya "Sözlerim abartıldı" cevabını verdi. Tecrübeli teknik adamdan forma da isteyen Bushi’nin, "Oynamak ve takımıma katkıda bulunmak istiyorum. Elimden geleni yapıyorum. Biraz sabır ve şansla iyi olacağımı düşünüyorum" dedi. 
     
     Macit-Hüseyin yol ayrımında 
     İKİ hafta önce geçirdiği trafik kazasıyla herkesi yasa boğan Sakaryaspor’a bir destek de Trabzonspor’dan geldi. Bordo-Mavililer’in, Yeşil-Siyahlı takıma oyuncu takviyesi yapacağı öğrenildi. Önceki gün Başkan Özkan Sümer ile görüşen Teknik Direktör Samet Aybaba’nın, Macit ve Hüseyin’i Sakaryaspor’a vermeyi önerdiği bildirildi. 
     
     



 SPOR 




























</TEXT>
</DOC>
