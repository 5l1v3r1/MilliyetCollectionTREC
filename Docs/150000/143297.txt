<DOC>
<DOCNO> 143297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/guncel/gun04.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler muhalifler zirvesinde 
</HEADLINE>
<TEXT>

     UTKU ÇAKIRÖZER 

     ABD ve Türkiye arasında geçen hafta hükümetler arası üst düzey mesaj alışverişinin ardından Ankara’da dün yoğun bir diplomasi trafiği başladı. Edinilen bilgiye göre Türkiye ve ABD, Irak’ın geleceğiyle ilgili iki önemli toplantı organize edecek. Başkent’teki ilk buluşma Kuzey Irak’lı Kürt gruplarla Türkiye ve ABD arasında olacak. KYB lideri Talabani, KDP’nin ikinci adamı Neçirvan Barzani’nin katılacağı toplantıda, ABD’yi Zalmay Halilzad, Türkiye’yi ise Müsteşar Uğur Ziyal temsil edecek. Toplantıda Türkiye, Kürt gruplardan bölgedeki TSK mevcudiyeti ve Türkmenlerin hakları konusunda somut garantiler isteyecek. ABD’nin arabuluculuk yapacağı toplantıda bir uzlaşmaya varılması bekleniyor. Türkiye ve Kürtler arasında varılacak mutabakat sonrasında diğer Irak muhalifleriyle geniş katılımlı ikinci toplantı yapılacak. Türkiye beklediği garantileri alırsa ikinci tezkere gündeme gelecek. 
     
     Acil toplandılar 
     ABD’nin askeri müdahale yapacağı yönündeki işaretler artınca, bugünkü toplantıyı beklemeden KYB lideri Celal Talabani ve KDP yetkilisi Neçirvan Barzani dün akşam Dışişleri Bakanlığı müsteşarı Uğur Ziyal ile biraraya geldi. Bir saat süren toplantının ardından Talabani, "Türkiye bizim için müttefik" derken, Barzani de hem Türkiye’nin hem de Kürtlerin korkuları bulunduğunu ancak konuştuklarının "cesaret verici" olduğunu ifade etti. 
     Türk yetkililer ise sorunların büyük ölçüde giderildiğini bugünkü 5’li toplantıda uzlaşmanın teyit edileceğini açıkladı. 
     



 GÜNCEL 





















</TEXT>
</DOC>
