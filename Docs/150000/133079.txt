<DOC>
<DOCNO> 133079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/yazar/akyol.html </URL>
<DATE> 2003/01/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye’nin başarısı 
</HEADLINE>
<TEXT>

     Eksen ülkelerinin savaşa karşı çıkmasının tek sebebi insani faktörler ve kamuoyları değil. Almanya ve Fransa, "tek süper güç" Amerika ile çatışmaya girmeden, Ortadoğu ve Kafkas dengelerinde belli bir ağırlık kazanmak istiyor. 
     Alman Dışişleri Bakanı Fisher İstanbul’da bizimkilerine söylemiş 
     - ABD’nin küresel gücünün zaafa uğraması dünya barışını olumsuz etkiler. Bununla birlikte bizim de kamuoylarımız ve siyasi gerçeklerimiz var... 
     Türkiye için Irak meselesinin bir yönü, stratejik ortağı ABD ile, üyesi olmak istediği AB arasında sıkışıp kalmamaktı. 
     Türkiye’nin "Aktif Barış Diplomasisi" hem Fransız - Alman takımı ile birliktelikler oluşturmuş, hem de ABD’yi memnun etmiştir Sağlayacağı sınırlı’ asker kolaylıklarla ve bölge ülkeleriyle birliktelik oluşturarak Saddam üzerinde kurduğu baskı ile... 
     
     TÜRKİYE bu başarıya ulaşmak için ilkel bir "mavi boncuk" politikası izlemiyor. Rasyonelliği muhataplarınca kabul edilen, açık, güvenilir bir politika yürütüyor... 
     Bu sayede Türkiye Ortadoğu’da "politika oluşturma" yeteneğini göstermiş, aktif bir şekilde hem bölgeye hem dünyaya "barışçı ülke" olduğunu göstermiştir. 
     Bu, Osmanlı ve Cumhuriyet’in büyük tecrübelerinden süzülüp gelen tecrübeli Türk diplomasisinin başarısıdır. 
     Bunda Başbakan Gül’ün kişiliğinin de rolü var. 
     Suriye, altı ülkenin İstanbul’da toplanmasına karşı çıkmıyor, Şam’ı istiyordu. Gül telefon görüşmesiyle Beşar’ı İstanbul toplantısı için ikna etmiştir. 
     İkna etmek, güvenilir ve mantıklı olmaya bağlıdır. 
     Bölge gezisinde Gül bu izlenimi vermiştir. 
     Ve altı ülke İstanbul’da toplanmıştır. Böyle toplantılarda ev sahibi ülkeye teşekkür edilmesi adettendir. Ama Mısır Dışişleri Bakanı Ahmed Mahir, "bu platformu oluşturan Başbakan Gül"e özellikle teşekkür etti. 
     
     ÇAĞIMIZDA sakin, açık sözlü, rasyonel, empati sahibi devlet adamları eski moda kurnaz, cin fikirli, içten pazarlıklı, yüzü maskeli tiplerden daha başarılı oluyor. 
     İşte Saddam’a güvenen tek devlet adamı yok. 
     Gül devlet adamı kumaşına sahiptir. Onun bu yönünü ilk defa Ecevit belirtmişti. Tecrübesi arttıkça diplomatik camiada saygınlığı daha da artacaktır. 
     Irak savaşında Türkiye bir kenara çekilip "pasifist" beklese bile iktisaden çok zarar görecektir. Barışçı çözüm için elimizden geleni samimiyetle yapmak, ama Türkiye’nin sahip olduğu birikimi en iyi şekilde kullanmak zorundayız. 
     Şu son on, on beş gün göstermiştir ki, "üç kıta arasındaki Türkiye" hem ABD ile stratejik ortaklığını sürme, hem AB yolunda tam üyelik gayretlerini sürdürme hem de Ortadoğu ve Kafkasya’da yapıcı platformlar, ortaklıklar, birliktelikler oluşturma imkanına sahiptir. 
     Önümüzde büyük zorluklar var, inişler çıkışlar, sarsıntılar olacaktır maalesef... Ama yönümüzü kaybetmezsek Türkiye bunu da aşmayı, hatta itibarını ve dostluklarını güçlendirerek çıkmayı başarma potansiyeline sahiptir akıllı, dengeli, samimi politikalarla... 
     
     







Türkiye’nin başarısı 


Ortada bir ayva, önce bakalım kim yiyecek 


BBC’de soykırım 


Meclis Kararı 


Davos, nefesini tutmuş Irak’ı bekliyor 


Diplomat jenositi 


KADEK cephesi "Niye görüşmeyelim ki ..." 


YÖK ve Halman’ın hülyaları 


İstanbul çağrısını dinlerler mi 


Hiç bunları kendine dert etmeye değer mi 


Özelleştirme turları Almanya’dan başlatıldı 


Söyleyin ne değişti 


Uğur Mumcu’ya özlem 


Davos’tan Irak’ta savaşa hayır 


Başka bir dünya 


Sabrınız takdire değer 


Krize mi gebeyiz 


Kavak kesimi başladı 


</TEXT>
</DOC>
