<DOC>
<DOCNO> 118843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/soneko07.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasaları Irak'ın kararı coşturdu... 
</HEADLINE>
<TEXT>

     Borsa, Irak'ın BM çözüm önerisini kabul etmesinden sonra bugün hızlı bir yükselişle açıldı. 
     Dün 319.60 puan artışla 12,417.13 puandan kapanan endeks, bugünkü seansa 335.05 puanlık artışla 12,752.18 puandan başladı. Endeks, ikinci dakikaya girildiğinde 13,000 puanın üstüne çıktı. 
     13,100 ve 13,200 puan seviyelerini de hızlı geçen endeks, ilk 10 dakika dolmadan 13,312.06 puana çıktı. Endeksin, 09.58'te 13,371.40 puanla en yüksek seviyesine ulaştığı ve bu seviyelerde seyrini sürdürdüğü görülüyor. Şu sıralarda düne göre 920.74 puan ve yüzde 7.42 artışla 13,337.87 puan seviyesinde bulunuyor. İşlem hacmi de 319.8 trilyon lira seviyesine ulaştı. 
     Borsada bu hızlı çıkış yaşanırken, tahvil-bono faizlerinde de gerileme kaydedildi. Gösterge kağıdı olarak alınan 2 Temmuz 2003 vadeli bononun basit ve bileşik getirilerinde 1.5 puana yaklaşan düşüşler oldu. 
     Bu kağıdın dün yüzde 49.73 olarak gerçekleşen basit getirisi ilk dakikalarda yüzde 48.43'e, yüzde 54.09 olan bileşik getirisi ise yüzde 52.60'a geriledi. Saat 09.45 dolayında 2 Temmuz kağıdında bu seviyeler korunuyor. 
     Bankalararası piyasada saat 09.45 itibariyle dolar kotasyonlarında alışta en düşük fiyat 1 milyon 609 bin lira, en yüksek fiyat 1 milyon 612 bin lira, satışta en düşük fiyat 1 milyon 614 bin lira, en yüksek fiyat da 1 milyon 619 bin 500 lira oldu. 
     İMKB Tahvil ve Bono Piyasası Repo-Ters Repo Pazarı'nda ise henüz işlem gerçekleşmedi. 

     





</TEXT>
</DOC>
