<DOC>
<DOCNO> 101460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/soneko22.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş, Bakanlık görevini devretti... 
</HEADLINE>
<TEXT>

     Kemal Derviş, devlet bakanlığı görevini Masum Türker'e devretti. 
     Devlet Bakanı Masum Türker ile Kemal Derviş arasındaki görüşme Hazine Müsteşarlığı'ndaki makamda saat 12.00'de başladı. Derviş ile Türker arasında yaklaşık 2.5 saat süren görüşmeye daha sonra bürokratlar da katıldı. 
     Görüşmelerin sona ermesinin ardından Türker ve Derviş ortak bir basın açıklaması yaptılar. 
     Kemal Derviş, Türkiye'nin önünde kolay olmayan bir dönem olmadığını belirterek, ''Seçim ortamına girdik. Siyasal geçiş dönemini yaşıyor Türkiye, siyasal geleceğini arıyor. Fakat dikkat edin bu piyasalara olumsuz biçimde yansımadı, tersine bu ülke, bu toplum demokratik yollarla bu geçişi sağlayacaktır'' dedi. 
     Derviş, Türkiye'nin önünde 3 aylık bir seçim süreci bulunduğunu, bu dönemde siyasetin gereğinin de mutlaka yapılacağını kaydetti. 
     Derviş, insanların seçimde yarışacaklarını ve birbirlerini eleştireceklerini, farklı önerilerle ortaya çıkacaklarını bildirerek, bunun gayet doğal olduğunu söyledi. Derviş, ''Fakat bu ortamın piyasalarda ve insanlarımızda yeni yeni oluşan güveni sarsmaması gerekir. Ülkemizin geleceği hepimizin geleceğidir ve seçim yarışması bu ölçüler içinde kalabilirse ve ileriye dönük daha güzel çözümleri önerebilirse, o zaman piyasalardaki dengelere yardımcı olur'' diye konuştu. 
     
     SİYASETİ ALGILAMAK 

     Kemal Derviş, şunları kaydetti 
     ''Bu ülke, bu toplum demokratik yollarla bu geçisi sağlayacaktır. Ve ekonomiyi siyasetle bu biçimde bütünleştirecektir. 
     Yani teknik düzeyde bir ayrım olması gerekir. Her zaman söyledim, siyasetin günlük ekonomiye müdahale etmemesi gerekir. Ancak stratejik uzun vadeli çözümler tabii ki siyasidir. Bu ülke, bu Türkiye Avrupa'ya dönük, çağdaş refaha dönük arayışını demokratik biçimde sürdürüyor. Belli bir kardeşlik duygusu içinde sürdürüyor. Bu çok önemli. Bunu hem içerideki hem dışarıdaki piyasalar görüyor ve bu arayışa destek oluyor. Sorun yaratmadı, şimdiye kadar. 
     Biz bu biçimde devam edebilirsek, yarışarak fakat aynı zamanda birbirimize destek vererek, siyaseti birbirini karalama değil, daha güzel çözüm önerilerini üretmek şekilde algılarsak, o zaman göreceksiniz bu seçim süreci de aslında güvenin daha da artmasına yol açabilir. Öyle temenni ediyorum, öyle olması gerekir ve bu ortamda sayın Türker gibi Türkiye'yi çok iyi bilen, aynı zamanda piyasaları iyi bilen ve kamuoyunun oluşmasında tecrübesiyle tahlil edebilen bir insanın bu önemli Devlet Bakanlığı'nda bulunması bence Türkiye için çok önemli bir şanstır. 
     Kendisine 18 aydır Meclis'teki yardımlarından dolayı teşekkür ederim. Bu arada bir daha tekrar etmek istiyorum, Başbakan'a da beni Türkiye'ye çağırdığı için, bu görevi 18 aya yakın bir süre için yapmamı temin ettiği için ve ülkeme bir katkıda bulunabildiğim için Sayın Başbakan'a da bir kez daha teşekkür ederim. Bu dünkü seçisiyle bence çok doğru bir adım atmıştır. Herhangi bir şekilde destek olabilirsem, bu 18 aylık birikimimle mutlaka destek olacağım. Tebrik eder iyi şanslar dilerim, başarılar dilerim.'' 
     
     ''BAKAN TÜRKER İYİ BİR SEÇİŞTİR'' 

     Kemal Derviş, Devlet Bakanı Masum Türker'in, yaptıkları çalışmalar sırasında kendilerine Meclis'te her zaman büyük destek verdiğini bildirdi. 
     Türker'in, ister Genel Kurul'da ister Plan ve Bütçe Komisyonu'nda arkalarında durduğunu, bazen bazı konularda kendilerini uyardığını ve daha iyisinin yapılması için yardımcı olduğunu belirten Derviş, şunları söyledi 
     ''Sayın yeni Bakan Masum Türker'e çok teşekkür etmek istiyorum. Bu süreç için kendisi gerçekten Meclis'ten bize çok yardım etti. Hem ekonomi hem siyasal hem de iletişim dünyası ile çok yakından ilişkisi ve deneyimi var Sayın Bakan'ın. Bu üç olguyu birleştirdiği için sanıyorum çok iyi bir seçiştir ve Meclis'te yaptığı çalışmalar bize Meclis'ten yardımlarını çok takdir ettim.'' 
     
     HAZİNE BÜROKRATLARI 1. SINIF 

     Derviş, 22 yıl yurtdışında uluslararası kuruluşlarda çalıştığını ve 18 ay önce Şubat'taki ekonomik bunalımdan sonra Başbakan'ın kendisini çağırdığını ve geldiğini hatırlatarak, ''48 saat içinde, Hazine'den sorumlu Devlet Bakanı olarak Hazine benim evim oldu ve Hazine'de çalışan Müsteşar ve diğer bürokratlar, uzmanlar beni 48 saat içinde bir aile gibi kabul ettiler'' dedi. 
     Hazine bürokratlarının hem bilgileri, deneyimleri hem çağdaş ekonomik sorunlara yaklaşımları ile bu Hazine kadrosunun birinci sınıf bir kadro olduğunu da kaydeden Derviş, şöyle devam etti 
     ''Bunu sadece Türkiye açısından söylemiyorum. Uluslararası çalışmalarımda 40'a yakın ülke ile çalıştım ve o ülkelerin ekonomi yönetimi ile çok yakından ilgilendim. Böyle bir kadro, dünyada da 1. sınıf bir kadrodur. Ve Türkiye'nin sahip olduğu çok önemli bir değerdir. Birlikte çok önemli ve yararlı işler yapabildik. Ekonomiyi gerçekten çok zor durumdan hep birlikte, Meclisin de hükümetin de desteği ile Hazine'den sorumlu bakan olarak aldığımız zaman, gerçekten bugün biraz daha makro ekonomik dengelerin oturduğu bir duruma getirebildik. Bu konuda Hazine Müsteşarlığı'nda çalışanlara öz verisi, bilgisi ve kendi ülkelerine verdiklerini gerçekten takdir etmemiz gerekiyor. Ben kendilerine teşekkür ediyorum.'' 
     
     TÜRKER "EKONOMİNİN ESNEKLİĞE ÇIKMASI YÖNÜNDE AYNI ÇİZGİDEYİZ" 

     Devlet Bakanı Masum Türker, belirli konulardaki çözüm önerileri konusunda Derviş'le düşüncelerinin örtüştüğünü ve Türk ekonomisinin esenliğe çıkması yönünde Derviş'le aynı çizgide olduklarını söyledi. 
     Türker, ''Sayın bakanın düşüncelerimin örtüşmüş olması en azından ikimiz açısından da programın ve Türkiye ekonomisinin esenliğe çıkması yönünde aynı çizgide olduğumuzu ortaya koymuştur'' diye konuştu. 
     Devlet Bakanı Türker, aslında Kemal Derviş'le fikri birlikteliklerinin bundan 30 yıl önce ''Özgür İrade Dergisi''ne dayandığını belirterek, Türkiye'de demokratik solun oluştuğu dönemlerde Derviş'le aynı kulvarda fikir birlikteliği içinde olduklarını vurguladı. 
     Derviş'in Türkiye'ye gelmesinin ardından uygulanan programın yapısal reformlarının oluşmasında da Parlamento'da görev aldığını hatırlatan Türker, hatta hazırlanan pekçok taslağın iyileştirilmesi konusunda başlangıçta farklı görüş gibi görülse de, son nokta konulduğu zaman Kemal Derviş'ten düzeltmeler için teşekkür aldıklarını kaydetti. 
     
     PROGRAMIN SİYASİ SORUMLULUĞU 

     Dün yaptığı basın toplantısında ''bu programın siyasi sorumlusuyum'' sözlerini hatırlatan Türker, şöyle devam etti 
     ''Bunu derken siyasi sorumluluğu bu günden sonra almıyorum. Sayın Bakanımızın uyguladığı günden beri o siyasi sorumluluğu da üstleniyorum. Ama şansım var, çünkü Sayın Bakanın uyguladığı dönemde fazla eleştirilecek şey çıkmayacaktır. Benim temennim bundan sonra da aynı çizgide eleştirilmeden çıkmasıdır.'' Programın uygulanmasında ve seçime kadar olan ekonominin yönetiminde görev olan tüm bürokratlarla birlikte çalışmaların devam edeceğini de vurgulayan Masum Türker, ''Gerek Hazine Müsteşarlığı gerek Merkez Bankası'nın yapılanması ve Hazine ile olan ilişkilerdeki yetkili arkadaşlar, gerek BDDK, SPK, Borsa ve Kamu Bankaları Ortak Yönetim Kurulu'ndaki tüm arkadaşlar hiçbir kesintiye uğramaksızın görevlerini sürdüreceklerdir'' diye konuştu. 
     Türker, söz konusu kişilerle bu görevi üstlendikleri günden beri Parlamento çalışmaları sırasında yapısal reformların oluşmasında birlikte çalıştıklarını söyledi. 
     
     SEÇİM EKONOMİSİ VE SOSYAL POLİTİKALAR 

     Programda çok tartışılan ve çok speküle edilmesi söz konusu olan bir konuya açıklık getirmek istediğini de bildiren Türker, geçmiş yıllarda yaşanan seçim ekonomisi kurallarının asla işletilmeyeceğini kaydetti. 
     Sağlanan makro ekonomik göstergelerin kalıcı olabilmesi için mikro ekonomik yapılanmanın da artık devreye girmesi gerektiğinin altını çizen Türker, reel sektörün de önünün açılması gerektiğini dile getirdi. 
     Uygulanmakta olan ekonomik programın 3.5 yıllık süresi içinde vatandaşların, geniş kitlelerin özveride bulunduğuna işaret eden Türker, bu programda yer alan ve önümüzdeki günlerde devreye girmesi gereken sosyal politikaların hiçbir değişiklik, ek külfet ve ek borçlanma gerektirmeksizin Kemal Derviş'in özenle yerleştirdiği kurallar çerçevesinde devreye sokulacağını bildirdi. 
     Türker, ''Bu konuda özellikle Sayın Bakanla o konuları tartıştığımız zaman programın çeşitli maddelerinde çeşitli paragraflarında yer aldığında mutabakat sağladık. Tabii Türkiye'yi önümüzdeki günlerde bekleyen en önemli konu 4 Kasım ile ilgili tahminleridir'' diye konuştu. 
     
     SPEKÜLASYONLAR 

     Türk medyasını spekülasyonlara karşı da uyaran Bakan Türker, özellikle bazı yabancı kaynaklı finans kuruluşlarının her gün hangi bilimsel temele dayandığı belli olmayan farklı anketler yayınlayarak Derviş'ten bugün devraldığı dengedeki göstergelerin bazen değişmesine neden olma olasılığına karşı medyanın katkı sunmasını beklediklerini söyledi. Türker, şöyle devam etti 
     ''Çünkü bu tür anketler özellikle tedirgin hale gelmiş olan durumu zaman içinde belirsizliğe itme noktasına gelebilir. Sayın Bakamınızın da en büyük endişesi budur. Ben bu noktanın şu anda seçim kurulu tarafından normal seçim yasasına göre açıklanmasına rağmen medyanın Türkiye'nin çıkarları açısından abartılarak spekülasyona araç olmasına önleyeceğine inanıyorum. Yayın organlarımızın en üst yöneticilerinin de buna katkı sunacaklarına inanıyorum.'' 
     
     SORULARI YANITLADILAR 

     Türker ve Derviş, Hazine Müsteşarlığı'ndaki devir teslimin ardından gazetecilerin sorularını da yanıtladı. 
     Yakın bir zamanda bölünmüş bir parti olarak YTP'nin şansını nasıl gördüğü yönündeki bir soru üzerine Türker, ''Ben onların şansı hakkında bir şey demiyorum. Biz bölünmedik çünkü bizim düşüncemiz yerinde duruyor. İdeolojimiz, kadromuz, örgütümüz liderimiz belli ve dikkat ederseniz bazı bakanlarımız yerinden ayrıldığı anda 1 saat geçmeden yerini dolduran bakanlarımız yerine geçti'' dedi. 
     DSP'nin hiç bir zaman bölünmediğini kaydeden Bakan Türker, ''Bizden ayrılan demeyim, aslında bizden ayrılan halktan kopmayı kabulleniyor. Halktan kopan arkadaşlar var onlara sorun'' diye konuştu. 
     
     KEMAL DERVİŞ 

     Eski Devlet Bakanı Derviş ise seçim ekonomisi konusundaki bir soru üzerine, ekonominin siyasetin üstünde olmadığını, ancak ekonominin alanı ile siyasetin alanının ayrışması gerektiğini kaydetti. 
     Demokrasinin gereği olarak siyasetin ekonominin ve toplumun geleceğine yön vereceğine işaret eden Kemal Derviş, 18 ayda Merkez Bankası'nın özerkleştirilmesi, bankacılık ve tarım alanlarındaki reformlar gibi reformlarla bu ayrışımın önemli boyutlarının sağlandığını kaydetti. 
     Bugünkü ortamda bu yüzden sorumsuz seçim uygulamasının söz konusu olmadığını, ancak bu konuda bazı zorlamaların da olabileceğini vurgulayan Derviş, Bakan Türker'in bu konudaki sözlerinin güven verici olduğunu kaydetti. 
     
     PİYASALARIN SEÇİM EKONOMİSİNDEN KORKMASI DOĞRU DEĞİL 

     Dengeleri altüst edici bir seçim ekonomisinin olmayacağını, dolayısıyla piyasaların bundan korkmasının doğru olmadığını söyleyen Derviş, ''Tabi piyasaların beklediği bu sürecin ileriye dönük daha da güçlenerek, doğru, reel sektörün sorunlarını çözecek biçimde büyümeye geçen bir Türkiye ile artık bu güvenin tam olarak yerleşmesi'' diye konuştu. 
     Bunun ancak seçimlerden sonra sağlanabileceğini, seçime kadar bunu sağlamanın mümkün olmadığını söyleyen Derviş, seçimlerde herkesin hızlı, sürdürülebilir bir büyümenin nasıl sağlanabileceğini, gerçekçi ve somut olarak ortaya koyması gerektiğini ifade etti. 
     Derviş, böyle olması durumunda piyasaların daha da güven duyacağını, boş vaaatlerin hakim olduğu sorumsuz br yöne gidilmesi durumunda ise piyasaların bundan kaygı duyabileceklerini dile getirdi. 
     





</TEXT>
</DOC>
