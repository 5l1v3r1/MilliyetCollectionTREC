<DOC>
<DOCNO> 112625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/dunya/dun01.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeltsin’e kök hücreyle ölümsüzlük operasyonu’ 
</HEADLINE>
<TEXT>

Rusya eski Devlet Başkanı’nda görülen zindeliğin sırrını doktoru açıkladı Yeltsin’i kök hücre aşısıyla gençleştirdik 
     CENK BAŞLAMIŞ Moskova 

     Rusya eski Devlet Başkanı Boris Yeltsin’in son dönemde gözle görülür şekilde gençleşmesinin perde arkasında kendisine kök hücre verilmesinin olduğu ortaya çıktı. 
     Yeltsin’in gençleşmesinin sırrını araştıran Komsomolskaya Pravda gazetesi, hücre nakli alanında uzman olan Doktor Gennadiy Suhih’in eski Rus liderine operasyon yaptığını belirledi. Önce gazetenin sorularını yanıtlamak istemeyen Suhih, Yeltsin’e kök hücre verildiğini daha sonra kabul etti. Suhih, hücreleri kadınların kürtajla aldırdığı embriyolar yoluyla sağladıklarını açıkladı. Bunun tartışmalı bir yöntem olduğunu kabul eden Suhih, kürtaj yaptıran kadınlardan onay aldığını bildirdi. 
     Rus doktor, operasyonun gençleştirmeden çok ömrü uzatmaya yönelik olduğunu, Batı’da bu yönteme "ölümsüzlük operasyonu" adı verildiğini söyledi. Televizyonda genç ve enerjik Yeltsin’i görünce gurur duyduğunu belirten Suhih, aynı operasyonun birkaç kez kendisine de yapıldığını açıkladı. Komsomolskaya Pravda, benzer operasyonların geçmişte Marlen Dietrich, Sofia Loren, Sharon Stone, Richard Nixon, Ronald Reagan, Frank Sinatra ve Thomas Mann gibi ünlülere de yapıldığını yazdı. 
     



 DÜNYA 












</TEXT>
</DOC>
