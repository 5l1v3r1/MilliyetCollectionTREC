<DOC>
<DOCNO> 103394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo11.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet dizinden sakatlandı... 
</HEADLINE>
<TEXT>

     A Milli Basketbol Takımı, 14. Dünya Erkekler Şampiyonası finalleri öncesi son hazırlıklarını, ABD'nin Detroit kentinde sürdürüyor. 
     Basketbol Federasyonu'ndan verilen bilgiye göre, ABD'nin Indianapolis kentinde 29 Ağustos-8 Eylül tarihleri arasında yapılacak şampiyonada mücadele edecek milli takım, çalışmalarına tam kadro devam ediyor. 
     Antrenmanlarda oyuncuların gösterdiği performans teknik kadroyu memnun ederken, Hidayet Türkoğlu'nun dizinden sakatlanması ise moralleri bozdu. Hemen buz tedavisi yapılan yıldız oyuncunun sakatlığının, bugün yapılacak tetkiklerden sonra tam olarak açığa çıkacağı bildirildi. 
     Milli Takım Menajeri Doğan Hakyemez, yaptığı açıklamada, ''Çalışmalarımız tüm hızıyla sürüyor. Dünya Şampiyonası'na az bir süre kala oyuncularımızın yükselen form grafiği bizleri sevindiriyor. Yavaş yavaş eksiklerimizi kapatıyor ve daha hazır duruma geliyoruz. Detroit'te yaşayan vatandaşlarımız tarafından bize gösterilen büyük ilgi, takımın moralini en üst düzeye taşıyor. Hidayet'in sakatlığı dışında hiçbir sorun yok, herşey yolunda'' dedi. 
     





</TEXT>
</DOC>
