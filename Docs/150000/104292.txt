<DOC>
<DOCNO> 104292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur34.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
16 yaşındaki genci, "seni maça götüreceğim" diye kaçırmış 
</HEADLINE>
<TEXT>

     Trabzon'un Şalpazarı İlçesi'nde, 17 gün önce, 16 yaşındaki genci kaçırarak evlendiği iddia edilen Emine Öztürk, tutuksuz yargılanmak üzere serbest bırakıldı. 
     K.K. ile Maçka Jandarma Komutanlığı'na teslim olan ve Cumhuriyet Savcılığı'nda ifade veren Emine Öztürk 34 , daha sonra Maçka Adliyesi'ne sevk edildi. Öztürk, çıkarıldığı mahkemece tutuksuz yargılanmak üzere serbest bırakıldı. 
     Emine Öztürk, gazetecilere yaptığı açıklamada, K.K. ile birbirlerini sevdiklerini ileri sürerek, ''Bu süre içersinde çeşitli otellerde kaldık. İmam nikahı yaptırdık, ilişkiye girdik. Babası medyatik olmak için olayı bu kadar büyüttü. Mahkemeler sonuçlandıktan sonra resmi nikah yapacağız. K.K, babası izin vermese de bana geri dönecektir'' dedi. 
     K.K ise Emine Öztürk'ün kendisini Trabzonspor-Fenerbahçe maçına götürmek için evden çıkardığını, ancak maça götürmediğini belirterek, evine döndüğü için mutlu olduğunu söyledi. 
     K.K'nın babası Ömer K. da, oğluna kavuştuğu için çok mutlu olduğunu ifade ederek, ''Değişik yerlerde saklanmışlar. Oğlum bölgeye yabancı olduğu için nerelere gittiklerini bilmiyor. Oğlumun evlilik amacıyla kaçırıldığını tahmin ediyorum. Aralarında bu süre içinde herhangi bir ilişki olmadı. Kaçırma olayına yardım edenler var. Yardım ve yataklık edenler hakkında da davacı olacağız'' diye konuştu. 
     





</TEXT>
</DOC>
