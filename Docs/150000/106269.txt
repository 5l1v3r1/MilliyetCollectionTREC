<DOC>
<DOCNO> 106269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sondun21.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı Durmuş Irak'ta 
</HEADLINE>
<TEXT>

     Sağlık Bakanı Osman Durmuş, savaş ve terörizmin, insanlık için felaket olduğunu söyledi. 
     Türk-Irak Sağlık Haftası çerçevesinde, Bağdat'ta düzenlenen İlaç ve Sağlık Ürünleri Fuarı'nın açılışında konuşan Durmuş, Türkiye ile Irak arasında tarihsel kökleri bulunan dostluk ve kardeşlik ilişkileri olduğunu belirtti. 
     Irak Sağlık Bakanı Dr. Mithat Mübarek'in 1999 yılında Türkiye'ye yaptığı ziyaretin, iki ülke ilişkileri açısından bir dönüm noktası olduğuna işaret eden Durmuş, iki ülke arasında sağlık alanındaki ilişkilerin en üst düzeyde yürütüldüğünü kaydetti. 
     ''Ülkemizin sağlık alanında sahip olduğu uluslararası standarttaki bilgi ve teknolojiyi, dost ve kardeş Irak ile paylaşmak istiyoruz'' diyen Durmuş, Türk hekimlerinin deneyimlerini Iraklı meslektaşlarına aktarmaya hazır olduklarını ifade etti. 
     Savaş ve terörizmin, insanlık için ''felaket ve ayıp'' olduğunu belirten Durmuş, tüm dünya ülkelerindeki sağlık personellerine düşen görevin, savaşlara son vermek ve terörizm ile mücadele etmek olduğunu söyledi. 
     Irak ile Bm arasındaki ilişkilerin güçlendirilmesinin, Irak halkını savaştan uzak tutacağına da değinen Durmuş, böyle bir durumun Irak'a komşu Türkiye için de yararlı olacağını kaydetti. 
     Irak Sağlık Bakanı Mübarek de konuşmasında, Irak'ın her alanda Türkiye ile ilişkilerini geliştirmeye önem verdiğine işaret ederek, iki ülke ilişkilerinin her alanda daha da gelişmesi temennisinde bulundu. 
     





</TEXT>
</DOC>
