<DOC>
<DOCNO> 119095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo20.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor... İskender Önal başkanlığa adaylığını koydu... 
</HEADLINE>
<TEXT>

     Trabzonspor'da, 15 Aralık'ta yapılacak olağan genel kurul öncesinde, eski kulüp asbaşkanlarından İskender Önal, başkanlığa adaylığını açıkladı. 
     İskender Önal, yaptığı yazılı açıklamada, özellikle son yıllarda, kulübün en büyük ihtiyacı olan birlik ve dayanışmanın oluşması için her platformda düşüncelerini ifade ettiğini söyledi. 
     Son haftalarda yaşanan gelişmelere karşılık, genel kurula kesinlikle tek listeyle gidilmesini, bölünme yaşanmamasını defalarca vurguladığını, bu tablonun gerçekleşmesi için üzerine düşen görevi fazlasıyla yaptığını ifade eden Önal, şunları kaydetti 
     ''Gelinen bu noktada, camiadan gelen yoğun baskı sonucunda daha fazla tahribata ve kırgınlığa meydan vermemek, özlenen takım ve kulüp performansına ulaşmak, çağdaş kulüp anlayışıyla yönetmek üzere Trabzonspor Kulübü Başkanlığı'na aday olduğumu açıklıyorum. Dargınlıklara ve küskünlüklere hayır, gerçek, samimi birlik ve beraberliklere ve güçlü Trabzonspor'a evet.'' Önal, eski genel kurulların tersine, yaklaşık 1 ay öncesinden başlayan çalışmalar sonucunda oluşan düşünce ve projelerini, en kısa zamanda düzenleyeceği basın toplantısıyla komuoyunun bilgisine sunacağını da kaydetti. 
     





</TEXT>
</DOC>
