<DOC>
<DOCNO> 108325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur08.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu toplandı... 
</HEADLINE>
<TEXT>

     Bakanlar Kurulu, iki haftalık aradan sonra, Başbakan Bülent Ecevit'in başkanlığında toplandı. Toplantıda, memur maaşlarının iyileştirilmesi konusunda karar verilmesi bekleniyor. 
     Başbakanlık Merkez Binası'nda saat 11.25'te başlayan toplantının resmi gündemine göre, Devlet Bakanı Mehmet Keçeciler, kamu çalışanlarının maaşlarına 2002 yılında yapılacak iyileştirme konusunda bugüne kadar yapılan görüşme ve çalışmalar hakkında bilgi verecek. 
     Devlet Bakanı Tayfun İçli, 657 sayılı Devlet Memurları Kanunu'nda yapılması planlanan değişiklikler çerçevesinde, memur sicil kaydının şeffaflaşması ve ücretli-ücretsiz izinler gibi konularla ilgili kabine üyelerine açıklamalarda bulunacak. 
     Çevre Bakanı Fevzi Aytekin'in, LPG dolum tesislerinin güvenliği ile ilgili yapılan çalışmalar konusunda sunumda bulunacağı toplantıda, Ulaştırma Bakanı Naci Kınacıoğlu ise Bişkek'te yapılan ''Bilgi Toplumu'' konulu konferans hakkında bilgi verecek. 
     Toplantıya yurtdışı programları dolayısıyla Dışişleri Bakanı ve Başbakan Yardımcısı Şükrü Sina Gürel, Devlet Bakanı Reşat Doğru, Sağlık Bakanı Osman Durmuş, Çalışma ve Sosyal Güvenlik Bakanı Nejat Arseven, Enerji ve Tabii Kaynaklar Bakanı Zeki Çakan katılmıyorlar. Edip Safder Gaydalı'nın istifasıyla boşalan Devlet Bakanlığı görevine atanan Salih Yıldırım, 57. hükümet döneminde Bakanlar Kurulu toplantısına ilk kez katılıyor. 
     
     İYİLEŞTİRME KONUSUNDA BAŞBAKAN'A BİLGİ 
     Bakanlar Kurulu toplantısı öncesinde, Devlet bakanları Mehmet Keçeciler ve Masum Türker ile Maliye Bakanı Sümer Oral, memur maaşlarındaki iyileştirme konusunu görüşmek üzere biraraya geldiler. 
     Yaklaşık yarım saat süren görüşmenin ardından üç bakan, Başbakan Ecevit'e makamında, konuyla ilgili bugüne kadar yapılan görüşmeler ve gerçekleştirilen çalışmalara ilişkin bilgi verdiler. 
     





</TEXT>
</DOC>
