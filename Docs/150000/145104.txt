<DOC>
<DOCNO> 145104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sontur21.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yağışı yarın İstanbul'u terkediyor... 
</HEADLINE>
<TEXT>

     İstanbul Meteoroloji Bölge Müdürü Saffet Sarı, ilde kar yağışının bugün aralıklı olarak devam edeceğini, yarından itibaren ise Marmara'nın doğusuna kayarak İstanbul'u terk edeceğini bildirdi. 
     Sarı, Mart ayında kar yağışının 2003 yılına has özellik olmadığını vurgulayarak, 1996, 1998 ve 2001 yıllarının Mart aylarında da kar yağdığını ve sıcaklıkların sıfıra kadar düştüğünü hatırlattı. 
     İstanbul'da kar yağışının bugün aralıklı olarak süreceğini ifade eden Sarı, ''Kar yağışı özellikle Marmara'nın doğu kesiminde daha etkili oluyor. Bu gece ve yarından itibaren kar yağışı Marmara'nın doğusuna kayıp İstanbul'u terk edecek ve yerini parçalı bulutlu havaya bırakacak. Sabah saatlerinde ise yer yer hafif sis göreceğiz'' dedi. 
     Sarı, bugün 3 derece olan sıcaklığın gece eksi 2 dereceye düşeceğini, yarın 7 derece olması beklenen sıcaklığın Çarşamba günü de 10 dereceyi bulacağını kaydetti. 
     Saffet Sarı, ''Sıcaklık açısından bu haftadan itibaren bahar başlıyor denilebilir'' diye konuştu. 
     
     BÜYÜKŞEHİR BELEDİYESİ ''A'' PLANINI UYGULUYOR 

     İstanbul Büyükşehir Belediyesi Ulaşım Daire Başkanı Rafet Bozdoğan da kar yağışının, kentte ulaşımı etkileyecek düzeyde olmadığını anlatarak, ''A planı'' olarak adlandırdıkları ''düşük yoğunluklu alarm'' düzeyinde çalıştıklarını söyledi. 
     Buzlanmaları önlemek amacıyla dün gece İstanbul'un Pendik, Sarıyer, İkitelli, Çamlıca gibi yüksek kesimlerinde 450 ton tuz kullanıldığını, bu gece de buzlanma olması halinde tuzlamaya devam edeceklerini belirten Bozdoğan, ''Meteoroloji ile görüştük. Büyük bir problemle karşılaşacağımızı düşünmüyoruz'' dedi. 
     




</TEXT>
</DOC>
