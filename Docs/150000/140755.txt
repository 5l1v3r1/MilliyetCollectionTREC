<DOC>
<DOCNO> 140755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun19.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayfa'daki patlamada ölü sayısı 11'e yükseldi... 
</HEADLINE>
<TEXT>

     İsrail'in kuzeyindeki Hayfa kentinde meydana gelen patlamada ölü sayısı 11'e yükseldi. 30 kişinin de yaralandığı patlamanın terör saldırısı olduğu belirtiliyor. 
     İsrail televizyonu, patlamada ölenlerin sayısının 11'e yükseldiğini duyururken, kurtarma görevlileri ve görgü tanıkları, 30'dan fazla kişinin yaralandığını, en az 15'inin durumunun ağır olduğunu, dolayısıyla ölü sayısının artabileceğini belirttiler. 
     Hayfa polis şefi Yakov Borovsky de, yaptığı açıklamada, ''Bu bir terör saldırısıdır'' dedi ve intihar bombacısı üzerinde durduklarını kaydetti. 
     Görgü tanıkları, yerel saatle 14.17'de Hayfa'nın Carmeliya semtinin girişindeki ana caddede, otobüsün durmasının hemen ardından patlamanın meydana geldiğini, otobüsün tamamen enkaza dönüştüğünü ve yandığını, yola ceset parçalarının saçıldığını aktardı. 
     Saldırının sorumluluğunu şu ana kadar üstlenen olmadı. Bu arada, Hamas sözcüsü Abdül Aziz Rantisi, saldırıyı övdü, ancak üstlendiklerini belirtmedi. 
     İsrail Başbakanlık ofisinden David Baker, Haaretz gazetesine yaptığı açıklamada, Hayfa'daki patlamadan Filistin tarafını sorumlu tutarken, İsrail'in bunu hoş göremeyeceğini ve bu tip saldırıların kökünü kazımak için gereken tedbirleri almayı sürdüreceğini söyledi. 
     





</TEXT>
</DOC>
