<DOC>
<DOCNO> 136764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun60.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Dışişleri Bakanı konuşmasının sonunda alkışlandı... 
</HEADLINE>
<TEXT>

     BM Güvenlik Konseyi'ndeki konuşmasında Irak'ta savaşın alternatifi bulunduğunu ve barışın denetimlerle sağlanabileceğini söyleyen Fransa Dışişleri Bakanı Dominique De Villepin, konuşmasının bitiminde alkışlandı. 
     BM Güvenlik Konseyi'ndeki konuşmalarda, katılımcıların konuşmacıları beğenip beğenmediklerini çok seyrek dışa vurdukları belirtiliyor. 
     De Villepin, konuşmasında, Irak'ta güç kullanılmasının şu an için haklı gösterilemeyeceğini ve barışta önceliğin silahsızlanmaya verilmesi gerektiğini söylemişti. 
     Fransız Bakan, konuşmasının sonunda, Irak'a olası harekata karşı çıkan Fransa ve Almanya'yı ''yaşlı Avrupa'' olarak niteleyen ABD Savunma Bakanı Donald Rumsfeld'in sözlerine atıfta bulunarak, ''Yaşlı bir ülke Fransa, yaşlı bir kıta Avrupa, tarihe karşı ve insanların önünde dimdik ayakta duruyor'' ifadesini kullandı. 
     Bu arada, De Villepin, 14 Mart'ta Irak'taki durumun Güvenlik Konseyi'nde yeniden ele alınması çağrısında bulundu. 
     





</TEXT>
</DOC>
