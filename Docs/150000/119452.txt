<DOC>
<DOCNO> 119452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/siyaset/siy10.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış basından övgü 
</HEADLINE>
<TEXT>

     SEMA EMİROĞLU New York 

     New York Times gazetesi, Abdullah Gül’ün, "AKP’nin iktidarının, İslam’la demokrasinin birlikte çalışabileceğini kanıtlayacağını söylediğini" yazdı. Gül ve partisinin 3 Kasım seçimlerinde kazandığı zaferin, yönü Batı’ya dönük Türkiye için "tarihi" bir an olduğunu kaydeden gazete şu ifadeleri kullandı "Bu zafer, laik bir devlet olarak kurulan Türkiye Cumhuriyeti’nin temellerine meydan okuyor." Gül’ün Türkiye’nin demokrasisi ve Batı’ya eğiliminin, İslamcı bir yönetim altında daha da gelişebileceğinden emin olduğunu söylediğini kaydeden gazete, "Gül, dikkatli biçimde herhangi bir İslamcı gündemden söz etmekten kaçındı" ifadesini kullandı. ABD’nin bir diğer saygın gazetesi The Washington Post da, Gül’ü "sıcak ve kibar" birisi olarak nitelendirdi. Gazete, "Gül, iyi İngilizcesiyle, AKP’nin ortaya koymak istediği ılımlı özellikler açısından Erdoğan’a oranla daha uygun bir sözcü" dedi. 



 SİYASET 






















</TEXT>
</DOC>
