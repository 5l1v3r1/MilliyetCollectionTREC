<DOC>
<DOCNO> 118636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun35.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Burlusconi-Erdoğan görüşmesi sona erdi... 
</HEADLINE>
<TEXT>

     Ak Parti Genel Başkanı Recep Tayyip Erdoğan'ın, İtalya Başbakanı Silvio Berlusconi ile yaptığı görüşme sona erdi. 
     İtalya Hükümet Sarayı'nda gerçekleşen ve yaklaşık 2 saat süren yemekli toplantının ardından Erdoğan, beraberindekilerle Meclis Başkanı Pier Ferdinando Cassini ile yapacağı görüşme için yandaki Meclis binasına yürüyerek geçti. 
     Gazetecilerin görüşmeyi sorması üzerine, Erdoğan, son derece sıcak ve başarılı bir görüşme gerçekleştirdiklerini ifade ederek, daha sonra düzenlenecek basın toplantısında görüşmeye ilişkin bilgi vereceğini söyledi. 
     Görüşmede, Türk heyetinden, Türkiye'nin Roma Büyükelçisi Necati Utkan, Dışişleri Bakanlığı Müsteşar Yardımcısı Akın Alptuna, Ak Parti Genel Başkanı Yardımcısı Yaşar Yakış, Ak Parti Adana Milletvekili Ömer Çelik, İstanbul milletvekilleri Egemen Bağış, Zeynep Karahan Uslu, MKYK Üyesi Cüneyd Zapsu yer alırken, İtalyan heyetinde Başbakan Yardımcısı Ulusal İttifak Partisi Lideri Gian Franco Fini, Başbakanlık Sözcüsü Paolo Bonaiuti ile Forza İtalya ve Ulusal İttifak Partisi'nden 3 milletvekili katıldı. 
     Yemekli görüşme öncesinde, İtalya Başbakanı ve Erdoğan, Türk ve İtalyan basın mensuplarına 5 dakika süreyle görüntü verdiler. 100 civarında kameraman ve foto muhabiri görüntü alırken, basın mensupları 5 grup halinde içeri alındı. 
     İtalyan gazeteciler, uzun süreden beri İtalya'yı ziyaret eden bir genel başkana basın mensuplarının bu kadar yoğun ilgi gösterdiğini ifade ederek, ''Roma'daki bütün gazeteciler burada'' diyerek espri yaptılar. 
     





</TEXT>
</DOC>
