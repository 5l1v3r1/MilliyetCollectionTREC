<DOC>
<DOCNO> 106013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/spor/spo05.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani sorun yoktu 
</HEADLINE>
<TEXT>

Basketbol Federasyonu’nun, devletten aldığı 1750’şer dolar yerine, harcırah olarak sadece 100’er dolar dağıtması üzerine 12 Dev Adam’ın kazan kaldırdığı ileri sürüldü 
     GÖKHAN TÜRE 

     DÜNYA Şampiyonası’nda özellikle disiplin krizi ile ön plana çıkan, ancak teknik heyet tarafından "Hiçbir sorunları yok" diye ört bas edilen 12 Dev Adam’ın, Detroit’teki kampta kazan kaldırdığı iddia edildi. Basketbol Federasyonu’nun, Gençlik ve Spor Genel Müdürlüğü’nden, 1750’şer dolar harcırah almasına rağmen, oyunculara 100’er dolar dağıtması üzerine ortalığın karıştığı bildirildi. Detroit’teki kampta, İstanbul İl Müdürlüğü’nden gelen bir görevlinin, rastlantı sonucu gerçek harcırah rakamını ağzından kaçırması üzerine, Milli Takım oyuncularının şoke olduğu ileri sürüldü. 
     DETROİT’TEKİ kampta bir anda soğuk rüzgarlar esmesine neden olay yüzünden, toplantı üzerine toplantı yapan oyuncuların, özellikle Başkan Turgay Demirel’e tavır aldıkları öğrenildi. Ay - Yıldızlı oyuncuların, "Parasında değiliz, ama bize dürüst davranılmadı. Gizlice işler çevrildi, bize haber verilmedi. Çok yanlış davranış" tepkileri üzerine bir haftalık kamp boyunca çalışmaların bile aksadığı belirtildi. Basketbol Federasyonu’nun harcırahları, Detroit ve Indianapolis’teki masrafları karşılamak amacıyla kestiği, ancak bu tutumun kafile içerisinde sinirleri gerdiği de iddia edildi. 
     DÜNYA Şampiyonası Organizasyon Komitesi’nin, her kafileden 17 kişinin masraflarını karşılamasının da 25 kişilik Türk ekibini zor durumda bıraktığı bildirildi. Bu nedenle Aydın Örs ve ekibinin, yemeklerini kamp dışında yemek zorunda kaldıkları ifade edildi. Ayrıca Kafile Başkanı Nuri Tan’ın, Detroit’teki kampa katılmayıp, şampiyonanın başlayacağı gün ortaya çıkmasının eleştiri aldığı öğrenildi. Turgay Demirel ile Aydın Örs’ün konuşmamasının, bazı oyuncuların kendini üstün görmesiyle başlayan bölünmenin başarısızlığın altında yatan nedenler olduğu vurgulandı. 
     



 SPOR 



























</TEXT>
</DOC>
