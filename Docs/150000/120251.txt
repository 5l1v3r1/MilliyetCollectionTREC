<DOC>
<DOCNO> 120251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo33.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim futbolcularına futbol dersi verdi 
</HEADLINE>
<TEXT>

     Galatasaray, Gençlerbirliği ile deplasmanda yapacağı lig maçının hazırlıklarını bu akşamki antrenmanla sürdürdü. 
     Teknik direktör Fatih Terim yönetiminde, Florya Metin Oktay Tesisleri'nde yapılan 2 saatlik antrenmanda, futbolcular taktik ağırlıklı çalışma gerçekleştirdi. Terim, futbolcularını sahaya yayarak 4-4-2 düzenini uygulamalı olarak gösterdi ve oyuncularına adeta futbol dersi verdi. Antrenman boyunca uyardığı oyuncularından dikkatli olmalarını isteyen Terim, idman sonrasında, kanatlardan yapılan ortalarda savunma ve gol çalışması yaptırdı. 
     
     FELİPE ANTRENMANDA 
     Takımdan ayrılma kararından vazgeçen Brezilyalı futbolcu Felipe de bu akşam yapılan antrenmana katıldı. 
     Yedek kadroda oynattığı futbolcusuna, zaman zaman sırtına dokunarak moral vermeye çalışan Terim, futbolcuları soyunma odasına göndermesinin ardından, bu oyuncuya antrenörler Müfit Erkasap ve Ahmet Ceyhan yönetiminde özel şut çalışması yaptırdı. Brezilyalı oyuncunun, şut çalışması sırasında oldukça isabetli vuruşlar yapması dikkati çekti. 
     Bu arada, milli takımdan dönen futbolculardan Arif, Cihan ve Emre Aşık takımla antrenman yaparken, Ergün ile Bülent koşu yapmakla yetindi, Hasan ise salonda çalıştı. Sakatlığı geçen Ayhan da koşunun ardından Fatih Terim ile konuşarak, takım çalışmasında yer aldı. Sakatlığı süren Sarr düz koşu yaptı, Batista ve Hakan Ünsal ise antrenmana çıkmadı. 
     Galatasaray, yarın akşam yapacağı çalışmayla, Gençlerbirliği maçının hazırlıklarını sürdürecek. 
     





</TEXT>
</DOC>
