<DOC>
<DOCNO> 138815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/ekonomi/eko01.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TOYOTA Türkiye can damarımız 
</HEADLINE>
<TEXT>

Toyota Avrupa Ürün İletişimi Müdürü Capano, Türkiye’nin Corolla’nın üretim merkezi olarak Toyota için hayati öneme sahip olduğunu söyledi 
     ŞULE YÜCEBIYIK Barcelona 

     Toyota Avrupa Ürün İletişimi Genel Müdürü Fabio Capano, Türkiye’nin Toyota için stratejik öneme sahip bir ülke olduğunu belirterek "Türkiye Avrupa’ya üreten üç önemli merkezden biri, diğer bir deyişle can damarı" dedi. Toyota’nın satış stratejisini Yaris, Corolla ve Avensis modelleri üzerine oturttuğunu anlatan Capano, "Bu üç modelden biri olan Corolla Türkiye’de üretiliyor. Bu nedenle önemi büyük. Avrupa’daki en önemli üretim merkezimiz" dedi. 
     Toyota’nın orta üst sınıfta iddialı olduğu Avensis, Güney Fransa’daki Avrupa Tasarım Merkezi’nde baştan aşağıya yenilendi. İngiltere’de üretilen yeni Avensis’de güvenlik ön plana çıkarıldı. Avrupa’da ilk defa bir otomobilde diz hava yastığı standart olarak kullanıldı. 
     Dokuz hava yastığının standart olarak kullanıldığı Avensis’teki yenilikçi donanımlar şöyle ABS, EBD fren sistemleri, sürücü ve yolcu klimaları, yağmur sensörlü silecekler. 
     
     Mart ayında Türkiye’de 
     Türkiye’ye Avrupa ile aynı zamanda Mart ayında ithal edilecek olan Avensis, 1.6 litre 110 hp ve 2.0 litre 147 hp benzinli motor seçenekleriyle ithal edilecek. Pazardaki rakipleri Renault Laguna, Opel Vectra, Volkswagen Passat ve Ford Mondeo olan Avensis’in fiyatı açıklanmadı. Yetkililer, rekabetçi bir fiyata sahip olacağını belirttiler. 
     



 EKONOMİ 
















</TEXT>
</DOC>
