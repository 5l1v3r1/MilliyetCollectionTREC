<DOC>
<DOCNO> 103481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/siyaset/siy14.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş’in oyu işçi kökenli adaylara 
</HEADLINE>
<TEXT>

     ANKARA Milliyet 

     Türk-İş’in, seçim bildirgelerinde çalışma yaşamına önem veren ve işçi kökenli adayları listesinde seçilme şansı olan yerlere yerleştiren siyasi partiyi destekleyeceği bildirildi. 
     Türk-İş Başkanlar Kurulu bildirgesinde, siyasi partilerin seçim bildirgelerinin ve işçi kökenli milletvekili adaylarının sıralamasının inceleneceği, buna göre desteklenecek siyasi partilerin belirleneceği kaydedildi. Türk-İş Başkanlar Kurulu’nda, bazı sendikaların genel başkanları, Kemal Derviş’in geçen hafta Türk-İş Genel Merkezi’nde basın toplantısı yapmasını eleştirerek, "Derviş’in çalışanların aleyhine olan IMF programının uygulayıcısı olduğunu" savundular. Şeker-İş Sendikası Genel Başkanı Ömer Çelik, Türk-İş Genel Başkanı Bayram Meral’in milletvekilliğine aday olmamasını istedi. Toplantıda, Derviş ile olan görüşmesine ilişkin "Benim muhatabım Derviş değil, benim muhatabım siyasi parti liderleridir" diyen Meral’in milletvekilliği adaylığı konusunda netleşme olmadı. 
     



 SİYASET 





















</TEXT>
</DOC>
