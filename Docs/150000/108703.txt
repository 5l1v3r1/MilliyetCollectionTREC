<DOC>
<DOCNO> 108703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo07.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray tura inanıyor... 
</HEADLINE>
<TEXT>

     Avrupa Şampiyonlar Ligi'ne Rusya deplasmanında Lokomotiv Moskova karşısında aldığı 2-0'lık galibiyetle başlayan ve H Grubu'nda liderliğe oturan Galatasaray'da futbolcular inançlı. 
     Sarı-kırmızılıların tecrübeli futbolcusu Ümit Davala, kendisine ait internet sitesinde yaptığı açıklamada, asıl ligleri olan ve Avrupa'nın dev takımlarının mücadele ettiği Şampiyonlar Ligi'ne iyi bir başlangıç yaptıklarını kaydederek, ''Rusya Ligi'nin güçlü ekibi ve lideri Lokomotiv Moskova'yı sahadan silerken, attığımız gollerle de rakiplerimize gözdağı verdik'' dedi. 
     İspanya'nın Barcelona ve Belçika'nın Club Brugge takımları ile İstanbul'da yapacakları karşılaşmaların grupta sıralamayı büyük ölçüde belirleyeceğini belirten Ümit, şöyle devam etti 
     ''Bu iki maçtan da alnımızın akıyla çıkarak, ilk maçta elde ettiğimiz liderliği garantileyeceğiz. Bu maçlar uzun süre hafızalardan silinmeyecek. Tıpkı UEFA şampiyonu olduğumuz sene, oynadığımız Borussia Dortmund, Real Mallorca, Leeds United, Arsenal ve diğer maçlar gibi. Biz tüm maçlarımızda aynı futbolu ve ciddiyeti sergilediğimiz müddetçe kimse bizim bileğimizi bükemeyecektir.'' 
     
     ''ÜLKE PUANINI TEK BAŞIMIZA AYNI YERDE TUTAMAYIZ'' 

     Ümit Davala, bu sezon 5 Türk takımını mücadele ettiği UEFA Kupası'nda da iyi sonuçlar alınmasını istediklerini ifade ederek, şöyle dedi 
     ''Alacakları puanlar, ülkemizin ileriki senelerde de Avrupa kupalarına çok takımla katılmasına yardımcı olacağından, bu takımlarımızın da üzerlerine düşen sorumluluğu en iyi şekilde yerine getirmeleri gerekiyor. Kazanılacak her puanın, atlanacak her turun bu konuda çok büyük önemi var. Çünkü tek başına bizim ülke puanını aynı yerde tutmamız oldukça güç. Umarım onlar da başarılı olurlar.'' 
     
     BERKANT ''BARCELONA VE BRUGGE GALİBİYETLERİ YETER'' 

     Galatasaray'da sakatlığı nedeniyle Lokomotiv Moskova maçı kadrosunda yer alamayan Berkant da kendi internet sitesindeki açıklamasında, Şampiyonlar Ligi'nde 2. tura yükselebilmek için Barcelona ve Club Brugge karşılaşmalarında alınacak puanların yeterli olacağına inandığını kaydetti. Sakatlığı nedeniyle forma giyemediği Lokomotiv Moskova mücadelesini izlerken, en az sahadaki arkadaşları kadar terlediğini anlatan Berkant, şöyle dedi 
     ''Evde televizyon başında arkadaşlarımın güzel futbolunu izledim. Bu gerçekten çok zor. Yerimde oturamadım. Sahada oynarcasına terledim. Şimdi bu ligde önümüzdeki haftalarda iki önemli maç bizi bekliyor. Barcelona ve Brugge karşısında alacağımız galibiyetler bizi ikinci tura taşımaya yetecektir. Bir an önce düzelip tekrar formamı giymek istiyorum.'' 

     
</TEXT>
</DOC>
