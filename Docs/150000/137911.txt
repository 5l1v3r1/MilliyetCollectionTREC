<DOC>
<DOCNO> 137911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun10.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Yardım paketinde 4 milyar dolarlık fark var" 
</HEADLINE>
<TEXT>

     The Washington Post gazetesi, Türkiye ile ABD arasında yardım paketinin boyutu konusundaki farkın 4 milyar dolar olduğunu savunurken, ABD Savunma Bakanlığı'nın Pentagon , bu hafta sonuna kadar anlaşmaya varılamaması durumunda Amerikan askerlerini bölgede başka bir yere konuşlandıracağını yazdı. 
     Gazete, ABD Başkanı George Bush yönetiminin, Türkiye'ye 6 milyar dolarlık yardım paketini artırmayı dün reddettiğini de ileri sürdü. 
     Washington Post, ABD Dışişleri Bakanı Colin Powell'ın, dün telefonla aradığı Başbakan Abdullah Gül'e ''Al ya da bırak'' diyerek ''son teklifi'' ilettiğini de bir Amerikan Dışişleri Bakanlığı yetkilisine dayanarak yazdı. 
     Türkiye'nin cevabının gecikmesinin, Pentagon'un Irak'a kuzey cephesi planlarını zorlaştırdığı ve Türkiye'nin üsleri olmadan, tanklar ve diğer ağır silahların, Kuveyt'ten başlayarak yüzlerce kilometrelik yol kat etmek zorunda kalacağı belirtilen haberde, alternatif plan olarak askeri yetkililer ve savunma analistlerinin, havadan Kuzey Irak'a asker indirmeyi planladığı da kaydedildi. 
     Haberde, ABD Savunma Bakanı Donald Rumsfeld ve Powell'ın, Türkiye'ye karar vermesi için son tarih tanınmadığını ısrarla söylemelerine karşın, ABD yönetimi yetkililerinin, Akdeniz'deki Amerikan gemilerinin tank ve askeri ekipmanları boşaltmak için sadece 1-2 gün kaldığını ifade ettikleri, aksi takdirde bu güçlerin Basra Körfezi'nin güneyine gönderileceği bildirildi. 
     Yoğun müzakerelerden sonra Bush yönetiminin, Türk hükümetiyle önemli konuları çözüme ulaştırdığı, ancak ekonomik konuda 4 milyar dolarlık bir uzlaşmazlık bulunduğu kaydedilen haberde, Amerikan yönetiminin önce 4 milyar dolar hibe önerdiği, geçen hafta bu rakamın 6 milyar dolara çıktığı, ancak Türkiye'nin 10 milyar dolar talep ettiği ifade edildi. 
     





</TEXT>
</DOC>
