<DOC>
<DOCNO> 106859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/guncel/gun01.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ellerin kırılsın 
</HEADLINE>
<TEXT>

Babaannesi tarafından dövülerek hastanelik edilen 7 yaşındaki küçük Sedef 8 gün boyunca solunum cihazına bağlı yaşadıktan sonra hayatını kaybetti 
     HİLMİ DUYAR Balıkesir DHA 

     Balıkesir’in 2. Gündoğan Mahallesi’nde 65 yaşındaki Cemaliye Duran’ın döverek hastanelik ettiği torunu 7 yaşındaki Sedef Duran yaşamını yitirdi. 
     Anne 31 yaşındaki Sevgi Erkuşak ile baba 35 yaşındaki Fahrettin Duran’ın boşanmalarından sonra Sedef’le 9 yaşındaki Begüm’ün velayeti babalarına verildi ve babaanneleri Cemaliye Duran’ın evinde kalmaya başladılar. 
     
     Bıçak sapıyla vurdu 
     Babaanne Cemaliye Duran, 2 Eylül Pazartesi günü Sedef’i televizyonda çizgi film izlediği ve sık sık kanal değiştirdiği için kafasına bıçak sapıyla vurarak, acımasızca dövdü. Komşuların ihbarı üzerine olay yerine gelen polis Sedef’i, Balıkesir Devlet Hastanesi’ne kaldırdı. Babaanne Duran da tutuklandı. 
     Kafa travması geçirdiği belirlenen ve Yoğun Bakım Servisi’nde tedavi altına alınan Sedef Duran, 8 gün solunum cihazına bağlı yaşadı. Sedef Duran, önceki akşam 20.30’da yaşamını yitirdi. Başhekim Adnan Köstence, küçük kızın hastaneye getirildiğinde beyin travması geçirdiğini belirterek "Travma sonucu beyinde oluşan ödemi dağıtmak için elimizden geleni yaptık. Ancak, Sedef tedavi yöntemlerine tepki vermedi. Zaten bu tür vakalarda, hastanın 7 gün içinde ayılması beklenir. Ancak, minik Sedef’in bilinci yerine gelmedi. Hastaneye getirilişinin 8. gününde de hayatını kaybetti" dedi. 
     Sedef’in cenazesi otopsi için Bursa Adli Tıp Kurumu’na gönderildi. 
     



 GÜNCEL 

















</TEXT>
</DOC>
