<DOC>
<DOCNO> 112862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sondun13.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da üç Amerikan üssüne roketli saldırı 
</HEADLINE>
<TEXT>

     Afganistan'ın doğusunda hafta sonunda 3 Amerikan üssü roketli saldırıya uğradı. Kuveyt'in kuzeyinde de eğitim yapan Amerikan askerlerine 2 sivil araçtan ateş açıldı. 
     Afganistan'daki ABD birliklerinin sözcüsü Binbaşı Steve Clutter, önceki gece başkent Kabil'in 175 kilometre güneybatısındaki Lawara yakınlarında bulunan üste kalkış ve iniş yapan helikopterlerden, atılan roketin kalıntılarının görüldüğünü bildirdi. 
     Clutter, bölgede üsse yönlendirilmiş roket rampası bulunduğunu, roketin imha edildiğini söyledi. Sözcü, önceki gece Host yakınlarındaki ABD üssüne 800 ve 500 metre uzaklıklarda iki roketin patladığını, bölgeye gönderilen birliğin, bir havan topu ele geçirdiğini belirtti. Cumartesi gecesi, Gardez yakınlarındaki üsse 3 roket atıldığı, ancak bunların üssün uzağına düştüğü kaydedildi. Sözcü, saldırılarda ölen ya da yaralanan olmadığını söyledi. 
     BM uçaklarının, güvenlik gerekçesiyle Kabil havaalanı yerine Bagram'daki Amerikan üssüne yönlendirildiği bildirildi. 
     BM sözcüsü Manoel de Almeida e Silva, "Güvenlik açısından riskli olan uçuşlar, geçici bir süre için Bagram'a yönlendirildi. Durum ilerleyen saatlerde yeniden gözden geçirilecek" dedi. 
     Kuveyt'in kuzeyindekideki bir bölgede de eğitim yapan Amerikan birliklerine 2 spor sivil araçtan ateş açıldı. Amerikan askerlerinin ateşe karşılık vermediği saldırıda ölen ya da yaralanan olmadı. ABD ile Kuveyt'in geçen haftaki ortak tatbikatı sırasında bir Amerikalı denizci ölmüş, bir denizci yaralanmış, daha sonra saldırganlar Amerikan askerleri tarafından vurulmuştu. 
     





</TEXT>
</DOC>
