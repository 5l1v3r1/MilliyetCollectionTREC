<DOC>
<DOCNO> 100572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo19.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Chiesa ile ilgilendiğini açıkladı... 
</HEADLINE>
<TEXT>

     Galatasaray Futbol Şubesi Üyesi Özer Saraçoğlu, Fiorentina'nın İtalya Ligi'nde Seri C'ye düşürülmesinin ardından boşta kalan Chiesa'nın ilgilendikleri futbolculardan birisi olduğunu söyledi. 
     Saraçoğlu, santrfor arayışlarının teknik direktör Fatih Terim'in liderliğinde yönetimle koordineli bir şekilde sürdüğünü kaydederek, ''Chiesa şu an herhangi bir kulüple anlaşmış değil. Bizim de alternatiflerimizden biri. Ama bu iş bitti demek için çok erken. Netleşen bir şey yok'' dedi. 
     Teknik direktör Terim'in dün basın mensuplarına yaptığı, ''Sadece santrfor değil, başka bir mevkiye de oyuncu transfer edebiliriz'' şeklindeki açıklamasına da değinen Saraçoğlu, ''Bu Fatih Terim'in teknik görüşüdür. Demek ki oyuncu ihtiyacı var. İsim getirir karar verilir. Şu ana kadar böyle bir talebi gelmedi. Ama bu talebi olmayacak anlamına da gelmez. Acelemiz yok. Transfer çalışmalarımız, Şampiyonlar Ligi listelerinin verilme tarihi olan 31 Ağustos'a kadar sürecektir'' diye konuştu. 
     





</TEXT>
</DOC>
