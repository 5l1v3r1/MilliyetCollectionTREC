<DOC>
<DOCNO> 133722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur15.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Irak liderliğinin büyük sorumluluğu var" 
</HEADLINE>
<TEXT>

     AK Parti Genel Başkanı Recep Tayyip Erdoğan, Türkiye'nin muhtemel Irak savaşı ile ilgili gelişmeleri belirleyici ülke konumuna geldiğini söyledi. 
     Erdoğan, partisinin grup toplantısında, Irak konusundaki gelişmelere değindi. Hükümet'in öncülüğünde, Irak sorununa barışçı çözüm için İstanbul'da düzenlenen zirvenin dünya ölçeğinde yankılar uyandırdığını anlatan Erdoğan, bu zirvede başta Irak olmak üzere tüm dünyaya uluslararası hukuk kuralları, Irak'ın toprak bütünlüğünün korunması ve BM kararlarının hatırlatıldığını, BM Güvenlik Konseyi'nin sürece müdahil olmasının gereğine dikkati çekildiğini belirtti. 
     Irak Devlet Başkanı Saddam Hüseyin'e, gelişmelerin bir şaka olmadığı, kendisinin BM kararlarına tam olarak uyması gerektiği ve Irak'ın bir kriz odağı olmaktan çıkması gereğinin en net dille anlatıldığını ifade eden Erdoğan, şöyle konuştu 
     ''Bugün herhangi bir adım atılırken BM kararlarını esas alarak üzerimize düşeni yapıyoruz. Hem dünyanın hem Irak halkının selameti için bunu önemsiyoruz. Ancak aynı hassasiyeti Irak Devlet Başkanı Saddam Hüseyin'in de göstermesi gerekir. Barış ya da savaş arasındaki yol ayırımında işlerin nereye doğru seyredeceği konusunda Irak liderliğinin büyük sorumluluğunu bir kez daha hatırlatmak isterim.'' 
     
     ''ZİRVENİN YAPILMIŞ OLMASI BİLE BÜYÜK BAŞARI'' 
     ''Türkiye'nin muhtemel ırak savaşı ile ilgili gelişmeleri belirleyecek ülke konumuna geldiğini'' vurgulayan Erdoğan, Başbakan Abdullah Gül'ün bölge ülkelerine yaptığı ziyaretin ardından İstanbul'daki zirveyle Türkiye'nin hem bölge hem dünya barışı için belirleyici bir konuma ulaştığını söyledi. 
     İstanbul Zirvesi'nin yapılmış olmasını bile büyük başarı olarak niteleyen Erdoğan, dünyanın gözünde sorunlu olarak görülen bölge ülkelerinin ilk kez barış için biraraya geldiğine dikkati çekti. 
     





</TEXT>
</DOC>
