<DOC>
<DOCNO> 100588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur04.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıtta ölçü kaçtı... Dolar kurunun üç katı hızla yükseldi... 
</HEADLINE>
<TEXT>

     Akaryakıt fiyatlarında yılın ilk yedi ayında daha çok vergi artırımlarına bağlı olarak yaşanan artışlar, bu dönemdeki enflasyon ve kur artışlarını ikiye katladı. 
     Akaryakıt Tüketim Vergisi ATV ve Akaryakıt Fiyat İstikrar Fonu AFİF ayarlamaları dolayısıyla pompa fiyatlarında gerçekleşen yüksek artışlar, TÜPRAŞ'ın kurdan kaynaklanan maliyet artışlarının çok üzerinde oluştu. 
     TÜPRAŞ'ın kasasına giren para fazlaca değişmezken, Maliye'nin ATV tahsilatında adeta patlama yaşandı. Sürekli yükseltilen ATV tutarlarından kaynaklanan bu artış, ekonomik durgunluğun sürmesi nedeniyle akaryakıt tüketiminin azalmasına rağmen gerçekleşti. 
     
     KUR VE AKARYAKIT FİYATI 
     Yılın ilk dört ayında hızla geriledikten sonra, son üç ayda çıkışa geçen dolar kurunda yedi aylık artış yüzde 16.7, toptan eşya fiyatlarında TEFE bu dönemdeki artış da yüzde 15.5 düzeyinde gerçekleşti. 
     Buna karşılık yılbaşından bu yana, araç sahiplerinin pompada kurşunsuz benzine ödediği fiyattaki kümülatif artış yüzde 26.7, süper benzindeki artış yüzde 26.4, normal benzindeki artış da yüzde 26.6 düzeyinde gerçekleşti. Bu dönemde diğer petrol ürünlerinden motorinde yüzde 27.2, gazyağında yüzde 18.3, kalorifer yakıtında yüzde 28.9, fuel oilde de ise yüzde 49.1 fiyat artışı gerçekleşti. 
     ATV ve buna bağlı olarak diğer vergilerdeki artırımlar nedeniyle, pompada aşırı pahalanan akaryakıttaki fiyat artışları, ham petrol ithal ederek akaryakıt üreten TÜPRAŞ'ın maliyetindekinin çok üzerinde gerçekleşti. 
     
     100 LİRANIN 80'İ VERGİ 
     Petrol Ürünleri İşverenler Sendikası'nın PÜİS 
     verilerine göre petrol ürünlerinin pompa fiyatı içinde TÜPRAŞ'ın rafineri satış fiyatının payı yüzde 20'lere indi. Araç sahiplerinin benzin alırken ödediği her 100 liranın yalnızca 20.6 lirasının bunu üreterek satan TÜPRAŞ'ın kasasına girdiği, 79.4 lirasının ise ATV, KDV ve AFİF ile dağıtım ve bayi payından oluştuğu dikkati çekti. Özellikle pompa fiyatı içinde ATV'nin payı yüzde 55 düzeyinde bulunuyor. 
     
     MALİYE'NİN ATV GELİRİNDEKİ ARTIŞ 
     Petrol ürünlerinin pompa fiyatı içinde TÜPRAŞ'ın rafineri fiyatının payı gerilerken, vergilerle oynayarak yapılan zamlar, Maliye'nin özellikle ATV tahsilatında patlamaya yol açtı. Ekonomik durgunluk nedeniyle özellikle motorin ve benzinde yaşanan tüketim daralmasına rağmen, ilk altı ayda ATV tahsilatı geçen yılın eş dönemine oranla yüzde 148.7 artarak 4.8 katrilyon a ulaştı. 
     Petrol ürünlerinde KDV, rafineri fiyatına ATV ve Akaryakıt Fiyat İstikrar Fonu eklendikten sonra oluşan fiyata uygulandığı için, ATV'deki artırımlar, dolaylı olarak Maliye'nin KDV tahsilatında da önemli artışa yol açtı. 
     
     ATV VE AFİF'İN YERİNİ ÖTV ALDI 
     Çeşitli mal ve hizmetlerden alınan 16 ayrı dolaylı vergi, 1 Ağustos'tan itibaren özel tüketim vergisi ÖTV adı altında tek kalemde birleştirildi. Bu kapsamda, petrol ürünlerine, 1 Ağustos'tan itibaren yürürlükten kalkan ATV ve AFİF kesintilerinin toplamı tutarında maktu ÖTV belirlendi. 
     Başlangıçta süper benzin için 805 bin, kurşunsuz benzin için 793 bin, normal benzinde 764 bin, motorinde 4 bin, LPG'de 
     369 bin lira olarak belirlenen ÖTV tutarları, 3 Ağustos'ta 
     açıklanan yüzde 2.7 oranındaki temmuz ayı enflasyonuna göre artırılarak yeniden belirlenecek. 
     





</TEXT>
</DOC>
