<DOC>
<DOCNO> 101671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sonspo01.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatlarını ortaya koyup spor yapıyorlar... 
</HEADLINE>
<TEXT>

     Her yıl yüzlerce kişinin ölümüne yol açan ''dünyanın en tehlikeli sporları'' belirlendi. Bu sporlar arasında yüksek yerlerden atlama, dalgıçlık, mağara dalgıçlığı, azgın boğa üzerinde dengede durma, dalga sörfü, sokak kızağı, dağcılık, bisiklet cambazlığı ve su debisi yüksek ırmaklarda yapılan rafting başta geliyor. 
     Forbes Dergisi'nin haberine göre, her yıl yüksek yerlerden atlama sporu yapanlardan 15'i yaşamını yitiriyor. Magara dalgıçlığı sporuna merak saranlar, 1960 yılından beri bu spora 500'den fazla kurban verdiler. Dağcılık sporu yüzünden ise 2000 yılında yalnızca ABD'de 24 kişi öldü. 
     Dünyanın en tehlikeli sporlarını belirlemek amacıyla yaptıkları araştırmada çeşitli güçlüklerle karşılaştıklarını saklamayan Forbes Dergisi yazarları, tehlikeli sporları organize eden kişilerin ölüm olaylarını medya ve kamuoyundan sakladıklarına dikkati çektiler. 
     ''Bu tür sporların herkese uygun olmadığını'' yazan dergi, ''Örneğin dalga sörfü için gerekli 15 metre boyundaki dalgaların bir köyü rahatlıkla yerlebir edebileceğine'' dikkati çektiler. Haberde, ''Mağara dalgıçlığının da son derece tehlikeli olduğu ve en küçük bir aksaklıkta dalgıcın çıkış yolunu yitirerek korkunç bir ölümle burun buruna gelebileceğine'' işaret edildi. ''İçinde bulundukları anı yaşamaktan zevk alan kişilere hitap eden bu sporu yapanların, bu heyecanlı anın aynı zamanda son anları olabileceğini akıllarından çıkarmamaları'' gerekiyor. 
     Helikopterle dağlarda ayak değmemiş karlar üzerine atlayan kayakçılar ise her an çığ altında kalma tehdidi altında bu işi yapıyorlar. 
     Azgın boğa üzerinde dengede durmaya çalışanların düşerek beyinlerini zedeleyebildikleri, trafiğe açık sokaklarda sokak kızağı yapanların rahatlıkla karşıdan gelen araçların altında kalabilecekleri, dağa tırmananların da donma tehlikesiyle karşılaşabilecek olmaları onları korkutmuyor. 
     
     NEDEN YAPIYORLAR 
     Bu tehlikeli sporları yapanların neden yaşamlarını tehlikeye attıklarını da araştıran derginin muhabirleri, sporculara ''neden'' sorusunu yönelttiklerinde, ''çünkü yapabiliyorum'' yanıtını aldılar. 
     Dergi, sokak kızağı sporunun 1970'li yıllarda Kaliforniyali çocuklar tarafından icat edildiğini de yazdı. Bu arada Billibong Odyssey adlı kuruluş, 30 metre yüksekliğindeki bir dalga üzerinde sörf yapacak ilk kişiye 100 bin dolar ödül vereceğini açıkladı. Bu gibi davranışların da tehlikeli sporlara olan ilgiyi arttırdığı belirtiliyor. 
     





</TEXT>
</DOC>
