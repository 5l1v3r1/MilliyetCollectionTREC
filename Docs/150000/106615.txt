<DOC>
<DOCNO> 106615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur17.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide ile ilişkisi olan üç Ürdünlü sınırdışı edildi 
</HEADLINE>
<TEXT>

     El Kaide örgütüyle bağlantılı oldukları iddiasıyla Van'da yakalanan ve 7 aydır cezaevinde bulunan 3 Ürdünlü, gizli bir şekilde ülkelerine havayolu ile sınır dışı edildi. 
     El Kaide terör örgütüyle bağlantılı oldukları gerekçesiyle Van 2 Nolu Devlet Güvenlik Mahkemesi tarafından tutuklanan Yusuf Salim Husaın, Fıras Suleyman ve Ahmet Mahmud adlı kişiler 6 Eylül 2002 tarihinde mahkeme tarafından serbest bırakıldı. 
     Muş Cezaevi'nden büyük bir gizlilikle çıkarılan 3 Ürdünlü, daha sonra uçakla Ankara'ya getirildi. Ankara'dan uçakla İstanbul'a götürülen Ürdünlüler, Atatürk Havalimanı'ndan uçağa bindirilerek ülkelerine sınır dışı edildiler. 
     Van Emniyet Müdürlüğü'nün 15 Şubat tarihinde Gürpınar Sınır Kapısı'nda ''dur'' ihtarına uymayan Yusuf Salim Husaın, Fıras Suleyman, Ahmet Mahmut ve Ahmet Abdullah adlı kişiler yakalanmıştı. 
     Bu kişilerin sorgulaması sonucu Beyiat El İmam İmamlar Birliği örgütüne mensup oldukları, El Kaide terör örgütü ile bağlantılı oldukları tespit edilmişti. 
     Afganistan'a geçmek için Türkiye'den İran'a girmeye çalışan 4 kişiden 3'ü DGM tarafından tutuklanmış Ahmet Abdullah adlı kişi serbest kalmıştı. 
     





</TEXT>
</DOC>
