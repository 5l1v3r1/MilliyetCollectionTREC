<DOC>
<DOCNO> 131208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun17.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ün Japon gazetesine demeci... 
</HEADLINE>
<TEXT>

     Başbakan Abdullah Gül, Türk hükümetinin Irak savaşını önlemek için sonuna kadar gayret göstereceğini söyledi. 
     Japonya'nın, günlük 8 milyondan fazla tiraja sahip ikinci büyük gazetesi Asahi Shimbun'da yayınlanan, ''Düğüm Noktası ve Türkiye'nin Stratejik Derinliği'' başlıklı makalede, Türkiye'nin Irak krizine yaklaşımı irdelenerek, Başbakan Gül'ün konuyla ilgili demecine yer verildi. 
     Gül'ün makam odasının bulunduğu Başbakanlık binasında yaşanan yoğun trafiğin de aktarıldığı makalede, Irak'ın durumunun karışık olduğu ifade edilerek, bu sorunun, ''AK Parti'nin geçireceği ilk sınav olacağı'' görüşü savunuldu. 
     Başbakan Gül, gazeteye demecinde şunları kaydetti 
     ''Türkiye demokratik bir ülkedir. Halkın düşüncesini aldıktan sonra siyaseti uygulamalıyız. Körfez Savaşı'nın Türkiye'ye çıkardığı büyük faturayı insanlar unutmadı. Bir kez daha aynı duruma düşmek istemiyorlar. Türk Hükümeti savaşı önlemek için sonuna kadar gayret edecektir.'' Gül, ''Meclis kararı ne zaman çıkar '' sorusuna da ''Ondan önce şimdi savaşı önlemek için çabalama zamanı'' yanıtını verdi. 
     ABD'nin ''Irak saldırısı, Irak'ta demokrasiyi inşa etmek içindir'' dediği ifade edilerek, ''Türkiye, acaba bu konuda ne düşünüyor '' sorusuna Gül, şu yanıtı verdi 
     ''Her şeyden önemlisi, Irak'ın toprak bütünlüğü ve sınırlarının korunmasıdır. Elbette, Irak'ta demokrasi yerleşirse iyi olur. Fakat, orada demokrasinin kurulup kurulmayacağına Türkiye değil, Irak halkı karar vermelidir. Türkiye, Irak'ın içişlerine karışmak istemiyor.'' 
     
     ''IRAK'IN SİYASİ BÜTÜNLÜĞÜ DE KORUNMALI'' 
     Başbakan Abdullah Gül, Japonya'nın yarı resmi televizyon kuruluşu NHK'ye verdiği demeçte de Irak'ın toprak bütünlüğünün çok önemli olduğunu belirtti. Gül, ''Irak'ın sadece toprak bütünlüğü değil, aynı zamanda siyasi bütünlüğü de korunmalıdır. Elbette barışçıl yollarla. Bölgede barış ve istikrar istiyoruz'' diye konuştu. 
     Irak'a saldırının Türk ekonomisini olumsuz etkileyeceği belirtilen NHK haberinde, Ankara Ticaret Odası Başkanı Sinan Aygün'ün, askeri harekatın Türk ekonomisinde büyük kayıplara neden olacağı görüşlerine de yer verildi. 
     





</TEXT>
</DOC>
