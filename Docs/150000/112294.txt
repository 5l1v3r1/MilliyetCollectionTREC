<DOC>
<DOCNO> 112294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/dunya/dun01.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yorgo, Türkiye şampiyonu 
</HEADLINE>
<TEXT>

Yunanistan Dışişleri Bakanı, AB’de Türkiye’nin haklarını en çok savunan kişi. Papandreu, aralıktaki Kopenhag Zirvesi’nde Türkiye ile üyelik müzakereleri tarihinin ilan edilmesini istedi 
     YORGO KIRBAKİ Atina 

     AB Komisyonu’nun Türkiye’ye müzakere tarihi vermemesinin ardından Türkiye yanlısı açıklamalar yaparak Ankara - Brüksel gerginliğini önleyen Yunanistan bu tutumunu sürdürüyor. Önceki gün Dışişleri Bakanı Şükrü Sina Gürel’i sürpriz telefonuyla "yumuşatan" Yunanistan Dışişleri Bakanı Yorgo Papandreu, dün de Kopenhag Zirvesi’nde Türkiye’ye somut bir müzakere tarihi verilebileceğini söyledi. 
     Yunan Flash radyosuna konuşan Papandreu, aralıktaki Kopenhag Zirvesi’nde Türkiye’ye tarih verilmemesi için herhangi bir neden görmediğini belirterek "Kopenhag’tan Türkiye’ye olumlu bir mesaj verilmesi gerektiğine inanıyorum" dedi. 
     Papandreu, bir soru üzerine, Kopenhag’ta verilecek mesajın müzakerelerin başlaması için somut bir tarih ilan edilmesini de içerebileceğini söyledi. Yunan Bakan "Neden olmasın. Bunu bile söyleyebiliriz" diye konuştu. Yunan Dışişleri Bakanlığı Sözcüsü Panos Beglitis de yaptığı basın toplantısında, dolaylı olarak AB ülkelerini uyardı. Bir aday ülkenin Kopenhag kriterlerine tam olarak uyumunun, o ülkenin üyelik müzakerelerinin başlaması için değil, AB üyeliği için şart teşkil ettiğini hatırlattı. 
     "Türkiye, AB’ye uyum konusunda önemli adımlar attı. Biz, Türkiye - AB ilişkilerinin gelişmesi yönünde hareket edeceğiz" diyen Sözcü, önümüzdeki 2 ay içinde çaba göstermesi halinde Türkiye’nin Kopenhag Zirvesi’nde hedefine ulaşabileceğini belirtti. 
     



 DÜNYA 












</TEXT>
</DOC>
