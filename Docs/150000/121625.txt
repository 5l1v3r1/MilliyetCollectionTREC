<DOC>
<DOCNO> 121625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo14.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da, Elazığspor maçı hazırlıkları... 
</HEADLINE>
<TEXT>

     Kocaelispor Teknik Direktörü Güvenç Kurtar, ilk yarıyı en az 15 puanla tamamlamak zorunda olduklarını söyledi. 
     Kurtar, Sefa Sirmen tesislerinde sabah idmanı öncesi yaptığı açıklamada, ilk yarıyı en az 15 puanla kapatmaları gerektiğini belirterek, ''İkinci yarıda istediğimiz yere gelmek için bu şart. İlk yarı sonuna kadar en az 2 galibiyet ve 1 beraberlik almamız lazım'' dedi. 
     İlk yarı için önlerinde 4 zorlu sınav olduğunu ifade eden Kurtar, şunları kaydetti 
     ''Bunlardan biri içeride, üçü dışarıda oynanacak maçlar. Altay ile kendi sahamızda oynayacağımız maçı kazanmaktan başka çaremiz yok. Elazığ, Adana ve Gençlerbirliği deplasmanlarından en az ikisini kazanmak zorundayız. Herkes kendi derdinde olacak, ama biz ilk yarıyı 15 puanın üzerinde bitirmek zorundayız.'' Güvenç Kurtar, futbolcularında motivasyon eksikliği bulunmadığını, ancak gol yollarında istenilen sonuca ulaşamadıklarını da sözlerine ekledi. 
     Körfez ekibinin futbolcuları, sabah antrenmanında istasyon, kondisyon ve uzaktan şut çalışması yaptı. Futbolcuların performansı, teknik heyeti sevindirdi. 
     Bu arada, Kocaelispor ile yollarını ayıran Capone'nin, kalan alacağının ödenerek sözleşmesinin feshedileceği de öğrenildi. 
     





</TEXT>
</DOC>
