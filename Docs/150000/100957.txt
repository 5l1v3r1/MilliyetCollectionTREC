<DOC>
<DOCNO> 100957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun21.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar Türkiye'deki depremzedeleri unutmadı. 
</HEADLINE>
<TEXT>

     Selma Kürün - Marmara depreminde Türkiye'ye yardım elini uzatan ulusların başında gelen Japonlar, felaketin üçüncü yıldönümünde de Türkiye'deki depremzedeleri unutmadı. 
     Aynı felaketle 1995 yılında karşılaşan Kobe belediyesinin görevlileri, deprem bölgelerini ziyaret ederek yeniden yapılanmaya destek amacıyla temaslarda bulunacak. Türkiye'ye gidecek 7 kişilik ekipte, Marmara depremi sırasında uluslararası acil yardım ekibinin birer üyesi olarak kurtarma faaliyetlerine katılan 5 belediye görevlisinin yanı sıra bunların bağlı bulunduğu sendikanın 2 temsilcisi yer alıyor. 
     Türkiye'yi ziyaret edecek gruptakiler, Kobe belediyesinde düzenledikleri basın toplantısında, 15 Ağustos'tan itibaren 10 günlüğüne depremde zarar gören yerleri tekrar ziyaret edeceklerini açıkladılar. Ekiptekiler, ziyaretin, yeniden yapılanmanın nasıl gittiğini gözlemleme ve bölgede dost oldukları Türk görevlilerle tekrar bir araya gelme amacı taşıdığını bildirdiler. 
     Belediye görevlileri, ''Türkiye'de prefabrik konutlardan normal konutlara geçişte ilerleme kaydedilmiş olsa gerek. Kobe'deki tecrübelerimizi aktarmak istiyoruz'' diye konuştular. 
     İstanbul ve İzmit başta olmak üzere, felaket bölgelerini ziyaret edecek grup, Kobe'de de benzerleri kurulan yaklaşık bin prefabrik evin bulunduğu Adapazarı'nda yeniden yapılanmanın gidişatını inceleyecek. Grup, ayrıca her ziyaret edilen şehirde 3'üncü yıldönümü nedeniyle düzenlenecek anma törenlerine katılacak. 
     Ekibin başkanı, Kobe belediyesinin çevre işleri bölümünden sorumlu yetkilisi Iwasaki, ''Aynı şekilde büyük bir deprem geçirmiş kişiler olarak yeniden yapılanma konusunda Kobe'nin bilgilerini aktarabilirsek mutlu olacağız'' diye konuştu. 
     "TEKRAR GİTMEK İÇİN PARA BİRİKTİRDİLER" Öte yandan Kobe Shimbun'da ziyarete ilişkin haberde, 3 yıl önce meydana gelen deprem nedeniyle Türkiye'ye Kobe şehrinden giden 5 görevlinin, 2 hafta boyunca prefabrik konutların yapımı, çadır köyün yönetimi ve bina enkazlarının toparlanması gibi konularda yardımcı olduğunu anımsattı. Türkiye'den de yaklaşık 20 civarında araştırmacının Kobe'ye gelerek yeniden yapılanma yöntemlerini öğrendiği kaydedildi. 
     Haberde, o zamanlar Türkiye'ye giden ekipte bulunanların, Japonya'ya döndükten sonra her ay yolculuk için para toplayarak 3 yıl sonra tekrar Türkiye'ye gitmeyi planladıkları belirtildi. 
     Türkiye'nin Dünya Futbol Şampiyonası'nda 3'üncü olduğu anımsatılan haberde, ''Prefabrik konutlarda çok sayıda çocuk barınıyor. Gruptakiler, Hiroşima şehrindeki spor mağazalarından hediye edilen 20 futbol topunu da buraya ulaştıracaklar'' denildi. 
     





</TEXT>
</DOC>
