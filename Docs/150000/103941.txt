<DOC>
<DOCNO> 103941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/spor/bbas.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
LÜBNAN CEPTE 
</HEADLINE>
<TEXT>

Dünya Şampiyonası’ndaki rakibimiz karşısında hiç zorlanmayan 12 Dev Adam, açık fark atarak, adeta idman yaptı. Ay-Yıldızlı ekip, farkı 40 sayıya kadar da çıkardı 
     GÖKHAN TÜRE 

     BASKETBOL Milli Takımımız, ABD’de Motor City Turnuvası’ndaki son maçında Lübnan’ı açık farkla yenerek, ümit verdi. Adeta idman havasında geçen maçta zaman zaman farkı 40 sayının da üzerine çıkaran Ay-Yıldızlı ekibimizin yüksek şut yüzdesi dikkati çekti. Ekibimiz ilk yarıyı da 66-30 önde kapadı. 
     
Indianapolis’e geçiyorlar      A Milli Basketbol Takımımız, ABD’nin Detroit kentinde bir haftadır sürdürdüğü kampı bugün sona erdirerek, Dünya Şampiyonası’na ev sahipliği yapacak Indianapolis’e geçecek. Ay - Yıldızlı ekibimiz, Indianapolis’e altı saat sürecek bir otobüs yolculuğuyla varacak. Dev turnuvada ilk maçını 29 Ağustos’ta Porto Riko ile oynayacak olan A Milliler, bu tarihe kadar çalışmalarını Indianapolis’te sürdürecek. 
     
Aydın Örs’ün morali düzeldi      DETROİT Turnuvası’nda Arjantin’e yenildikten sonra Milli basketbolcularımıza sert tepki gösteren coach Aydın Örs’ün keyfi, ABD Karması karşısında alınan galibiyetten sonra yerine geldi. Basketbolda mücadele etmeden galip gelmenin mümkün olmadığını söyleyen Örs, "Arjantin karşısında oynayamadığımız sert ve kararlı basketbolu bu maçta gösterdik. Kazanmak güzel ama eksiklerimiz hala var" diye konuştu. 
     
Mehmet Okur’a ABD’den övgü      GELECEK sezon NBA’de forma giyecek olan Mehmet Okur, yeni takımı Detroit Pistons’ın salonu The Palace’da ABD Karması’na 33 sayı atarak taraftarların gözüne girmeyi başardı. Detroit News gazetesi "En yeni Pistons oyuncusu The Palace’ı selamladı" manşetini kullandı. Gazete Mehmet ile ilgili yaptığı yorumda "Kenarda oturan bir çaylak olmayacağını, Pistons’ın en çok ihtiyaç duyduğu skorer uzun rolünü alabileceğini ispatladı" yorumunu yaptı. 
     



 SPOR 

























</TEXT>
</DOC>
