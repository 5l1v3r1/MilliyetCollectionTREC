<DOC>
<DOCNO> 104439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo13.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda basını maçla ilgili neler yazdı... 
</HEADLINE>
<TEXT>

     Hollanda'da bugün yayımlanan gazeteler, Feyenoord Rotterdam'ın İstanbul'da dün akşam Fenerbahçe karşısında aldığı galibiyete ilişkin gelişmelere geniş yer verdi. 
     Gazeteler, sonuçla birlikte, İstanbul'daki seyirci atmosferi, Feyenoord Rotterdam'ın Avrupa Şampiyonlar Ligi'ne katılmasıyla kazanacağı parayı ve teknik direktörün sahadan atılmasını da haberlerinde öne çıkardı. 
     Ülkenin en büyük gazetesi De Telegraaf, ''Galibiyete alkışlar, Fenerbahçe, Feyenoord'lu Ono karşısında ikinci kez eğildi'' Volkskrant Gazetesi, ''Feyenoord'a önce kızgınlık sonra alkışlar'' ve Algemeen Dagblad Gazetesi de, ''Feyenoord, İstanbul'da da güçlü'' başlıklarını kullandı. 
     Haberlerde, Fenerbahçe'nin pahalı yıldız futbolcularıyla istenilen sonuca ulaşamadığı ve bu sonuçla Alman çalıştırıcı Werner Lorant üzerindeki baskıların daha da artacağı ifade edildi. 
     Hakemin genel olarak iyi bir maç çıkardığı, ancak Feyenoord Rotterdam Teknik Direktörü'nü tribüne göndermesinin doğru bir karar olmadığı savunuldu. 
     Haberlerde, Fenerbahçe seyircisinin 2. gole dek Feyenoord Rotterdam'a karşı gösterdiği karşı tavrın bir anda değiştiği ve alkışlamaya başladığı, bunun da dikkat çekici olduğu vurgulandı. 
     Feyenoord Rotterdam'ın iyi bir oyun sergilediğini ve haklı bir galibiyet aldığını belirten gazeteler, bu galibiyetle, Hollanda'nın 2. kez 3 takımla -PSV Eindhoven ve AFC Ajax ile birlikte- Avrupa Şampiyonlar Ligi'ne katılacağına dikkati çektiler. 
     Volkskrant Gazetesi, maça ilişkin yorumunda, bu maçın aslında bir anlamda Feyenoord Rotterdam'ın Japon futbolcusu Ono ile, Fenerbahçe kalecisi Rüştü'nün Dünya Kupası'ndaki Türkiye-Japonya karşılaşmasının rövanşı biçiminde geçtiğini ve Japon futbolcunun rövanşı aldığı görüşüne yer verdi. 
     De Telegraaf Gazetesi de, Ono'nun golüne ilişkin değerlendirmesinde, ''Japon yıldız, İstanbul cehennemini aydınlattı'' ifadesini kullandı. 
     Haberlerde, Feyenoord Rotterdam Fenerbahçe'yi elemesiyle, hem spor açısından hem de maddi açıdan büyük kazanç sağladığı, bu galibiyetle Feyenoord Rotterdam'ın yıllık bütçesini 49 milyon Euro ile güvenceye aldığı savunuldu. 
     





</TEXT>
</DOC>
