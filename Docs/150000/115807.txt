<DOC>
<DOCNO> 115807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sonspo19.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Serhat umudu 
</HEADLINE>
<TEXT>

     Fenerbahçe'de, sakatlığı bulunan Serhat'ın Panathinaikos maçı için durumu yarınki antrenmandan sonra belli olacak. 
     Sağ üst adalesindeki sakatlığı nedeniyle Gençlerbirliği maçında takımdaki yerini alamayan Serhat'ın durumunda iyileşme kaydedildiğini ifade eden kulüp doktoru Cengiz Dinç, ''Bugünkü idmanda tempolu koşu yaptı. Durumu daha iyi görünüyor. Yarın takımla birlikte çalışacak. Bu idmandan sonra durumu netlik kazanacak'' şeklinde konuştu. 
     Kasığında sakatlığı bulunan Ortega'nın durumunun çok ciddi olmadığı, bu futbolcunun Panathinaikos maçında oynaması için engel bulunmadığı öğrenildi. 
     
     DOSTLUK YEMEĞİ 
     Fenerbahçe Kulübü, Panathinaikos Kulübü'nün yöneticileri ve Yunan devlet yetkililerine yarın akşam Çırağan Sarayı'nda dostluk yemeği erecek. 
     Geceye, Yunanistan Spor ve Kültür Bakanları'nın yanısıra, Türk ve Yunan işadamlarının da katılacağı öğrenildi. 
     Bu arada, Yunanistan Dışişleri Bakanı Yorgo Papandreu'nun, Fenerbahçe-Panathinaikos maçını izlemek için 31 Ekim Perşembe günü İstanbul'a geleceği bildirildi. 
     
     ENGİN FIRAT'IN DURUMU 
     Fenerbahçe Teknik Direktörü Werner Lorant'ın, Engin Fırat'ı yardımcı antrenörlük görevine getirilmesini istemesine karşın, yönetim kurulu bu konuda henüz bir açıklama yapmadı. 
     Lorant, dün akşam katıldığı bir televizyon programında Fırat'ı Panathinaikos'u izlemek için Atina'ya gönderdiğini ve bugün kendisinden Yunan ekip hakkında bir rapor alacağını açıklamıştı. 
     İdari koordinatör Kemal Dinçer, yönetim kurulunun resmi olarak Fırat'ı görevlendirmediğini ve 2. yardımcı antrenör için de henüz bir karar vermediğini bildirdi. 
     





</TEXT>
</DOC>
