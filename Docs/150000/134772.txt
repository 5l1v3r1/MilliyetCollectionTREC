<DOC>
<DOCNO> 134772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun21.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı "Seçimleri kaybetmenin sorumluluğu benim" 
</HEADLINE>
<TEXT>

     Almanya Başbakanı Gerhard Schröder, başkanlığını yaptığı Sosyal Demokrat Parti'nin SPD Hessen ve Aşağı Saksonya eyaletlerinde dün yapılan seçimleri kaybetmesinin başlıca nedeninin, reformların gerekliliğini iyi anlatamamak olduğunu söyledi. 
     Schröder, bugün başkent Berlin'de düzenlediği basın toplantısında, ''Aşağı Saksonya Eyaleti Başbakanı Sigmar Gabriel, seçim yenilgisinin sorumluluğunu üstlendi. Sorumluluğun büyük bölümü bana da aittir. Seçim sonuçları Hükümete de yönelik bir eleştiriydi. Geçmişte, ekonomi ve istihdam alanındaki sorunları çözebilmek için reformların gerekli olduğunu yeteri kadar anlatamadık'' dedi. 
     İstihdam piyasasında ve sosyal sigorta sistemlerinde yapmaları gereken reformları sürdüreceklerini kaydeden Schröder, ''Seçim yenilgisinin sorumluluğunu üstleneceğimi söylerken, çalışmalarımızı daha da artırmamız gerektiğini söylemek istedim. İstifalar sadece bu sorumluluktan kaçış anlamına gelecektir. Ben de bunu yapmam'' diye konuştu. 
     Eyalet seçimlerini kazanan Hıristiyan Demokrat Birlik Partisi'nin, 16 eyaletin temsil edildiği Federal Eyalet Temsilcileri Meclisi'nde işbirliği yapma çağrısını ciddiye aldığını ifade eden Schröder, Birlik partileri CDU CSU ile Hür Demokrat Parti'nin FDP Temsilciler Meclisi'nde elde ettiği çoğunluktan dolayı Göç Yasası konusunda da uzlaşma sağlamak zorunda olduklarına işaret etti. 
     Schröder, seçimlerden sonra hükümetin Irak konusundaki tutumunun değişip değişmeyeceği sorusuna karşılık da, ''Irak konusundaki tutumumuz aynı kalacak. Bu da aynı zamanda, konuya ilişkin tutumumuzun seçim mücadelesinden kaynaklanmadığını göstermektedir'' dedi. 
     Yeni cumhurbaşkanının kim olacağı şeklindeki bir soruya da Schröder, ''Bu konuda şimdi spekülasyon yapmak istemiyorum. Cumhurbaşkanı'nın seçimi şimdilik gündemde değil. Çünkü yeni cumhurbaşkanı 2004 yılında seçilecek. Zamanı gelince bu konuda görüşümüzü belirtiriz'' şeklinde karşılık verdi. 
     
     FISCHER 
     Dışişleri Bakanı Joschka Fischer de, ''Eyalet seçimlerinden alınan mesaj, hükümetin gelecekte daha yoğun çaba harcaması gerektiği yönünde'' dedi. 
     CDU Genel Başkanı Angela Merkel ise Hessen ve Aşağı Saksonya eyaletlerinde elde ettikleri ''tarihi sonuçtan'' sonra, partisinin ülke çapında sorumluluğunun daha da artığını söyledi. 
     Seçmenlerin, CDU'nun Berlin'de ekonomi ve istihdam politikasıyla yakından ilgilenmesi yönünde bir mesaj verdiklerini belirten Merkel, ''Başbakan Schröder, vatandaşlarımızın savaş endişelerinden bir kez daha istifade etmeyi başaramadı'' dedi. 
     Hessen Eyaleti Başbakanı Roland Koch, eyalet meclisinde yeterli çoğunluğu sağlamalarına rağmen Hür Demokrat Parti'ye FDP koalisyon hükümeti kurma teklifinde bulunduğunu söyledi. 
     Aşağı Saksonya eyaletinde seçimleri kazanarak SPD'nin 13 yıllık iktidarına son veren CDU'nun başbakan adayı Christian Wulff da, FDP ile sürdürdükleri koalisyon görüşmelerini 1 Mart'a kadar tamamlamak istediğini belirtti. 
     





</TEXT>
</DOC>
