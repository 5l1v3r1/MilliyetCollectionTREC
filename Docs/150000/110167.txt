<DOC>
<DOCNO> 110167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sondun13.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşiller Partisi milletvekili Cem Özdemir istifa kararından pişman 
</HEADLINE>
<TEXT>

     Alman Birlik 90 Yeşiller Partisi Federal Meclis üyesi Cem Özdemir'in, milletvekilliğinden ayrılma kararından pişmanlık duyduğu bildirildi. 
     Focus dergisi, Özdemir'in, partiden arkadaşlarıyla yaptığı bir görüşme sırasında pişman olduğunu ifade ettiğini yazdı. 
     Derginin haberinde, Özdemir'in, milletvekilleri ve bakanlara verilen ''iş için bedava uçuş hakkından'' özel uçuşlar için yararlandığı gerekçesiyle Meclis'ten ayrılma yönünde verdiği karar konusunda aceleci davrandığını düşündüğü belirtildi. 
     Habere göre, partinin Federal Meclis Grubu eş başkanlarından Rezzo Schlauch gibi davranması gerektiğini söyleyen Özdemir, ''Rezzo Schlauch gibi parayı ödeyip görevde kalmalıydım'' dedi. 
     Schlauch, ''iş için bedava uçuş hakkından'' özel uçuşlar için yararlandığının ortaya çıkmasından sonra, söz konusu uçuşların parasını ödemiş ve görevinden ayrılmayı düşünmediğini söylemişti. 
     Özdemir ise partisinin iç politika sözcülüğü görevinden istifa etmiş ve seçimleri yeniden kazanması durumunda milletvekilliği görevini kabul etmeyeceğini açıklamıştı. 
     





</TEXT>
</DOC>
