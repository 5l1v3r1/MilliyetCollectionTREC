<DOC>
<DOCNO> 142327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/dunya/tur.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

İTALYA'DA DÜNYANIN EN ESKİ İNSAN AYAK İZİ BULUNDU      İtalya'nın güneyindeki Napoli kenti yakınlarında bulunan sönmüş Roccamonfina yanardağında, dünyanın en eski insan izleri bulundu. 
     İtalyan uzmanlar Giuseppe Rolandi, Paolo Mietto, Adolfo Panarello ve Marco de Angelis tarafından yürütülen araştırmalar sonunda ortaya çıkan izlerin, dünyanın en eski insan el ve ayak izi olduğu açıklandı. 
     Nature dergisinde yayımlanan makalede, dengelerini sağlamak için yürürken ellerini de kullanan ilk insanların bıraktığı izlerin 385 bin ila 325 bin yıl öncesi döneme ait olduğu bildirilirken, bu zamana kadarki en eski insan izinin 300 bin yıl öncesine ait olduğu ve Fransa'da bulunduğu belirtildi. 
     İzlerin 20 santimetre uzunluğunda ve 10 santimetre genişliğinde olduğu, buna göre de o zamanda yaşayan insanın 1.5 metre boyunda olduğunun tahmin edildiği kaydedildi. 
     Bu arada İtalyanların, yanardağın o dönemde aktif bulunması ve lavların üzerinde kimsenin yürüyemeyecek olması nedeniyle, bu izleri ''şeytanın izleri'' olarak yorumladığı, ancak yapılan bilimsel araştırmalar sonunda bunların dünyanın en eski insan izleri olduğunun fark edildiği belirtildi. 
     



 DÜNYA 











</TEXT>
</DOC>
