<DOC>
<DOCNO> 104817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sondun21.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de 30 Ağustos Zafer Bayramı coşkuyla kutlanıyor. 
</HEADLINE>
<TEXT>

     30 Ağustos Zafer Bayramı ve Türk Silahlı Kuvvetleri Günü, KKTC genelinde tören ve etkinliklerle kutlanıyor. 
     Kurtuluş Savaşı'nın zaferle sonuçlanmasının 80. yıldönümü törenleri, Kıbrıs Türk Barış Kuvvetleri Komutanı Korgeneral Ahmet Özteker ve komutanlarının Ortaköy'de Kıbrıs Türk Kuvvetleri Alayı Subay Gazinosu'ndaki tebrik kabulüyle başladı. 
     İlk tören, Lefkoşa Atatürk Anıtı önünde, ikincisi ise Dr. Fazıl Küçük Bulvarı'nda yapıldı. İstiklal Marşı ile bayrakların göndere çekilmesini, KKTC Cumhurbaşkanı Rauf Denktaş'ın tören birliklerinin ve halkın bayramını kutlaması izledi. 
     Törene, Denktaş ve Özteker'in yanı sıra Cumhuriyet Meclisi Başkanı Vehbi Zeki Serter, Başbakan Derviş Eroğlu, Türkiye'nin Lefkoşa Büyükelçisi Hayati Güven, 28. Tümen Komutanı Tümgeneral Fikri Gönültaş, 39. Tümen Komutanı Tümgeneral Cahit Sarsılmaz, Güvenlik Kuvvetleri Komutanı Tuğgeneral Necmettin Baykul, 14. Zırhlı Tugay Komutanı Tuğgeneral Yusuf Sükan, Yüksek Mahkeme Başkanı Taner Erginel, Ekonomiden Sorumlu Devlet Bakanı ve Başbakan Yardımcısı Salih Coşar, bazı bakanlar, askeri ve sivil yetkililer ile halk katıldı. 
     Günün anlam ve önemine ilişkin konuşmalar yapıldıktan sonra tören, paraşüt ve uçak gösterilerinin ardından resmi geçitle sona erdi. 
     30 Ağustos Zafer Bayramı, Lefkoşa'da olduğu gibi başta Girne olmak üzere KKTC genelinde tören ve etkinliklerle kutlanıyor. 
     Bu arada, Güvenlik Kuvvetleri Komutanlığı Bandosu bu akşam Lefkoşa Mücahitler Parkı'nda, Barış Kuvvetleri Komutanlığı Bandosu da Girne Atatürk Anıtı önünde konser verecek. 
     





</TEXT>
</DOC>
