<DOC>
<DOCNO> 140363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo19.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kampa girdi... 
</HEADLINE>
<TEXT>

     Türkiye Kupası Çeyrek Finali'nde yarın Malatyaspor'u konuk edecek olan Galatasaray, Florya Metin Oktay Tesisleri'nde kampa girdi. 
     Ligde Kocaelispor deplasmanından 1-0'lık skorla aldığı 3 puanın moraliyle İstanbul'a dönen sarı-kırmızılılar, Türkiye Kupası'nda Malatyaspor engelini de aşarak adını yarı finale yazdırmak istiyor. 
     Galatasaray'da Malatyaspor karşılaşması öncesi sakatlıkları süren Ergün ve Cihan'ın dışında eksik oyuncu bulunmazken, Malatyaspor'da ise ligde Fenerbahçe ile gerçekleştirilen maçta kırmızı kart gören Muharrem, Tolga ve Duro bu mücadelede forma giyemeyecekler. 
     Bu akşam basına kapalı olarak bir antrenman daha yapacak olan Galatasaray, Malatyaspor karşılaşmasının hazırlıklarını tamamlayacak. 
     Ayrıca, karşılaşmanın bilet fiyatları yeni açık üst 3 milyon, yeni açık alt 2 milyon, eski açık 2 milyon ve numaralı da 28 milyon olacak. 
     Sarı-kırmızılıların Malatyaspor karşısına, Mondragon, Ümit Davala, Xavier, Bülent, Hakan, Berkant, Batista, Ayhan, Revivo, Ümit Karan, Lukunku muhtemel 11'i ile çıkması bekleniyor. 
     Ali Sami Yen Stadı'nda saat 20.00'de başlayacak olan ve Bülent Uzun'un yöneteceği maç Show Tv'den de naklen yayınlanacak. 
     





</TEXT>
</DOC>
