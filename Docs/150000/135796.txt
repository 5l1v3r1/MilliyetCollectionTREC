<DOC>
<DOCNO> 135796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur25.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
''Canlı Kalkan'' grubu İstanbul'a gelecek... 
</HEADLINE>
<TEXT>

     Olası Irak savaşını protesto etmek amacıyla İngiltere'den 25 Ocak 2002'de yola çıkan, aralarında ABD, İngiltere ve İtalya vatandaşlarının da bulunduğu 38 kişilik grup, İstanbul'a hareket etti. 
     Dün gece İpsala Sınır Kapısı'ndan Türkiye'ye giriş yapan ve geceyi Keşan'da geçiren grup, bu sabah tekrar yola çıktı. 2 otobüs ve 1 otomobille seyahat eden grubu taşıyan otobüslerden biri Keşan'da arızalanınca, gruptakiler 1 otobüs ve 1 otomobille yollarına devam ediyor. 
     Havsa girişinde, 25 araçla İstanbul'dan gelen ve kendilerini ''Savaşa ve İşgale Hayır Platformu'' olarak adlandıran 70 kişi tarafından karşılanan grup üyeleri, gördükleri ilgiden memnun olduklarını bildirdiler. 
     İstanbul'dan gelen savaş karşıtı grupla kol kola giren ''Canlı Kalkan Grubu'', hatıra fotoğrafı da çektirdi. 
     Savaşa ve İşgale Hayır Platformu üyeleri, yanlarında getirdikleri ve üzerlerinde, ''ABD hegemonyasına karşı küresel intifada'' yazan dövizi canlı kalkan grubunu taşıyan otobüse yapıştırdılar. 
     Platform sözcüsü Hamza Türkmen, yaptığı konuşmada, ''Bu arkadaşlarımız ABD emperyalizmine, küresel kapitalizme karşı kendilerini canlı kalkan olarak feda etme onurunu gösterdiler. Onurlu olmak, ABD bombalarına karşı tavır almak sadece Filistinliler'in, Iraklılar'ın, güneylilerin, Müslümanlar'ın sorunu değil. İnsan onurlu her kişinin sorumluluğudur'' dedi. 
     Özgür Düşünce ve Eğitim Hakları Derneği Başkanı Hülya Şekerci de ''Kendilerini feda eden, Irakta çocuklar ölmesin, Irakta masum insanlar ölmesin diye buraya canları pahasına kalkan olarak giden bütün onurlu insanlara hoş geldiniz diyoruz'' diye konuştu. 
     Konuşmalardan sonra ''Yaşasın küresel intifada'' sloganı atan grup, ''canlı kalkan''larla birlikte İstanbul'a gitmek üzere Havsa'dan ayrıldı. 
     Bu arada, canlı kalkan grubunda yer alan İngiliz Tvevett Giece, Türkiye'de beklediklerinin üzerinde misafirperverlik ve ilgiyle karşılaştıklarını belirterek, ''Irak'a, hayata ve hayatın değerine inanarak gidiyorum. Orada insanlar var. Oraya giderken kendimi çok güçlü hissediyorum. Çekilecek acılara destek vereceğim'' dedi. 
     Grupta bulunan ve emekli diplomat olduğu belirtilen Sue Darling 60 de Asya kıtasına ayak basmakla yolculuklarının daha gerçekçi olacağına inandığını söyledi. Otobüslerinin şehiriçi ulaşımına göre yapılmış olmasına rağmen bu yolculuğa dayandığını belirten Darling, şöyle dedi 
     ''Alpleri geçtik. İtalya ve Yunanistan'da çift katlı otobüslerle dağları aştık. Grubumuzda müzisyenler, emekli diplomatlar, grafikerler bulunuyor .Bağdat'a vardığımızda hastanelerde, okullarda ailelerin yanında olarak onlara yardımcı olacağız. Biz halkla bir halk hareketi oluşturduk. Bizim görevimiz halkın yanında olmak. Saddam rejimini insan haklarına karşı şiddet içeren bir rejim olarak düşünüyoruz. Irak'ta yaşayanlarla rejimi ayrı tutmak gerekir. Biz de hükümetin söyledikleriyle halkı bir tutmuyoruz.'' 
     





</TEXT>
</DOC>
