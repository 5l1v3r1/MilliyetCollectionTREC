<DOC>
<DOCNO> 117396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sonspo08.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da hedef, Beşiktaş deplasmanından puanla dönmek... 
</HEADLINE>
<TEXT>

     Elazığspor Kulübü Başkanı Baki Aydın, hedeflerinin Beşiktaş deplasmanından puan ya da puanlarla dönmek olduğunu söyledi. 
     Baki Aydın, yaptığı açıklamada, Elazığspor'un, Beşiktaş maçı için İstanbul'a bugün hareket ettiğini ifade ederek, bu maçta iyi bir oyun sergileyeceklerini bildirdi. 
     Geçen hafta disiplinsiz davranışlarda bulunan Erhan Namlı, Mehmet Altıparmak, Mehmet Çolak ve Mehmet Ali'nin kadro dışı bırakıldığını hatırlatan Aydın, başkan seçilmesi nedeniyle bu futbolcuların cezalarını affettiğini kaydetti. 
     Teknik direktör Erol Tok'un istemesi durumunda bu oyuncuların Beşiktaş maçında oynayabileceklerini belirten Aydın, şöyle konuştu 
     ''Elazığspor güçlü bir takımdır. Hafta içinde bazı sıkıntılar yaşandı ve bitti. Takımın motivasyonu çok iyi. Beşiktaş maçı için çok iyi hazırlandık. Hedefimiz bu maçtan puanla dönmek. Mehmet Ali, kırmızı kart cezalısı olduğu için Beşiktaş maçında forma giyemeyecek. Bu oyuncunun dışında eksiğimiz yok.'' 
     





</TEXT>
</DOC>
