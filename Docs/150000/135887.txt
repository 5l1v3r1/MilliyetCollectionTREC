<DOC>
<DOCNO> 135887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/yasam/yas02.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan askerini kim fırçaladı’ 
</HEADLINE>
<TEXT>

Zonaro’nun torunu, dedesinin Hücum’ adlı tablosunu görünce dondu kaldı. Ölü Yunan askeri, meçhul bir fırçaya kurban gitmişti 
     ÖMER ERBİL İstanbul 

     İtalyan asıllı Osmanlı saray ressamı Fausto Zonaro’nun Dolmabahçe Sarayı Koleksiyonu’nda yer alan Hücum’ adlı tablosunun tahrif edildiği ortaya çıktı. 
     Yerde yatan Yunan askeri figürünün el, yüz, ayak, silah kuşağında farklı fırça izleri olduğunu tespit edense bizzat Zonaro’nun torunu Jolanda Meneguzzer Trevigne’di. Ayrıca imza bölümünde de farklılık olduğu anlaşılınca, aile tahrifatı ispat için, tablonun Zonaro’nun çektiği fotoğrafını da delil olarak gösterdi. 
     
     Uzmanlar araştırıyor’ 
     Zonaro sergisinin ve kitabının editörü Ömer Faruk Şerifoğlu, Trevigne’nin sarayı gezerken, 1897 Türk - Yunan Savaşı’nı Dömeke Savaşı konu eden tabloyu görünce donakaldığını belirterek, "Şaşkın şaşkın bakarken Yunan askeri figürünün değiştirilmiş olduğunu söyledi. Gözyaşlarıyla farklı fırça darbelerini gösterdi. Durumu öğrenmeye çalıştıysak da muhatap bulamadık" dedi. 
     Tablonun fotoğrafının 1898’de Serveti Fünun dergisine kapak olduğunu da belirten Şerifoğlu, sözlerini şöyle sürdürdü 
     "Yandan baktığınızda ışık yansımasının resmin o bölgesinde farklı olduğunu net olarak görüyorsunuz. Figürler genel olarak benzese de dikkatli bakıldığında fırça izleri net olarak görülüyor. Sanatsal açıdan oldukça basit çizim yapılmış. Aile tablonun yapıldığı dönemde çekilmiş fotoğrafını gönderdi. Fotoğrafa bakıldığında da tahrifat net olarak görünüyor." 
     Milli Saraylar Daire Başkanlığı da, değişikliğin yeni fark edildiğini kaydederek, şu açıklamayı yaptı 
     "Ne zaman, neden ve kim tarafından bu değişikliğin yapıldığını araştırıyoruz. Restorasyondaki uzmanlarımız konuyla ilgili rapor hazırlıyorlar." 
     
Kıbrıs buhranı hatırası’      Şair ve yazar Sunay Akın ise 1930’lu yıllarda, Atatürk’ün Yunan askeri figürünün üzerinin mümkünse boya ile kapatılmasını istediğini iddia etti. 
     "Yunan halkının ölü çocukları ile aynı yerde yaşamak istemiyorum" diyen Atatürk’ün bu isteğinin yerine getirildiğini anlatan Akın, şöyle konuştu 
     "Sanata önem vermese tabloyu tamamen kaldırtabilir, kimse de engel olamazdı. Ama o boya ile kapatılmasını talep etmiş. Tahminim, 1960’lı yıllarda Kıbrıs buhranı ile kapatılan Yunan asker figürünün üzerindeki boya kaldırılmış. Resimdeki deformasyon da böyle olmuş sanırım." 
     



 YAŞAM 




















</TEXT>
</DOC>
