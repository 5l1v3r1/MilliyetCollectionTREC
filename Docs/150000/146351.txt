<DOC>
<DOCNO> 146351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/yazar/temelkuran.html </URL>
<DATE> 2003/03/30/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Tozun intikamı 
</HEADLINE>
<TEXT>

     11 Eylül, toza karşı milletçe bir histeri geliştirmiş olan ABD’liler için yeni bir dönemin başlangıcıydı. Gelişmemiş, "tehlikeli" ve çok - çok uzak ülkelere ait olan o tiksinti verici "toz" adlı madde, okyanusları aşıp "tatlı ve güvenli evlerine" bulaşmıştı. Bu yüzden 11 Eylül’den, ABD’lilerin hafızalarında, yürüyen insanların toza bulanmış fotoğrafları kaldı. O günlerde, yine bir pazar günü yazılan "Tozun İnsanları" başlıklı yazıda ABD’nin ortak hafızasında kalan en önemli görüntünün bu olacağı söylenmişti. Sonra bu kare "yılın fotoğrafı" seçildi ve tahmin doğrulandı. Çünkü dünyanın zavallı ülkelerine benzeyen bir ABD fotoğrafı kabul edilemezdi. Toz, 11 Eylül’de insanların ölmesinden çok daha sarsıcıydı. Başkan Bush ve adamları gıcır gıcır ABD mitinin zedelenmesinden doğan korku ve öfkeyi yapacakları icraatta psikolojik bir meşruiyet zemini olarak bir temcit pilavı gibi kullanacaklardı. Nitekim kullandılar. Afganistan’a saldırdılar. ABD hükümetiyle bağları bulunan çokuluslu enerji şirketlerinin "tavsiyeleri" üzerine yapılan saldırı süresince 11 Eylül öcüsü olarak Usame Bin Laden’den bahsettiler. Yine bu enerji şirketlerinin adamı olan Karzai, Kabil’de bir müsamere hükümeti kurar kurmaz kimse Laden’in adını anmaz oldu. Şimdi Irak’a saldırıyorlar. Yeni 11 Eylül öcüsü Saddam’ın adını sakız gibi çiğniyorlar. Bağdat’ta bir lego hükümet kurulur kurulmaz onun da adını kimse hatırlamayacak. O zaman yeni bir öcü bulunacak ve 11 Eylül tozuyla birlikte onun adı çiğnenmeye başlanacak. Toz histerisi etkisi altında olan ABD halkı adına yeni savaşlar başlatılacak. 
     
Tozun iadesi      Başkan Bush "Bizim caddelerimizde ambulanslar geçmemesi için bazı rejimleri yıkacağız" gibi laflar ediyor durmadan. Yani "Tozu onlara iade edeceğiz" diyor. Sık sık bu toz histerisine referans verip Amerikan halkının çıkarlarından bahsediyor. Oysa en korkunç muhafazakarlar bile artık söz konusu olanın ABD halkının çıkarları olmadığını söylüyor. Paranın gurusu Soros "ABD hükümeti bir emperyalist klik tarafından ele geçirildi" diyor. ABD’li muhafazakarlar Bush’un ekibinin İsrail’deki Likud Partisi’nin ve Şaron’un çıkarlarını esas aldığından şikayet ediyor. 
     Elbette sadece siyonist bir lobiye hizmet etmiyor ABD halkının toz histerisi kullanılarak yapılan saldırılar. Silah sanayii, radikal Hıristiyanlar, çokuluslu enerji şirketleri... Velhasıl bütün "renkli simalar" iş başında Hep birlikte yeryüzünün bütün atmosferini bulandıracak bir "Kanla Karışık Toz Partisi" veriyorlar Ortadoğu’da. Ne Amerikan halkı, ne İsrail halkı... Dünyayı yerle bir etmeye kalkışmalarının gerekçesi iki halkın çıkarları bile değil. Maksat, Bush’un ve Şaron’un ekibinde bulunan, çokuluslu şirketlerle enseye tokat yakınlığı içinde olan bir avuç psikopatın para kazanması. Ve bunu kimsenin görmemesi için düşünmeye mahal verecek bir aralık bırakmadan kutsal amaçlardan bahsetmeleri gerekiyor. 
     
Zavallı çocuklar      ABD halkı, Türkiye kadar asla olmasa da, reklam arasında CNN International’ın haberlerine "takılıyor". Ne ölen Iraklı çocukları ne kendi esir düşmüş askerlerinin korku ile darmadağın olmuş yüzlerini görüyor. Çünkü onlara "servis yapan" kanallar bunları göstermiyor. Dikkatinizi çekti mi bilinmez ama esir düşen Filipinli askerin annesi haberi bir Filipin kanalından öğrenmiş. Tuhaf değil mi Muhtemelen o çocuğun annesi doğru dürüst İngilizce bile bilmiyor. ABD, ülkedeki sistem içinde hiçbir şansı olmayan zavallı çocuklarını ölmeye gönderiyor. Azınlıkların, siyahların ve fakirlerin çocukları... Ezilenler, ezenler için savaşıyor ve dünya haritası ezilenlerin her iki tarafta öldürülmesiyle değişiyor. 
     Sonra Irak çöllerinde bir kum fırtınası çıkıyor. Büyük teknoloji devi silahları ellerinde kalıyor. Uzaklardan gelen ABD’li çocukların yüzü gözü toz oluyor. Toz "Çocuklar siz buraya hiç gelmemeliydiniz" diyor, "sizin yeriniz burası değil". Toz konuşmaya devam ediyor 
     "Bu çölü kurcalamaya devam ederseniz toz elinize, yüzünüze, hayatınıza ve ölümünüze fena bulaşacak. Hiç temizleyemeyeceksiniz. Ey oğlan çocukları Bu mahşerin tozudur. Geri dönün. Mahşerin kapısını aralıyorsunuz. Evinize dönün ve sizi buraya gönderenleri gönderin " 
     Toz en başından beri konuşuyor. Toz, 11 Eylül’den beri konuşuyor. n 
     
     
     







</TEXT>
</DOC>
