<DOC>
<DOCNO> 102752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sonspo18.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takımı'nın ilk antrenmanına 7 oyuncu katılmadı 
</HEADLINE>
<TEXT>

     12. Avrupa Şampiyonası Eleme Grubu maçlarına hazırlanan A Milli Futbol Takımı, 21 Ağustos Çarşamba Günü Trabzon'da Gürcistan ile yapacağı özel maçın hazırlıklarına, bu akşam başladı. 
     Milli Takımlar Teknik Direktörü Şenol Güneş yönetiminde, Florya Metin Oktay Tesisleri'nde gerçekleştirilen yaklaşık bir saatlik antrenmanda, futbolcular pas çalışmasının ardından yarı sahada maç yaptı. Antrenmanın son bölümünde Ümit Davala, Yıldıray, Arif ve Nihat şut çalışması yaptı. 
     A Milli Takım'ın ilk çalışmasına, aday kadroya çağrılan 7 futbolcu katılmadı. 
     Haber vermeden Almanya'ya giden İlhan Mansız, tedavisi için Almanya'ya gidecek olan Rüştü, sakat olduğu için Türkiye'ye gelmeyen Mustafa İzzet, sakatlıkları bulunan Tugay, Ergün ve Abdullah ile İngiltere'den kampa geç katılan Alpay, antrenmanda yer almadı. Sakatlığı bulunan Hakan Şükür takımdan ayrı koşu yaparken, Tugay, Ergün ve Abdullah'ın salonda çalıştığı bildirildi. 
     





</TEXT>
</DOC>
