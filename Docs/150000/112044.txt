<DOC>
<DOCNO> 112044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo06.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınında Fenerbahçe korkusu 
</HEADLINE>
<TEXT>

     Panathinaikos'un, UEFA Kupası 2. turunda Fenerbahçe ile eşleşmesi Yunan basını tarafından ''Panathinaikos'un büyük talihsizliği'' şeklinde değerlendirildi. 
     Yeşil-beyazlı takımın karşısına gelebilecek en zor rakibe düştüğünü yazan Yunan basını, performansının doruğunda olmadığı herkes tarafından bilinen Panathinaikos'u ''kazanılması zor bir düellonun'' beklediği görüşünde birleşti. 
     Atina'da yayınlanan günlük spor gazetesi Atlitiki İho, ''Türkler Panathinaikos'u kolay görüyor'' başlıklı haberinde, Fenerbahçe'nin kendi sahasında yenilgi tanımayacağını, Panahinaikos'un galip olarak sahadan ayrılmasına ise ''zor'' gözüyle bakıldığını kaydetti. 
     Ora gazetesi ise ''Komşu takımın kadrosundaki isimler Dünya Kupası ile Avrupa karşılaşmalarının yıldız isimleri. Panathinaikos'un problemi gerçekten büyük'' değerlendirmesini yaptı. 
     Panathinaios'un bugünden itibaren casusluğa soyunarak Fenerbahçe dosyasını incelemeye başlayacağını belirten Fos gazetesine, Filathlos gazetesi de ''Sarı-lacivertliler Panathinaikos için tehdit oluşturuyor'' başlığı ile eşlik etti. 
     ''Panathinaikos'un performansı düşük oyuncularının yüzüne bir de Türk peçesi eklendi'' diyen Derby gazetesi ise Fenerbahçe oyuncularının her birinin birbirinden güçlü olduklarını, Panathinaikos'un derin uykudan uyanmasının zamanının geldiğini yazdı. 
     





</TEXT>
</DOC>
