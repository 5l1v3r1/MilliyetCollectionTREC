<DOC>
<DOCNO> 105739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sonspo07.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergün, Fenerbahçe maçına yetiştirilmeye çalışılıyor... 
</HEADLINE>
<TEXT>

     Galatasaray, Kocaelispor ile yapacağı lig maçının hazırlıklarını, eksik kadrosuyla yaptığı antrenmanla sürdürdü. 
     UEFA'nın, İsviçre'nin Nyon kentinde düzenlediği 4. Seçkin Teknik Direktörler Forumu'na katılan Fatih Terim'in yer almadığı antrenmana, 12 futbolcu katıldı. 
     Antrenörler Müfit Erkasap ve Ahmet Ceyhan yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren idmanda futbolcular, koşunun ardından teke tek ve ikiye bir adam geçip gol atma çalışması yaptı. 
     Bir hayli neşeli geçen antrenmanda Baliç ve Mondragon'un birbirlerine, basketbolcu İbrahim Kutluay'ın çevirdiği reklam filminde olduğu gibi, ''Burada herşey var mı '' biçiminde bağırıp espiri yapmaları dikkati çekti. 
     Bu arada Galatasaray'ın antrenmanı sırasında milli takım da yan sahada çalıştı. Milli takım futbolcularından Blakburn Roverslı Tugay, koşu yaparken eski takım arkadaşı Suat'a seslendi, Suat da aynı biçimde yanıt vererek iki eski dost selamlaştı. Sakatlıkları bulunan Ergün ve Berkant ile belinden rahatsız olan yeni transfer Mehmet Polat, idmana çıkmayarak tedavi oldu. 
     
     ERGÜN, FENERBAHÇE MAÇINA YETİŞTİRİLMEYE ÇALIŞILIYOR 
     Galatasaray'ın sakatlığı nedeniyle milli takımdan çıkartılan futbolcusu Ergün'ün, Fenerbahçe maçına yetiştirilmesi için çaba harcandığı bildirildi. 
     Kulüp doktoru Serhan Kurtulmuş, Ergün'ün Kocaelispor karşılaşmasında oynamasının zor olduğunu belirterek, ''Bu oyuncunun tedavisini sürdürüyoruz. Kocaelispor maçında oynama ihtimali az. Ancak, Fenerbahçe maçına yetiştirmek için çaba harcıyoruz'' diye konuştu. 
     
     BERKANT'A ÖZEL PROGRAM 
     Berkant'ın sakatlığının da sürdüğünü kaydeden Kurtulmuş, bu futbolcu için özel tedavi programı uyguladıklarını anlattı. 
     Berkant'ın aşil tendonunda sakatlığının bulunduğunu dile getiren Dr.Kurtulmuş, ''Tedavisini sürdürüyoruz. Durumunu her gün kontrol ediyoruz. Kocaelispor maçına yetiştirmek için çaba harcıyoruz'' dedi. 
     





</TEXT>
</DOC>
