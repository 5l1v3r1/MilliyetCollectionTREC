<DOC>
<DOCNO> 128298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko23.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen'in Irak gezisi için bir uçak doldu, ikincisi gündemde... 
</HEADLINE>
<TEXT>

     Devlet Bakanı Kürşad Tüzmen, savaş senaryolarının yoğunlaştığı bir dönemde, Irak'a, kalabalık bir işadamı grubunun katılımı ile çıkarma yapmaya hazırlanıyor. 
     31 Aralık 2002'de kesinleşen ziyarete katılmak için, fuarı organize eden 3F Fuarcılık şirketine 200'ün üzerinde işadamı başvurdu. 10-12 Ocak günlerinde gerçekleşecek ziyarete katılıma gelen yoğun talep üzerine, ikinci özel uçağın kiralanması da gündeme geldi. 
     Edinilen bilgiye göre, Dış Ticaret Müsteşarı Tuncer Kayalar'ın da katılacağı ziyaret sırasında Tüzmen'in, Irak Devlet Başkanı Saddam Hüseyin'e bir mesaj da göndermesi bekleniyor. Tüzmen'in Irak'taki resmi temaslarının programının henüz kesinleşmediği ancak muhtemelen Devlet Başkanı yardımcısı dahil pek çok bakan ile görüşeceği belirtiliyor. 
     Tüzmen'in ve işadamlarının ziyaretinin, ambargo kapsamındaki alımlar için Ocak'ta açılması beklenen 13. faz ihalelerinden alınacak payın artırılması açısından önem taşıdığına işaret ediliyor. 
     
     ''SAVAŞ OLSA DA OLMASA DA BU PAZARI KAYBEDEMEYİZ'' 

     1995'ten beri Irak'a yönelik 10 civarında geziyi organize eden 3F Fuarcılık'ın sahibi Bilgin Aygül, ziyarete katılmak için şimdiye kadar 200'ün üzerinde işadamının başvurduğunu belirterek, muhtemelen ikinci bir uçak kiralanacağını söyledi. 
     Irak'a yönelik şimdiye kadar düzenlenen bütün organizasyonlarda aynı riski ve endişeyi taşıdıklarını belirten Aygül, ''Savaş olsa da olmasa da Türkiye, bu ülkeyi ve bu pazarı kaybetmemek için, kendi çıkarları için direnmeli. Şu anda Türkiye'nin yaptığı da son derece onurlu ve gururlu bir iş'' dedi. 
     Halen Türk işadamlarının Irak'ta aldıkları ve Birleşmiş Milletler'den BM onay bekleyen 2 milyar dolar düzeyinde ihalesi bulunduğunu hatırlatan Aygül, şu bilgiyi verdi 
     ''13. faz ihalenin de bu ay içinde yapılması öngörülüyor. Bu ihalelerden Türk işadamlarını pay alabilmesi açısından da ziyaret önem taşıyor. Irak'a ihracat, yakın ilişkiler sayesinde 50 milyon dolarlardan 1 milyar dolara ulaştı. İthal ikameci olmayan, petrol ve petrol türevleri dışında her şeyi ithal eden bir pazar. Komşumuz, tarihi ve kültürel bağlarımız var. Savaş çıkacak diye bu ülkeyi bırakamayız. Savaş çıkarsa zaten kimse bizim yanımıza gelmez. 
     Türkiye, kendi çıkarları için, en azından bu pazarı kaybetmemek için direnmeli.'' Aygül, ziyaretin, işadamlarının önünün açılması, geçmişte bu ülkede iş alan firmaların sorunlarının çözümü, bekleyen ihalelerin sonuçlandırılması, gelişen, devam eden işlerin takibi için de önemli olduğunu vurguladı. 
     Bilgin Aygül, ''Türkiye'nin Irak'ta bu kadar mesafe alması, Kürşad Bey'in eseridir. Bu pazarda, Türk işadamları iğne ile kuyu kazdı. Gidip dışarıda 200 milyon dolarlık yüksek faizli krediler için dileniyoruz. Bu imkanı elimizden kaçıramayız. Türkiye sonuna kadar kendi menfaatlerini takip etmeli'' dedi. 
     Türkiye'nin 10 yıldır Irak Savaşı'nın külfetini çektiğini, savaştan Irak'tan sonra en fazla Türkiye'nin mağdur olduğunu anlatan Bilgin Akün, ''Mısır'a, Ürdün'e bir sürü haklar tanındı. Bize bir hak tanınmadı. Bir koyup 3 alma politikası yüzünden, BM'nin ambargo kararından önce kapatıldığı için, petrol boru hattının kapatılmasından dolayı 1.5 milyar dolarlık zararımızın ancak 110 milyon doları telafi edildi. Türkiye, kendi çıkarları doğrultusunda son derece anlamlı, onurlu bir iş yapıyor'' dedi. 
     Tüzmen'in ziyaretine, DTM'den 10 bürokrat ile 200'den fazla işadamı katılacak. 
     





</TEXT>
</DOC>
