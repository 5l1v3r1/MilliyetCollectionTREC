<DOC>
<DOCNO> 139727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo23.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ralli Şampiyonası... 
</HEADLINE>
<TEXT>

     Antalya'nın Kemer İlçesi'nde başlayan Dünya Ralli Şampiyonası'nın 3. ayağı olan Türkiye Rallisi'nde, Simena 1, Phaselis 1 ve Silyon 1 etapları geçildi. Her 3 etabın sonunda, Peugeot 206 WRC ile yarışlara katılan Harri Rovanpera-Rısto Pietilainen Finlandiya çifti ilk sırada yer aldı. 
     Şampiyonanın bu sabah erken saatlerde başlayan ve yarışılacak Simena 1 - Phaselis 1 - Silyon 1 - Perge 1 - Silyon 2 etaplarından ilk 3'ü tamamlandı. 
     Bu sabah saat 08.00'de başlayan ve 57 aracın katıldığı yarışlarda, toplam 29.87 kilometrelik 3 etap geçildi. Bu 3 etap yarışlarında, Peugeot 206 WRC ile yarışlara katılan Rovanpera-Pietilainen çifti 39.40.1 dereceyle ilk sırada yer aldı. Bu ekibi, 39.47.4 ile Hyundai Accent WRC 3 ile yarışmaya katılan Armin Schwarz-Manfred Hiemer çifti 2., 39.52.07 ile Citroen Xsara ile yarışmaya katılan Carlos Sainz-Marc Marti çifti 3., 39..3 ile Subaru Impreza WRC 2003 ile yarışmaya katılan Tommi Makkinen-Kaj Londstom 4. sırada tamamladı. 
     Kemer servis alanına gelen araçlar, öğleden sonra ise Perge 1 ve Silyon 2 etaplarında yarışacak. 
     Bu arada sabahki ilk 3 etapta, Türk takımından Ford Focus WRC ile yarışan Serkan Yazıcı-Can Okan çifti, ilk 3 etabı 51.27.1'lik derecesiyle yarışı 42. sırada tamamladı. 
     
     YARIŞ DIŞI KALDILAR 
     Türkiye Rallisi'nin favori isimlerinden Sebastian Loeb-Daniel Elena çifti, Phaselis 1 etabından Silyon 1 etabına geçerken yanlış yola saptı, doğru yolu bulduklarında yakıtlarının tükenmesi üzerine Citroen Xsara WRC ile yarışlara katılan ekip, yarışı bırakmak zorunda kaldı. 
     Simena 1 ve Phaselis 1 etaplarını 15.35.5 ile birinci tamamlayan ve Subaru Impreza WRC 2003 ile yarışmaya katılan Petter Solberg-Phil Mills, Silyon 1 etabının 3. kilometresinde ön sağ süspansiyonunda başlayan sorun nedeniyle yarış dışı kaldı. 
     Silyon 1 etabında ayrıca Renault Clio Super 1600 ile yarışan Brice Tirabassi-Jacquuees Julien Renucci ekibi, yarış sırasında yoldan çıktı. Yarışa devam edemeyen bu ekip de elendi. 
     Peugeot ile yarışan Krum Donchev-Rumen Manolov çifti ile yine Peugeot ile yarışan Emre Ergör-Kenan Çanakçay ve Volkswagen Polo Super 1600 ile katılan Iscar Svedlund-Bjorn Nilsson da araçlarında oluşan arızalar yüzünden etabı tamamlayamayarak yarış dışı kaldı. 
     





</TEXT>
</DOC>
