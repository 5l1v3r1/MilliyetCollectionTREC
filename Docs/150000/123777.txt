<DOC>
<DOCNO> 123777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo10.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in gol kralı Okan Fenerbahçe'den resmi bir teklif almadım 
</HEADLINE>
<TEXT>

     Bursaspor'un golcü oyuncusu Okan Yılmaz, Fenerbahçe'ye transfer olacağı iddialarının doğru olmadığını belirterek, ''Fenerbahçe'den resmi bir teklif almadım. Daha Bursaspor'da yapacak işlerim var'' dedi. 
     Adanaspor maçında 2 gol atarak ligdeki gol sayısını 13'e çıkaran ve gol krallığı yarışında ilk sıraya iyice yerleşen Okan, Bursa Valisi Ali Fuat Güven'i makamında ziyaret ederek, 2 yıl önce gol kralı olduğu sezon giydiği formayı hediye etti. 
     Vali Güven, ziyarette, Adanaspor maçı öncesi Devlet Bakanı ve Başbakan Yardımcısı Ertuğrul Yalçınbayır ile birlikte gittikleri Vakıfköy Orhan Özselek Sosyal Tesisleri'nde Okan'ın kendisine gol sözü verdiğini belirterek, ''Okan, Adanaspor'a 2 gol birden atarak sözünü yerine getirdi. 2 yıl önce olduğu gibi yine gol kralı olacağına inanıyorum. Okan'ı diğer takım arkadaşlarıyla birlikte alkışlamaya devam edeceğiz. Kendisinin verdiği hediye çok anlamlı'' dedi. 
     Okan'ın kendisine hediye ettiği formayı çerçevelettirip Valilik binasına asacaklarını kaydeden Vali Güven, Bursaspor'un da kötü günleri atlatacağına inandığını ifade etti. 
     Golcü Okan Yılmaz ise Vali Güven'i takım olarak her zaman yanlarında gördüklerini belirterek, ''Kötü günlerimizde bizi yalnız bırakmayarak destek veren Valimize teşekkür ediyoruz. Bursaspor kötü günleri atlatıp, en kısa zamanda hak ettiği yere gelecektir'' dedi. 
     Daha sonra gazetecilerin sorularını yanıtlayan Okan, Fenerbahçe ile anlaştığı yolundaki iddiaların doğru olmadığını söyledi. Fenerbahçe'ye gideceği yönünde duyumların bulunduğunu anlatan Okan, ''Fenerbahçe'ye gideceğim iddiaları çıktı. Fenerbahçe'den resmi bir teklif almadım. Daha Bursaspor'da yapacak işlerim var'' dedi. 
     Her futbolcunun olduğu gibi kendisinin de hedefleri olduğunu anlatan Okan Yılmaz, ''Adanaspor maçında 2 Alman kulübünün menajeri beni izledi. Kulübüm ve kendi menfaatlerimi düşünürüm. Ancak ben uzun yıllar yeşil-beyazlı formayı giymek istiyorum. Bu forma altında Mesut Şen, Ersel Altıparmak gibi unvanlar elde etmek istiyorum'' diye konuştu. 
     





</TEXT>
</DOC>
