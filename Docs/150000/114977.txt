<DOC>
<DOCNO> 114977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/spor/aspo.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
MADALYONUN DİĞER YÜZÜ 
</HEADLINE>
<TEXT>

Terimin yorumları ile uygulamaları çelişiyor 
     HALİL ÖZER 

     -Mehmet Polat süper oynadı 
     O zaman, ikinci 45 dakikada sahaya çıkan takımda neden yoktu 
     
     -Doksan dakika kontrol bizdeydi 
     Peki, Brugge bir düzineyi geçen gol pozisyonunu nasıl buldu 
     
     -Felipe takımı 10 kişi bırakıyor 
     Son iki maçta da öyleydi. Niye kurtarıcı diye oyuna alındı 
     
     -Emre ile Bülent uyumu yakaladı 
     Bu ikili son iki sezon yanyana oynayıp, çok başarılı olmadı mı 
     
     -Balic ve Pinto çok yoruldu 
     Mağlup duruma düştükten sonra neden ikisi de değiştirilmedi 
     
     Brugge yenilgisi, Avrupa’da zaferlerine alıştığımız Galatasaray’ın, son yıllarda hiç de görmediğimiz yüzünü ortaya çıkardı. Yeni hoca, yeni kadro ile geçmişini arayan Cim - Bom, yönetim seviyesindeki uyumunu, henüz teknik anlamda yakalayamadı. 
     Belçika’daki maçta yapılan taktik hatalar, aslında sezon başından bu yana süregelen birikimlerin patlamasıydı. Ancak tartışmasız ülkenin en iyi hocalarından biri olan Fatih Terim’in yaşadığı çelişkiler de, bu patlamanın fitilini yakan etkenlerin başında geldi. 
     
Görünen köy      Brugge yenilgisinin ardından, çok iyi oynadıklarını, hatta galibiyeti kaçırdıklarını ifade etmesi, "Görünen köy kılavuz istemez" sözünü hatırlara getiriverdi. Oysa, Aslan’ın kötü futbolu, adım adım gelinen yanlışlar dizesinin ürünüydü. Terim’in açıklamalarındaki nüanslar ve yanıt bekleyen sorular dikkat çekiciydi. Ünlü hocanın Mehmet Polat, Felipe, Emre - Bülent ve Balic - Pinto ikilisiyle ilgili verdiği beyanatların soruları aslında içinde saklıydı. Bu örneklerin dışında kalanlar da, en az onlar kadar çarpıcıydı. 
     Terim dedi ki "Balic çok iyiydi". İyi ama, Boşnak oyuncu Diyarbakır maçında niye oynamadı "Balic - Arif - Pinto yanyana çok oynadılar" dedi hoca. Biz hatırlayamadık o maçları. 
     Bir de yaptıkları vardı. Defans zaten alarm veriyordu, Christian’ı da oyuna alınca, başta Felipe olmak üzere Balic ve Pinto ile birlikte geriye dönemeyen oyuncu sayısı dörde çıktı. Hemen maziye dönersek, Barcelona sınavında da ilk yarıda güçlü rakibine kafa tutan Cim - Bom’un ikinci 45 dakikada dörtlü forvete dönünce teslim olduğunu görürüz. Ya da, daha yakın bir örnek olan Diyarbakır maçına baktığımızda, konuk takımın kaçırdığı goller karşısında defansın düştüğü aczi hatırlarız. 
     
Çarpıcı örnekler      Brugge ilk on birine de değinmek kaçınılmaz kuşkusuz. Lokomotiv Moskova sınavında direkt, Elazığ’da ise 45 dakika oynayıp, kenarda oturan Pinto kadroda. Bırakın Türkiye’yi, Şampiyonlar Ligi’ni Sarı - Kırmızılı forma ile ilk kez gören Mehmet Polat, hayalini bile kuramayacağı ön libero da, hem de en kritik maçta, görev başında. Balic’i de, bu örneklere eklemek mümkün. 
     İnsanın aklına hemen şu sorular da takılıyor. Sisteme ihanet edenler listesinde yer alan Hasan Şaş ile Ümit Karan yedekte paslanıyor, sezon başından beri sabır taşını çatlatan Ümit Davala formayı kapıyor. Üstelik diğer kanat Hakan Ünsal da, Davala’ya eşlik ederek, ortalarla ceza alanını bir türlü tutturamıyor. Peki, böyle bir şablonda Hasan Şaş ile Ümit Karan niye günah keçisi oluyor Almaguer niye kulübede seyirci kalıyor 
     Kısacası, madalyonun tersi çevrildiğinde, "hata zincirinde" büyük payın kimi gösterdiği hemen belli oluyor. 
     



 SPOR 






























</TEXT>
</DOC>
