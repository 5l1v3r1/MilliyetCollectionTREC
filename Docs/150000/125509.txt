<DOC>
<DOCNO> 125509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/dunya/tur.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Az kalsın nükleer bomba yapacaktı      DIŞ HABERLER SERVİSİ 

     Irak’ın Körfez Savaşı öncesinde atom bombası yapabilecek seviyeye geldiği, ancak savaş nedeniyle bunu gerçekleştiremediği ortaya çıktı. 
     Bağdat yönetiminin Birleşmiş Milletler’e BM sunduğu yaklaşık 12 bin sayfalık kitle imha silahı raporunu inceleyen ABD’li uzmanlar, 80’li yıllarda çalışmalara başlayan Irak’ın atom bombası yapmak için her türlü teknik bilgiye ve malzemeye ulaştığını, sadece yeterli zamanları olmadığı için bombayı yapamadığını söyledi. 
     Irak’ın atom bombası yapımı için endüksiyon ve elektron ışını fırınları satın aldığı da saptandı. Irak’ın söz konusu fırınların bir bölümünü Amerikan "Consarc Corp" şirketine ısmarladığı açıklandı. 
     BM’ye sunulan raporda, atom bombası yapım çalışmaları sırasında Irak’a 30 dolayında ülkeden çok sayıda firmanın yardımcı olduğu da belirtiliyor. BM kaynakları, bunların 30’dan fazla Alman, 10 Amerikan, 11 İngiliz şirketinin yanı sıra bazı İsviçre, Japon, İtalyan, Fransız, İsveç ve Brezilya firmaları olduğunu söyledi. 
     
Bush Blöf yapmıyoruz      YASEMİN ÇONGAR Washington 

     ABD Başkanı George W. Bush’un bugünden başlayarak önümüzdeki haftalarda yapacağı birkaç konuşma ile, Irak lideri Saddam Hüseyin’in BM’nin son kararına tam olarak uymadığı tezini işlemesi bekleniyor. Ancak Washington, henüz bu kuşkularının, Irak’a karşı askeri eylem başlatmasını gerektirecek kesinlikte olmadığının da işaretini veriyor. 
     Beyaz Saray Sözcüsü Ari Fleischer dün, Irak’ın açıkladığı silah envanterinde "ciddi eksiklikler ve sorunlar bulunduğunu" belirtti, ancak ayrıntıya girmedi. Sözcü, "ABD bu konuyu incelemeye devam edecek. Ancak bu Saddam Hüseyin’e tanınan son fırsattı. Şimdi dünyanın, BM’nin ve müttefiklerimizin de bu silah bildirimine nasıl baktıklarını görmemiz önemli" sözleriyle, ABD’nin olası askeri harek t için "acil karar aşamasında" olmadığı izlenimini verdi. Fleischer, "Blöf yapmıyoruz, Saddam Hüseyin’i öyle ya da böyle silahsızlandırmaya kararlıyız" ifadesini de kullandı. 
     



 DÜNYA 











</TEXT>
</DOC>
