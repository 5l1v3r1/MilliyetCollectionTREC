<DOC>
<DOCNO> 111428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/spor/ytan.html </URL>
<DATE> 2002/10/06/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Özlemiştik 
</HEADLINE>
<TEXT>

     Kesin olarak şuna inandım ki Samet Aybaba, temel düşüncesi kazanmaya yönelik olsa bile, felsefi olarak aşırı ve aykırı işlerden hoşlanıyor, kumar oynamayı seviyor. Zira, Trabzonspor’un, Bursa deplasmanında yine dörtlü alan savunmasına dönmesi ve bu blokun sağ dış kulvarında Mehmet Kahraman’a görev verilmesi bir aşırılık... Erdinç ve Erman Güraçar’ı bu hatta tandem oynatmak akıldan çok cesaret işi... Yani bir kumar. Haftalardır düşünmediği Hüseyin’i kaptan olarak sahaya sürmek ve ön liberoya koymak, keza sahanın en iyisi Ali Şen’i çıkartıp, bugüne kadar hiç kullanmadığı şahane yedek Sommers’ten verim beklemek fikri devamlılık ve istikrar açısından bir aykırılık... Bitmedi, iki stoper Macit ve Serkan... Üç solak, Erman Özgür, Lee Yong ve Sommers’ı yedek kulübesinde oturtmayı aşırı ve aykırılıkla izah edemezsiniz. 
     Bütün bunlara karşın Trabzonspor, mükemmele yakın bir futbol ortaya koydu... Sistemi şıkır şıkır, oyun kurgusu tıkır tıkır işledi... Müsabakanın hemen başında gol buldu, sayısız pozisyonlar üretti... Kimisi beceriksizlikten gol olmadı, kimisine direkler izin vermedi. Rakibine iki bireysel hatanın dışında pozisyon bırakmadı... Orta alandan başlayan ve sekiz kişinin art arda müdahale edemediği pozisyonda beraberlik golünü yedi... Ancak Trabzonspor, eğilmeden, bükülmeden, mahkum oynamadan ligdeki ikinci galibiyetini aldı... Bileğinin hakkıyla. 
     Hepsinden önemlisi, dün gece mükemmel bir hakem seyrettim... Pozisyonlara yakın, kararlarında adildi Selçuk Dereli... Hele iki kritik anda, iki pozisyon süzüşü var ki, hakemlikte tam bir ders konusu. 
     



 SPOR 





























</TEXT>
</DOC>
