<DOC>
<DOCNO> 125004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sonspo02.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Kupalardaki zorlu sınavlar bu hafta da sürecek... 
</HEADLINE>
<TEXT>

     Basketbolda Türk takımlarının Avrupa kupalarındaki zorlu sınavları, bu hafta da sürecek. 
     Erkekler Avrupa Ligi'nde 9., Bayanlar Avrupa Kupası'nda 6. ve son, Erkekler Avrupa Şampiyonlar Kupası'nda 10. ve son, ULEB Kupası'nda da 8. hafta maçları, yarından itibaren yapılacak. 
     Yarın Erkekler Avrupa Şampiyonlar Kupası Güney Konferansı B grubunda 17 puanla liderliğini geçen hafta garantileyerek 2. tura yükselen Türk Telekomspor, son maçını, 15 puanla 3. sırada yer alan İsrail'in Hapoel Samsung Tel Aviv takımıyla deplasmanda yapacak. Tel Aviv'deki karşılaşma, TSİ 20.00'de başlayacak. Türk Telekomspor, ilk maçta rakibini Ankara'da 85-76 yenmişti. 
     Aynı gün ULEB Kupası C Grubu'nda 9 puan ve averajla 6. ve son sırada bulunan Darüşşafaka, deplasmanda 11 puanla 3. sırada yer alan İspanya'nın Adecco Estudiantes SAD Madrid takımıyla karşılaşacak. İstanbul'daki ilk maçta rakibine 102-95 yenilen Darüşşafaka'nın başkent Madrid'deki rövanş mücadelesi, TSİ 21.30'da başlayacak. 
     18 Aralık Çarşamba günü Erkekler Avrupa Ligi C Grubu'nda 13 puan ve averajla 2. sırada bulunan Ülkerspor, ilk maçta deplasmanda 77-71 yendiği, 12 puan ve averajla 4. sıradaki Yunanistan'ın BC Pire Olympiakos ekibiyle İstanbul'da mücadele edecek. Abdi İpekçi Spor Salonu'nda yapılacak ve TV 8'den naklen yayınlanacak karşılaşmanın başlama saati 19.30. 
     Bayanlar Avrupa Kupası Güney Konferansı A Grubu'nda 8 puanla 2. sırada bulunan ve 2. tur şansını yitiren BOTAŞ Spor, 10 puanla lider olan ve 2. turu garantileyen İsrail'in Maccabi Ramat Chen Blich takımını Adana'da ağırlayacak. Menderes Spor Salonu'ndaki maç, 18.00'de başlayacak. BOTAŞ Spor, İsrail'deki ilk maçta rakibine 73-69 yenilmişti. 
     Aynı kupada C Grubu'nda 7 puanla 3. sırada bulunan ve BOTAŞ Spor gibi 2. tur şansını yitiren Erdemirspor, 9 puanla ve averajla 2. sırada yer alan Yunanistan'ın Ano Liosia Basketball takımıyla deplasmanda karşılaşacak. Başkent Atina'daki karşılaşma, saat 19.00'da başlayacak. Yunan takımı ilk maçı Karadeniz Ereğli'de 85-68 kazanmıştı. 
     Erkekler Avrupa Şampiyonlar Kupası Güney Konferansı A Grubu'nda 13 puan ve averajla 4. sırada yer alan ve 2. tura çıkma şansı kalmayan Pınar Karşıyaka, 15 puanla 2. sırada bulunan İsrail'in Hapoel Migdal Kudüs takımıyla deplasmanda mücadele edecek. Kudüs'teki maç, TSİ 18.00'de başlayacak. Pınar Karşıyaka, İzmir'deki ilk maçta rakibine 85-81 yenilmişti. 
     19 Aralık Perşembe günü ise Erkekler Avrupa Ligi A Grubu'nda 13 puanla 3. sırada bulunan Efes Pilsen, İstanbul'daki ilk maçta 84-83 yendiği 14 puan ve averajla lider olan İtalya'nın UC Benetton Basket Treviso takımıyla deplasmanda karşılaşacak. Treviso'da TSİ 21.30'da başlayacak karşılaşma, CINE 5'ten şifresiz olarak naklen ekranlara gelecek. 
     





</TEXT>
</DOC>
