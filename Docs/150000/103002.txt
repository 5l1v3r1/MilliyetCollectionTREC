<DOC>
<DOCNO> 103002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur24.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Böyle şeylere ayırcak vaktimiz yok" 
</HEADLINE>
<TEXT>

     Kemal Derviş ve Deniz Baykal arasında yürütülen solda ittifak görüşmeleri için Başbakan Bülent Ecevit, "Böyle şeylere ayıracak vaktimiz yok" derken, Derviş ise yapılan çalışmalara Ecevit'in de katkısının olacağı konusunda umutlu olduğunu söyledi. 
     NTV'nin sorularını yanıtlayan Ecevit, solda ittifak çalışmaları için ayıracak zamanı olmadığını ve böyle bir planları da bulunmadığını söyledi. Ecevit, "Önümüzde seçim için kısa bir süre var. Bu süreyi değerlendirirsek partiyi güçlendiririz. Herhangi bir görüşme için hazırlığımız yok" dedi. 
     Ecevit, Derviş tarafından kendilerine herhangi bir randevu talebinin gelmediğini de sözlerine ekledi. 
     Derviş ise İstanbul'a hareketinden önce gazetecilere yaptığı açıklamada, Ecevit'in Türk solunun çok önemli bir öncüsü olduğunu vurgulayıp, yapılan çalışmaya Ecevit'in de katkısı olacağı konusunda umutlu olduğunu kaydetti. 
     Baykal ile önceki gün yaptıkları görüşmenin içeriğiyle ilgili olarak basına yansıyana haberlerin yüzde 80'inin doğru olmadığını ifade eden Derviş, Baykal ile temel sorunlara indiklerini, 2003 Türkiyesi'nin sorunlarını, ekonomiyi ele aldıklarını belirtti. Derviş sözlerini şöyle sürdürdü 
     "Deniz Bey'le bunu görüşmemiz, sorunları gözden geçirmemiz çok normal. Önemli olan isimlerden çok, yapılacak işler, olanaklar, fırsatlar nedir bunun üzerinde durduk. Biraz da Türk solunun tarihçesini görüştük, O bana anlattı. Öyle bir toplantı oldu. Onun dışında bir müzakere, kontenjan, liste öyle bir şey yok. Tabii ki isimler üzerinde de duracağız. O konuda çalışma devam ediyor. Hala umutluyum, sonuna kadar umutluyum. Ecevit Türk solunun çok önemli bir öncüsüdür. CHP'de sosyal demokrasiyle cumhuriyet tarihini bir şekilde birleştiren kişidir. Eminim düşünceleri, katkıları olacaktır diye ümit ediyorum." 
     





</TEXT>
</DOC>
