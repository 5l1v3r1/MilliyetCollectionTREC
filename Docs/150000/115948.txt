<DOC>
<DOCNO> 115948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sondun25.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiryakiliğin nedeni tütündeki "nornikotin" 
</HEADLINE>
<TEXT>

     Bilim adamları, tütünde doğal olarak bulunan ve çok sayıda hastalığa neden olan "nornikotin" adlı bir kimyasal madde buldu. Uzmanlar, sigara tiryakiliğinin nedeninin nornikotin maddesi olduğunu tahmin ediyor. 
     Proceedings of the National Academy of Sciences dergisinde yayınlanan haberde, tütündeki nornikotin isimli maddenin şeker hastalığına ve erken yaşlanmaya neden olabileceği ve Alzheimer hastalığının ortaya çıkmasıyla da ilgili olduğu kaydedildi. 
     Kaliforniya eyaletindeki Scripps Araştırma Enstitüsü'nde görevli bilim adamları, nornikotin maddesinin tütünde doğal olarak bulunduğunu ve nikotinin vücut tarafından parçalanmasıyla açığa çıktığını söylediler. 
     Nornikotin maddesinin, önemli proteinlerin işlevini engellediğini belirten bilim adamları, bu maddenin ayrıca steroid içeren ilaçlarla reaksiyona girdiğini ve bir dizi reaksiyon sonucunda ''Advanced Glycation Endproducts'' AGE maddesinin oluşumuna neden olduğunu kaydettiler. 
     Araştırmaya katılan bilim adamı Tobin Dickerson, AGE'lerin normalde insan vücudunda bulunmadığını, bu maddenin şeker hastalığı, kanser, damar sertliği ve Alzheimer gibi hastalıklarla bağlantısı olduğunun tahmin edildiğini ifade etti. 
     Dickerson, insan vücudunun, AGE'lere karşı savaşamadığını belirtti. 
     Araştırma sonucunda, sigara içen kişilerde nornikotin etkisiyle yapısı değişen protein ve AGE'lerin sayısının sigara içmeyenlere göre daha fazla olduğu ortaya çıktı. 
     Nornikotinin insan vücudunda nikotinden çok daha uzun süre kaldığını belirten bilim adamları, bu veri ışığında, sigara tiryakiliğinin nedeninin nornikotin maddesi olduğunu tahmin ettiklerini söylediler. 
     Araştırma başkanı Kim Janda, AGE'lerin hücre yapısının değişimine de neden olduğunu belirterek, bunun da kanser riskini artırdığını kaydetti. 
     





</TEXT>
</DOC>
