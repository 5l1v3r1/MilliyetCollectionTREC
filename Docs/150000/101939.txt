<DOC>
<DOCNO> 101939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/guncel/gun08.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yol keserek arama yapmak doğru mu 
</HEADLINE>
<TEXT>

ÇAPRAZ ATEŞ 
     PINAR AKTAŞ 

     İstanbul Emniyet Müdürlüğü tarafından kentte huzur ve asayişi sağlamak amacıyla gerçekleştirilen "Önleme Huzur 34 A Uygulaması" yine "yol keserek arama" tartışmalarını gündeme getirdi. Emniyet Müdürlüğü yetkilileri, yapılan uygulamanın yol kesme değil, seyir halinde şok uygulama olduğunu söyledi. Yol keserek arama yapmak doğru mu İşte görüşler 
     
     Kemal Çelik Emniyet eski Genel Müdürü 
Doğru ve çağdaş değil      Bu huzur operasyonları eskiden beri yapılır. Genel arama şeklinde olur. Son dönemde bu çok çağdaş gelmiyor. Bizim zamanımızda da böyle uygulamalardan vazgeçilmesi yönünde genelgemiz vardı. Vatandaşı suçlu, suçsuz ayırt etmeden, çocuklarıyla, ailesiyle durdurup aramak çok şık olmuyor. Bunun başka bir ülkede de uygulaması yok. Ama çok önemli terörist eylem olur. Bunun sonucunda belli yerler tutulur. Ama normal zamanlarda, belirli belirsiz saatlerde bu tür operasyonlar çok doğru, çağdaş değil. Zaten çok iyi sonuçlar da alınmaz. Birkaç silah bulunur. Bunun yerine iz sürme, delillerden sonuca gitme yöntemi olmalı. Çağdaş yöntemler arasında bu tür operasyonlar artık yok. Herkesi topyekün sıraya dizmek çok doğru değil. Trafikte bile bundan vazgeçildi. Radar uygulaması konuldu. Bu kişisel şovdan öteye gitmez. Kişisel şov da bu devirde çok şık değil. 
     
     Yücel Sayman İstanbul Baro Başkanı 
Huzuru bozuyor      Huzur operasyonları, eskiden beri aslında toplumun huzurunu bozan bir sonuç doğuruyor. Yasal çerçevede elbette polisin yetkisi bulunur. Ama bunun sürekli kullanılıyor olması normal demokratik kurallara, hukuk devleti anlayışına aykırı. Sokakta bu tür aramalar, polis devletinde yaşamanın göstergeleri olarak görülür. Avrupa’ya gittiğimizde böyle şeylerle karşılaşmıyoruz. Durup dururken polis, adamlara bir şey sormaz, şüphelenirse sorar. 
     
     Şahin Yılmaz İstanbul Asayiş Şube Müdürü 
Şok uygulama yapılır      Yol keserek uygulama bitti. Polis artık seyir halinde şok uygulama yapıyor. Bunun faydalı olduğuna inanıyoruz. Olayların olduğu yerleri, örneğin Taksim’i tutarız. Nerelerde olay fazla olur, nerelerde daha çok şok uygulama yapmak gerekir Hangi saatlerde suç yoğun olur Devriye ekip çalışmalarımızı, bu kritelere ağırlık vererek yaptırıyoruz. Bu yönde yaptığımız çalışmalardan iyi sonuçlar aldık. Kapkaç gibi suçlarda azalma var. Yol keserek uygulama yapmanın bir sonuç getirmediğine inanıyoruz. 
     
     Prof. Dr. Kayıhan İçel Hukukçu 
Polisin yetkisi var      Mevzuat polise yetki veriyor. Yasada bu yetki var. Ancak, bu yetkinin kullanılmasında sınırın aşılmaması lazım. Arama yapma, üst araması, gerektiğinde polisin yetkisi içinde. Bu yetki, suçun önlenmesi için polise verilmiştir. Her yetki gibi, bu yetkiler de kötüye kullanılabilir. O, işin hukuka aykırı yönü. Bütün dünyada da bu yetkiler var. Ama yetkinin belirli sınırlar içinde kullanılması gerekir. Kuşku duyulduğu takdirde, bir suçla bağlantısı olan kişilerin belirlenmesi amacıyla polis görev yapabilir. Polis de işini biliyor. Kuşkulandığında bakacak. 
     Avrupa Birliği ülkelerinde, dışarıda bulunan polis, daima çok genç ve muhlis yüzlü kişilerden seçilmekte. Vitrini iyi yapıyorlar. 
     Rahatsız olmazsınız. 
     



 GÜNCEL 

























</TEXT>
</DOC>
