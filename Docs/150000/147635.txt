<DOC>
<DOCNO> 147635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/guncel/gun01.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat’ın merkezine kaçış 
</HEADLINE>
<TEXT>

"Cehennem" gibi bir gece geçiren Bağdatlı her şeyini bırakarak kentin merkezine gidiyor 
     ABD güçleri ile Irak askerleri arasında Bağdat Havaalanı civarındaki çatışmalar ve yoğun bombardıman bölgede yaşayan Iraklıların "cehennem" gibi bir gece geçirmesine neden oldu. Havaalanı yakınlarında yaşayanlar şafak söker sökmez kent merkezine doğru kaçmaya başladılar. Bölgedeki Reuters muhabiri havaalanı etrafındaki mahallelerde yaşayanların her şeylerini geride bırakarak kent merkezine kaçtığını duyururken, Samia Nakhul adlı kadının, "Gece boyunca patlamalar oldu. Cehennem gibi bir geceydi. Bağdat’a girdiklerini gördük, bütün gece uçaklar bomba attı, topçular ateş etti" sözlerini aktardı. Araç konvoylarının Bağdat’a gitmekte olduğunu belirten Reuters muhabiri, "Savaşın Bağdat’a ulaştığı duygusu oluştu, her şey terk edilmiş" dedi. 
     
     Karanlığa gömüldü 
     Bağdat’ta önceki gece duyulan 40’tan fazla patlamanın ardından kentte elektrik ve sular kesildi. Koalisyon güçleri elektrik hatlarını hedef almadıklarını söylerken, Irak yönetimini suçladı. Yayını kesilen Irak devlet televizyonundan doğan boşluğu da Irak radyosu doldurmaya çalışıyor. 
     


GÜNCEL 






















</TEXT>
</DOC>
