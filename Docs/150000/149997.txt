<DOC>
<DOCNO> 149997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo06.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Diyarbakır'da şanssız... 
</HEADLINE>
<TEXT>

     Birinci Süper Futbol Ligi erteleme maçında yarın deplasmanda Diyarbakırspor ile karşılaşacak olan Beşiktaş, Diyarbakır'da maç kazanmakta oldukça zorlanıyor. 
     Siyah-beyazlılar, bugüne kadar Diyarbakır'da, Güneydoğu temsilcisi karşısında pek başarılı olamadı. İki takım, Diyarbakır Atatürk Stadı'nda 6 kez karşı karşıya gelirken, siyah-beyazlılar, bu maçlardan sadece 1'ini kazanabildi. Diyarbakırspor kendi evinde 2 kez galip gelirken, 3 maçta da taraflar birbirlerine üstünlük sağlayamadı. 
     Siyah-beyazlılar, Diyarbakır'daki tek lig galibiyetini 25 Nisan 1987'de 1-0'lık sonuçla almıştı. 
     Diyarbakır'da evsahibi ekip 7 gol atarken, Beşiktaş ise 4 gol kaydetti. 
     Ligde geçen sezon Diyarbakır'da yapılan maç 0-0 sonuçlanmıştı. 
     
     LİG GENELİNDE 14. RANDEVU 

     Beşiktaş ile Diyarbakırspor yarın yapacakları maçla, ligde 14. kez karşı karşıya gelecek. 
     İki ekip arasında bugüne kadar yapılan 13 maçın 7'sini Beşiktaş kazanırken, 2'sinde Diyarbakırspor galip geldi, 4 karşılaşma da berabere sonuçlandı. 
     Ligde ''Kara Kartallar''ın 22 golüne, yeşil-kırmızılılar 12 golle yanıt verdi. 
     Sezonun ilk yarısında İstanbul'da yapılan maçı Beşiktaş 2-0 kazanmıştı. 
     





</TEXT>
</DOC>
