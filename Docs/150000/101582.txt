<DOC>
<DOCNO> 101582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/yazar/guclu.html </URL>
<DATE> 2002/08/13/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Okul seçmek borsada oynamaktan zor 
</HEADLINE>
<TEXT>

     İlk ve orta dereceli okullarda kayıt dönemi başladı. Ama velilerin kafası hala karmakarışık. 
     8 yıllık kesintisiz eğitim, alışıla gelen dengeleri altüst etti. Önceden ilk 5 yıl devlet okullarında okunur sonrasında da iyi bir anadolu lisesi ya da koleje girdi mi üniversite garanti olurdu. 
     Oysa şimdi her şey karmakarışık. Eskinin gözde okulları artık rağbet görmüyor. Çünkü bu okullarda okumak artık avantajdan çok dezavantaj getiriyor. Kaçışın ve velilerin kafa karışıklığının en önemli nedenlerinden biri de bu. 
     İsterseniz gelin ilkokuldan üniversiteye uzanan eğitim zincirini birlikte masaya yatıralım ve en iyi çözümü yine birlikte araştıralım 
     Hangi okulda okursanız okuyun sonuçta hedef iyi bir üniversite. İster Robert’te okuyun, isterseniz Galatasaray’da. Eğer mezuniyette iyi bir üniversitenin iyi bir fakültesini kazanamadıysanız tüm emekleriniz boşa gidiyor. 
     Türkiye önemli değil, gidip yurtdışında okur demek de fazla lüks olur. Dahası yurtdışına açılmanın en iyi yaşı da mastır ve doktora dönemi. 17, 18 yaşında yurtdışına açılanların pek çoğunda kültürel çatışmanın yaşandığı, yurda döndüklerinde arkadaş ve çevreye uyum sıkıntısı çektikleri de ayrı bir sorun... 
     Şimdi bu çerçeveden bakıldığında en önemli sorun üniversiteye giriş olduğuna göre seçilecek lisenin de ona göre belirlenmesinde sonsuz yarar var. 
     Lise 2’den itibaren üniversite hazırlık maratonu başladığı için dil öğrenme işinin ilköğretimde çözülmesi gerekiyor. Zaten yapılanma da bu yönde. Hemen hemen tüm gözde okulların ilköğretim okullarının açılması bu yüzden. 
     Liselerin üniversiteye girişteki başarı sıralamalarına baktığımızda ilk sırada fen liseleri, hemen ardından da anadolu liseleri geliyor. Onun da ötesinde üniversiteye girişte altın anahtar okuduğunuz okul değil seçtiğiniz dershane ve ortaöğretim başarı puanı OÖBP . Eğer her iki konuda iyi bir seçim yapmadıysanız, en iyi diye bilinen okullara da girseniz, hüsrana uğrayan taraf siz oluyorsunuz. 
     Robert, Galatasaray, İstanbul Erkek, Alman, Avusturya, Üsküdar Amerikan, Koç gibi gözde okullardan mezun olanların üniversite sıralamasında istedikleri sonucu elde edememelerinin bir nedeni de OÖBP. 
     Hep sözü edilen ama bir türlü ne oldu pek anlaşılamayan OÖBP şu Okul ortalaması kaç ise o 50 kabul ediliyor. Örneğin A okulunda ortalama 5 üzerinden 4 ise 4, 50 olarak kabul ediliyor. Bir başkasında 2 ise 2, 50 olarak alınıyor. Bu yüzden başarılı okullar dezavantajlı duruma düşüyor. Her ne kadar okulların ÖSS başarısı ağırlıklı puana etki etse de her koşulda 3, 4 puanlık bir kayıp söz konusu. Binde birlik puanın bile etkili oldu ÖSS’de bu 3, 4 puanlık kayıp öğrencilerin binlerce hatta on binlerce kişinin gerisine düşmesine neden oluyor ki bu da tüm hayallerin yıkılması demek... 
     Aslında yapılması gereken ev, okul ve dershane üçgenin en baştan düşünülmesi. Okul seçerken okul ortalamasının altında kalınmayacak bir okulun seçilmesi, dershane seçilirken de bir önceki yıl ne yaptığına bakılması gerekir. 
     Özetin özeti Eğitimde her şey öylesine birbiriyle ilişkili hale getirildi ki arada yanlış bir karar verildiğinde her şey altüst olabiliyor. Bu yüzden ilkokul seçiminden liseye kadar öncelikleri iyi belirleyip ona göre karar vermek en doğrusu. 
     
     







Ekonomi mi, kimlik mi 


Çiçekli Tunceli 


Türker iddialı 


Arjantin değil, neyiz 


Altına ağ gerilen çarşı’ 


Okul seçmek borsada oynamaktan zor 


"Fransız modeli" iyi de... 


Kemal Derviş, Mustafa Kemal olsaydı... 


Gülün adı demokrasi 


Anadolu’da üniversite ne işe yarar 


Elazığ’da dükkanları memurlar açık tutuyor 


Eninde petrol, sonunda tütün... 


</TEXT>
</DOC>
