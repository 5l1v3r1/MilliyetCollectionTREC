<DOC>
<DOCNO> 116361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun30.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'dan Hindistan'a iyi niyet gösterisi 
</HEADLINE>
<TEXT>

     Hindistan ile arasındaki gerginliği azaltmak isteyen Pakistan, tutuklu 216 Hintli balıkçıyı serbest bırakmayı kararlaştırdı. 
     Merkezi Karaçi liman kentinde bulunan Pakistan Balıkçılık İşbirliği Örgütü yetkilisi Hacı Vali Muhammed, hükümetin aldığı kararla, Pakistan karasularına girerek kaçak avlandıkları gerekçesiyle tutuklanan balıkçıların bir hafta içinde serbest bırakılacaklarını söyledi. 
     Karaçi'de açıklama yapan Muhammed, balıkçıların serbest bırakılması için düzenlemeler yapılması konusunda İçişleri Bakanlığı'ndan talimat aldıklarını ifade etti. 
     Muhammed, Hindistan'ın elinde halen 23 Pakistanlı balıkçı olduğunu, ancak serbest bırakılmaları konusunda Hintli yetkililerin herhangi bir girişimde bulunmadıklarını kaydetti. 
     Hintli ve Pakistanlı balıkçılar sık sık karasularını ihlal ediyor. Yakalanan balıkçılardan bazıları yıllarca tutuklu kalabiliyor. 
     





</TEXT>
</DOC>
