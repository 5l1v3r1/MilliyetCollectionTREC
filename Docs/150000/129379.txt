<DOC>
<DOCNO> 129379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/ekonomi/eko06.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali milat ikinci kez Köşk’e gidiyor 
</HEADLINE>
<TEXT>

     ANKARA Milliyet 

     TBMM Genel Kurulu’nda, Cumhurbaşkanı Sezer tarafından bazı maddeleri veto edilen "mali milat ile nereden buldun" uygulamasını kaldıran yasa, bazı maddelerin yürürlük tarihi değiştirilerek kabul edildi. AKP’lilerin oyları ile kabul edilen yasa ile 1 Ocak’tan itibaren yürürlükten kalkan özel işlem ve iletişim vergileri, yasanın yayımlandığı tarihten sonra yeniden uygulanacak. 
     Bilindiği gibi yeni yasa ile gelirin tanımı değiştirilerek 1998 düzenlemesi öncesindeki şekline dönüştürülüyor. Böylece, 1998’de getirilen, ancak uygulaması 1999 yılında 2003 başına ertelenen ve bugüne kadar uygulama alanı bulamayan nereden buldun’ düzenlemesi tümden kaldırılıyor. Maliye Bakanı Kemal Unakıtan yasayı savunurken, "Halktan Deli Dumrul gibi vergi alınamaz. Bu servet beyannamesinden de kötü bir şey. Servet vergisinde iki yılın farkı alınıyor vergi olarak salınıyordu. Burada iki yılın da değil, ne zaman bulduysan" dedi. 
     
     İkinci veto olanağı 
     Meclis yasayı ikinci kez kabul ederken, Cumhurbaşkanı Sezer’in veto ettiği yasanın Özel İşlem ve Özel İletişim Vergileri’nin yürürlük tarihleri değiştirildi. Buna göre Özel İşlem ve Özel İletişim vergileri, verginin geriye yürümezliği ilkesi nedeniyle, yasanın yürürlüğe girmesiyle işlemeye başlayacak. Sezer’in veto ettiği yasada yürürlük tarihi 1 Ocak 2003 olarak belirlenmişti. Yürürlük maddesinin değiştirilmesi nedeniyle Cumhurbaşkanı Sezer’in yasayı yeniden veto etme olanağı doğdu. 
     



 EKONOMİ 
















</TEXT>
</DOC>
