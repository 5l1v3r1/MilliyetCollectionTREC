<DOC>
<DOCNO> 127182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/spor/ysenay.html </URL>
<DATE> 2002/12/27/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Bence de 
</HEADLINE>
<TEXT>

     Futbolda, yerli teknik adamlarımızın kalite ve kariyer yükselişlerini konuşalım, bu devre boşluğunda dilerseniz. 
     Geçmiş zamanlarda, Milli Takımımız ve üç büyüklerimize, yerli bir ismi tavsiye eden veya bunu düşünenlere "HAİN" gözüyle bakılırdı neredeyse... Yugoslav ve Rumen ağırlık, türlü isimler sarıp sarmalamıştı Türk Futbolu’nun gövdesini. Ne oldu uzun bir zaman sürecinde Koskoca bir hiç... Yani futbolumuz, çoğu şarlatan, bir takım yabancı isimlerle boş yere harcadı 15 - 20 yıllarını... Benim de içlerinde bulunmaktan şeref duyduğum, Sahir Gürkan federasyonu ve rahmetli hocam Sebahattin Erman Genel Müdürlüğü’nde yapıldı "BÜYÜK OPERASYON". 
     Yabancı antrenör ve yabancı futbolcuya getirilen dört yıllık yasakla birlikte, Coşkun Özarı’lar, Metin Türel’ler, Tümer Güney’ler, Gündüz Tekin Onay’lar, Candar Tarhan’lar ve daha nice sevgili kardeşlerimiz Macaristan, Almanya, İngiltere gibi ülkelere gönderildiler ve sayısız kursla, futbolun hem batı literatürünü, hem lisan kısmını, hem de uzaktan bakarak Türk Futbolu’na tarafsız gözlemler getirmek başarısını gösterdiler. Sonrasında gelen kuşakların yetişmesi için gösterdikleri çabalar, halen bütün güzellikleriyle devam etmektedir. 
     Yani Türkiye bir Fatih Terim mucizesi yarattıysa, bu işin alt yapısını kuranlar, unuttuklarımızla birlikte, yukarıdaki kahraman insanlardır, Bugün bir Ersun Yanal, bilimseL çalışmalarıyla, Türk Futbolu’nun gelecekteki teminatı olduğunu barım barım haykırmaktadır, futbolun dilinden anlayanlara... Ya Samet Aybaba’nın futbolumuza verdiği emeğin, ne kadar içten ve ne denli görkemli bir alın teriyle süslendiğini görebiliyor musunuz Fenerbahçe önünde yenilmesinin hiçbir önemi yoktu, bizce Trabzonspor’un. Öylesine haysiyetli ve futbolun çağdaş ilkelerini, Fenerbahçe çimenine nakış gibi işleyen Trabzon’un, o günkü futbolu, o maçı seyredenlerin asla unutamayacağı bir "FUTBOL GÖSTERİSİDİR" o gece yarışan iki takım adına da. 
     Neyse, Lorant konusunda da, sonunda medya haklı çıktı da, işler yine bir Türk evladına, yani Oğuz Çetin’e kaldı nihayet... Fenerbahçe’nin şampiyonluğu için kehanette bulunmak yanlış olur bizce... Ama Sarı - Lacivertli takımın, Lorant’lı devreden üç - beş gömlek daha üstün bir futbolu, ikinci yarıya monte edeceği hiç tartışılmaz. Ayrıca bu gerçeğin ilk belirtileri değil midir, ilk yarının son iki maçındaki Oğuz hocanın yarattığı Fenerbahçe performansı. 
     Şenol Güneş’i sona sakladım, Milli formaya emek akıttığı için... Futbolda Dünya üçüncülüğü tatlı bir rüya mıydı Türkiye için, yoksa Uzakdoğu’da içinde benim de yaşadığım, çok yüce bir hakikat mıdır bu ülke adına... Türk futbolcusu da artık Avrupa çimenlerinde top koşturuyor ve her hafta alkışlar almaya devam ediyorlar. O zaman, şu devre arasında, Türk Futbolu ile onurlanıp, birkaç hafta keyif çatmanın tam zamanı değil midir hepimiz için... 
     



 SPOR 


























</TEXT>
</DOC>
