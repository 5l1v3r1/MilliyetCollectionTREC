<DOC>
<DOCNO> 130774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/soneko33.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan Irak'ta bir rejim değişikliği mesajı edindim 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ABD'nin Ankara Büyükelçisi Robert Pearson'ın Türk işadamları ile biraraya geldiği toplantıda, muhtemel Irak operasyonunda Türkiye'nin uğrayacağı zararlar ve ABD'nin bu konudaki desteğinin de ele alındığını bildirdi. 
     Arnavutköy'deki ABD Başkonsolosluğu konutunda gerçekleştirilen ve yaklaşık 2 saat süren toplantının ardından, soruları yanıtlayan Özilhan, iki tarafın da sorularının bulunduğu bir bilgi alışverişi gerçekleştirildiğini bildirdi. 
     Özilhan, ''Türk hükümetinin bu konuda geç kaldığı, karar vermekte geç kaldığı söyleniyordu, Büyükelçi bu konuya değindi mi '' sorusuna, ''Değinmedi. Dolayısıyla, proses içinde devam ettiğini söyledi. Bu açıdan, bu konuda herhangi bir açıklama yapmadı'' yanıtını verdi. 
     Operasyonun zamanlamasına ilişkin bir konunun da görüşülmediğini ifade eden Özilhan, ele alınan konularla ilgili ''Bu işin ekonomik ölçüsü, tarih ölçüsü vardı ama tabii bu işler pek detayına girilebilecek konular değil. Ama enine boyuna fikir alışverişinde bulunuldu'' dedi. 
     İşadamlarının operasyonun zararlarına ilişkin bir bilgi isteyip istemedikleri ve bir sunuş yapıp yapmadıklarının sorulması üzerine, herhangi bir sunum yapmadıklarını belirten Özilhan, şöyle dedi 
     ''Daha evvel Büyükelçi'nin hükümetle yapmış olduğu görüşmeler vardı. Ama Türk tarafının veya çeşitli kaynakların belirttiği gibi Türkiye'nin buradan zararının böyle 100 milyar dolar civarında bir takım rakamlar olmadığı, daha küçük rakamlar olduğu ve ABD'nin de bu konuda gerekli desteği yapabileceğini söyledi. 
     Özilhan, ''Amerika'nın hesabı ne kadar, ne kadar bir rakam '' sorusunu da ''Çok daha düşük rakamlar. Herhangi bir rakam yorumlanmadı. 100-140 milyar dolar gibi rakamların gerçekçi rakamlar olmadığı söylendi'' diye yanıtladı. 
     
     ''REJİM DEĞİŞİKLİĞİ OLACAĞI MESAJINI EDİNDİM'' 

     Yaşanan hareketliliğin bir operasyona doğru gittiği yönünde bir izlenim alıp almadığı da sorulan Tuncay Özilhan, ''Amerikan tarafının bu açıdan kararlı olduğu ve orada bir rejim değişikliğinin olacağı mesajını ben edindim'' yanıtını verdi. 
     Desteğin türü hakkında da hiç bir şeyin söylenmediğini anlatan Özilhan, toplantıda, nitelikli sanayi bölgeleri konusunun da gündeme getirildiğini bildirdi. 
     Ayrıca, paketin yanında ticarette ne gibi gelişmeler sağlanabileceğinin de konuşulduğunu belirten Özilhan, şunları söyledi 
     ''Büyükelçi serbest ticaret anlaşmasıyla ilgili görüşlerini, nitelikli sanayi bölgeleriyle ilgili görüşlerini söyledi. Çeşitli yatırımların olması için, Türkiye'de yapılabilmesi için Amerikan firmalarına yazdığını söyledi. Ama nitelikli sanayi bölgelerinde biliyorsunuz tekstille ilgili bir problem var. 
     Onunla ilgili sorunlar çözüldüğü zaman, nitelikli sanayi bölgelerinin gelişebileceğinin mesajını verdi. Tekstilin zor olduğunu ve Amerika'da tekstilcilerin işsiz kaldığını ve onun için de senatörleri bu konuda ikna etmenin mümkün olmadığını söyledi.'' Özilhan, ayrıca, dün yaptığı konuşmanın hatırlatılması üzerine, ''Dünkü konuşmalara girmiyorum, dün dündü, bugün...'' diye konuştu. 
     Bu arada, toplantıya eski TÜSİAD Başkanlarından Erkut Yücaoğlu da katıldı. 

     
</TEXT>
</DOC>
