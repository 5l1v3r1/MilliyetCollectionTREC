<DOC>
<DOCNO> 146554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun51.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava korsanı cezaevinde... Avukatı ''5-20 yıl hapis alabilir'' 
</HEADLINE>
<TEXT>

     Ankara-İstanbul seferini yapan Türk Havayolları'na ait Ergene uçağını Atina'ya kaçıran hava korsanı Özgür Gençaslan 20 , Atina yakınlarında, 21 yaşın altındaki tutuklu ve hükümlülerin bulunduğu Avlonas Cezaevi'ne sevkedildi. 
     Gençaslan'ın, önümüzdeki günlerde, akli dengesinin yerinde olup olmadığının saptanması için, bugün ifade verdiği sorgu yargıcının talimatıyla, psikolojik muayenesinin yapılması bekleniyor. 
     Bu arada, Gençaslan'ın savunmasını üstlenen Avukat Stilyanos Gonatas, müvekkilinin yargılanmasına ilişkin sürecin, yapılacak psikolojik muayenenin sonucuna bağlı olarak belirleneceğini söyledi. Gonatas, ''Bu tür davalar 6 aydan birbuçuk yıla kadar uzayabilir ve müvekkilim 5 yıldan 20 yıla kadar ağır hapisle cezalandırılabilir'' dedi. 
     Gençaslan, Atina 7. Sorgu Yargıçlığı'na verdiği ifadenin ardından, hava taşımacılığı kurallarını çiğnemek, yolcuların yaşamlarını tehlikeye atmak ve yasadışı silah taşıma suçlarından yargılanmak üzere tutuklanmıştı. 
     

     
</TEXT>
</DOC>
