<DOC>
<DOCNO> 126942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/spor/spo03.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan’dan yatırım 
</HEADLINE>
<TEXT>

Barcelonalı Reiziger transferini uzun süre gizleyen Galatasaray dün de Kızılyıldız’ın Kaptanı Nenad Lalatoviç ile ön protokol imzaladı 
     CÜNEYT KARAKAYA 

     Gizlice getirildi 
     SARI - Kırmızılı ekip yabancı transferinde hareketli günler yaşarken, dün sürpriz bir gelişme daha yaşandı. Yugoslav Ligi’nin güçlü ekibi Kızılyıldız’ın kaptanı Nenad Lalatoviç’i İstanbul’a getiren ve gizlice pazarlığa oturan yönetim ön protokol imzaladı. Lalatoviç’i dün hemen ülkesine gönderen Cim - Bom, Yugoslav futbolcuyu bedava bonservisi ile önümüzdeki sezon için düşünmesine rağmen, Kızılyıldız ile bu sezon konusunda da masaya oturacak. 
     
     Bir gece kaldı 
     İSTANBUL’A önceki gece gelen ve Polat Otel’de kalan Lalatoviç dün sabah saatlerinde futbol şubesi sorumlularından Burak Elmas’ın ofisine gitti. Elmas ile uzun süre görüşen ve protokole imzayı atan Yugoslav oyuncu yine büyük gizlilik içinde havaalanına götürülerek, uçağa bindirildi. Kızılyıldız’da defansın sağında ve ortasında oynayan 26 yaşında ve 1.89 boyundaki oyuncunun Radnicki ve Milicionar’da da forma giydiği bildirildi. 
     
Felipe çırpınıyor      GALATASARAY’DAN, kulüp bulması halinde ayrılacağını açıklayan Brezilyalı futbolcu, transferine yardımcı olması için ülkesinin Futbol Federasyonu’na başvurdu. Felipe’nin federasyonundan, Türk federasyonu ile görüşmesini talep ettiği belirtildi. Ancak Türk Futbol Federasyonu’nun, bir sezonda iki imza atılmasına izin çıkarmak üzere olması, Felipe’yi rahatlatacak. 
     
Reiziger’de geri sayım      GALATASARAY yönetimi, transferini sır gibi sakladığı Barcelonalı futbolcu için gün saymaya başladı. Sarı - Kırmızılı yöneticiler, gizlilik içinde süren bu transfer çalışmasının ortaya çıkmasını sürpriz olarak nitelendirirlerken, Futbol Şubesi de "Hollandalı futbolcunun durumu birkaç gün içinde belli olur" açıklamasını yaptı. 
     CİM-BOM’UN, Barcelona ile transfer şekli konusunda pazarlık halinde olduğu belirtildi. İspanyol takımının, Reiziger’i 3 - 4 milyon dolara satmayı düşündüğü, Galatasaray’ın ise sezon sonuna kadar kiralamayı planladığı ifade edildi. Barcelona’nın satış ısrarı halinde, Cim - Bom’un fiyat kırmaya çalışacağı belirtildi. 
     
İnsua için ikinci sefer      MEHMET ÇİFTÇİ 

     GALATASARAY’IN bir süre önce iki yönetici kanalıyla transferini görüştüğü Arjantinli yıldız Insua için yönetimin, Independiente Kulübü ile anlaşmak için ikinci bir "Arjantin seferi" düzenleyeceği vurgulandı. Galatasaray’ın, Arjantin Birinci Ligi’nde Independiente formasını giyen Federico Insua ile büyük ölçüde anlaştığı ifade edildi. 
     INDEPENDİENTE yöneticileri de Galatasaray ile önümüzdeki hafta masaya oturacaklarını doğruladılar. Cim - Bom’un bu futbolcuyu ikinci yarı kampına yetiştirmek için çaba sarfettiği, ancak 3 milyon dolarlık bonservis ücretinin işi zora soktuğu belirtildi. Felipe’nin gidişiyle 10 numaralı formanın da Insua’ya verileceği öğrenildi. 
     
Japon modeli      Kashima Stadı 
     CİM-BOM’UN, mayıs ayında yıkmayı düşündüğü Ali Sami Yen Stadı’nın yerine, Japonya’daki Kashima Stadı’nın benzerinin yapılacağı öğrenildi. Yönetimin, stat inşaası için anlaşma sağladığı Belçika’nın UNİT şirketinin yetkililerinin üç gün boyunca Ali Sami Yen’de inceleme yaptıkları ve Japon modelini benimsedikleri bildirildi. 
     
     Başkan’ın tasarrufu 
     BELÇİKALI yetkililerin karar kıldığı 40 bin 42 kişilik Kashima Stadı’nın üstünün tamamen kapandığı ifade edildi. Başkan Özhan Canaydın da, geçen akşam düzenlenen 11 Altın Adam jürisinde yaptığı açıklamada pürüz çıkmadığı takdirde mayıs ayında stadın tümünü yıkacaklarını ve 8 ay zamandan 5 milyon dolar da maliyetten kazanacaklarını söyledi. 
     
İspanya’da üç rakip      GALATASARAY’IN 5 - 15 Ocak’ta İspanya’nın Marbella kentinde yapacağı kampta karşılaşacağı rakipler belli oldu. Sarı - Kırmızılı ekip 10 Ocak’ta İspanyol Deportivo San Pedro, 12 Ocak’ta Belçikalı Antwerp, 14 Ocak’ta Hollandalı FC Volendam ile hazırlık sınavına çıkacak. Bu arada Samsunspor maçında sakatlanan Vedat’ın ön tedavisinin yapıldığı ve 5 Ocak’ta hazır hale geleceği açıklandı. Batista’nın da, ülkesine giderken verilen program doğrultusunda çalışması halinde, kampa hazır döneceği belirtildi. 
     
Melek gibi Ergün      GALATASARAYLI futbolcunun eşinin geçirdiği kaza nedeniyle bulunduğu hastanede duygusal anlar yaşadığı ortaya çıktı. Ergün’ün, Kaan Hattap isimli 6 yaşında bir çocuğun ameliyatlı olarak yattığı hastanede babası Nedim Hattap’ın "Oğlum Galatasaraylı, size hayran ve çok seviyor. Ziyaret edebilir misiniz " ricasını kırmadığı belirtildi. 
     ERGÜN’ÜN, Kaan’ı ilk ziyaretinde forması olmadığı için tişört imzalayarak verdiği, daha sonraki günlerde sürekli ziyaret ederek, forma da getirdiği ifade edildi. Ergün’ün, "Florya’ya bekliyorum" sözlerine karşılık küçük Kaan’ın bir kutu çikolata hediye ettiği ve üzerine "Beni onurlandırdığın için teşekkür ederim" yazısını yazarak, yıldız oyuncuyu duygulandırdığı bildirildi. 
     
     



 SPOR 

























</TEXT>
</DOC>
