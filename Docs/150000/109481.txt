<DOC>
<DOCNO> 109481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sondun13.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi "İtalya ABD ile birliktedir" 
</HEADLINE>
<TEXT>

     İtalya Başbakanı ve Dışişleri Bakanı Silvio Berlusconi, parlamentoda Irak konulu oturumda yaptığı konuşmada, ''İtalya, ulusal çıkar olarak tarihi ittifakı ABD ile birliktedir'' dedi. 
     ABD'nin ve Başkanı Bush'un Irak ile ilgili endişelerini önemsememenin ''imkansız'' olduğunu ve ''bu stratejik endişelere kimsenin sırtını dönüp umursamazlık edemeyeceğini'' söyleyen Berlusconi, ''Avrupalı ve İtalyan olarak alınyazımız ve yaşam biçimimiz Amerikalılarla bağlı'' diye konuştu. 
     2. Dünya Savaşı'nda Amerika'nın Avrupa'yı Hitler'in Nazizminden kurtardığını kaydeden İtalya Başbakanı, ''Saddam, Nazizm kadar tehlikelidir'' dedi. 
     İtalya Başbakanı, Irak rejiminin bölgesel ve küresel bir tehdit olduğunu söyledi. 
     Berlusconi, İtalya'nın, Irak'ın silahsızlanmayı hemen gerçekleştirmesini ''zorla kabul ettiren bir karar'' alması için Birleşmiş Milletler'de baskı yaptığını ifade etti. 
     İtalya'nın hedefinin, ''dünyadaki özgür halklar için özgür temel ilkeleri yaymak'' olduğunu ifade eden Berlusconi, bunun ''yeni sömürgecilik'' olarak görülmemesi gerektiğini belirtti. 
     Berlusconi ayrıca, gerek terörizme gerekse dünyada silahlanmaya karşı İtalya'nın politik, diplomatik ve askeri gayretlerinin devam edeceğini belirtti. 
     Bu arada, Berlusconi'nin konuşmasının ardından ilk tepki eski başbakan ve anamuhalefet partisi Solun Demokratları'nın DS genel başkanı Massimo D'Alema'dan geldi. D'Alema, ''Berlusconi hata yaptı. Bizi Avrupa'dan ayırıyor ve bizi ittifaktan daha çok ABD'nin yanında olmaya doğru itiyor'' dedi. 
     Solun lideri, İtalyanların savaşa karşı olduğunu ve Berlusconi'nin konuşmasında Avrupa Birliği'nin adını kullanmayarak hata yaptığını savundu. 
     Başbakan Berlusconi'nin ardından mecliste konuşan DS Genel Sekreteri Piero Fassino ise ''Irak'a karşı savaş önlenemez bir hareket değil. Müzakerelerin başlatılması için gerekli gücün BM'ye verilmesiyle Batı ve ABD engellenebilir'' dedi. 
     





</TEXT>
</DOC>
