<DOC>
<DOCNO> 144149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/yazar/tamer.html </URL>
<DATE> 2003/03/21/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
AKP’ye, MGK’ya, CHP’ye, Çankaya’ya ve halka teşekkür 
</HEADLINE>
<TEXT>

     AKP hükümetinin sergilediği her türlü kararsızlık, dirayetsizlik ve beceriksizliğe rağmen eğrisi doğrusuna gelmiş ve son kertede "sıktınız artık" diyen Bush yönetiminin de restiyle Türkiye için olabilecek en iyi sonuç ortaya çıkmıştır. 
     
     MGK da gönülsüzdü 
     Cumhurbaşkanımız Ahmet Necdet Sezer’den Genel Kurmay’a, CHP’den TBMM Başkanı Bülent Arınç’a, her fırsatta savaşa karşı olduğunu gösteren halkımızdan "tezkereye hayır" diyen AKP milletvekillerine ve gerek Abdullah Gül, gerekse Tayyip Erdoğan başkanlığındaki AKP hükümetlerine teşekkür ederim. 
     Bugün gelinen nokta, Türkiye’nin bir müttefik olarak yapabileceğinin asgarisidir. ABD’ye hava sahasını açma karşılığında, Kuzey Irak’ta Türk askeri bulundurmamız ve gerekirse harekat yapabilmemiz meşrulaşmıştır. 
     Bu sonuç, toplumun isteklerine de fevkalade uygundur. Kaldı ki 62 bin Amerikan askerinin Türkiye’de konuşlanmasına sadece halkın ve AKP’nin değil, Çankaya’dan MGK’ya devletin çok önemli pek çok kurumunun da gönülsüz olduğu biliniyordu. 
     
     İyi ki para gelmedi 
     Türkiye, savaş nedeniyle olası zararlarının bir kısmının tazmininden vazgeçmesine karşılık, ordumuzun da isteği olan Irak’ın geleceğinden söz sahibi olma iddiasını bir ölçüde korumuştur. "Ekonomimizi çökertme pahasına mı " yollu itiraz seslerinizi duyar gibiyim. Ama sizler de benim bu konudaki görüşlerimi biliyorsunuz. 
     Amerika’dan para gelecek olsaydı, sahte bahar havasıyla yine bir süre lay-lay-lom idare ederdik, fakat AKP hükümeti her geçen gün bir yenisi ortaya çıkan bu acemilik ve donanımsızlık düzeyiyle, Amerika ile müzakerelerde çuvalladığından bin beterini ekonomi yönetiminde de sergilerdi. 
     Hiç değilse şimdi önlerinde har vurup harman savuracakları bir para yok ve umuyorum ki ekonomiyi duvara toslatmamak için mecburen belli bir çaba harcayacaklar. Ekonominin lisanı Türkçe olduğuna göre "Diplomasi diline alışkın olmadıkları için ABD ile pazarlıklarda İngilizceleri mi yetmedi " türünden soru işaretleri de olmayacak kafamızda... 
     
     AKP’nin geleceği 
     Irak savaşı ne Saddam savaşı, ne de bölgesel bir savaş. Düpedüz yeni bir dünya savaşı. Savaşların en yanlışı. Nerede, ne şekilde biteceği hiç belli değil. Ama bu arada belli olan bazı hususlar da var tabii 
     1 Amerika için Tayyip Bey ve AKP hükümetine güven sıfıra inmiştir. Bush yönetimi, ABD’nin menfaatine olduğu sürece ilişkisini sürdürür, ama 365 kişilik ezici Meclis çoğunluğuna rağmen Türkiye’de AKP iktidarının son bulması için de elinden geleni ardına koymayacaktır. 
     2 Ekonomiyle ilgili çevrelerde itibarı sıfıra inen Ali Babacan’ın bakanlık görevinin son bulması ise, ABD’nin bu emeline ulaşmasından çook önce gerçekleşecek gibi durmaktadır. 
     3 Tayyip Bey, Bush yönetimiyle savaş öncesi en sıkı müzakerelerin olduğu önceki gün, hafta sonu yapılacak Belediye seçimleri var diye Çorum’a gitmekte beis görmeyerek, bugüne kadarki hafifliklerine tüy dikmiştir. 
     Yine de Gül - Erdoğan ikilisine, ideolojik nedenleri de olan bir kısım AKP milletvekillerinin zorlamasıyla da olsa, ABD’nin Türkiye topraklarını babasının malıymış gibi tepe tepe kullanmasına izin vermedikleri için teşekkür etmeliyiz. 
     Türkiye’nin AKP hükümeti yüzünden bu süreçte "dünyaya rezil olduğu" görüşünde olan çoğunluk, bu yazdıklarımdan hiç hoşlanmayacak biliyorum. Ama ben geçmişi didiklemek yerine varılan noktadan ötesine bakmaktan yanayım. Kaldı ki bizimkilerin muhatabı Bush yönetiminin yaptıkları yanında bizimkilerin rezilliği, solda sıfır kalır 
     
     







ABD niye yığınak yapıyor 


Nihayet savaş başladı 


Büyük fiyasko... 


Hatalar 


Evet, ne yazık ki savaş 


Kredi sıfırlamak 


Her taraf toz duman ama... 


Gel tezkere, gel tezkere 


Yanlış hesap... 


Dünyanın en büyük palavrası "Haklı olan güçlüdür " 


İlk gün şoku 


AKP’ye, MGK’ya, CHP’ye, Çankaya’ya ve halka teşekkür 


Gösteri zamanı 


Piyasa ve halk sakin’ 


</TEXT>
</DOC>
