<DOC>
<DOCNO> 131568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/ekonomi/aeko.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçi kumar turu istedi Bakan, Bizde yok ki’ dedi... 
</HEADLINE>
<TEXT>

Pekin Büyükelçisi Rafet Akgüney, Çinlileri Türkiye’ye çekmek için kumar turu önerince Turizm Bakanı Güldal Akşit, "Yapamayız, çünkü bizde kumarhane yok" dedi 
     ABDULLAH KARAKUŞ Şanghay 

     Turizm Bakanı Güldal Akşit’e Türkiye’de kumar turizmi yapılması önerildi. Türkiye’nin Pekin Büyükelçisi Rafet Akgüney, Çin’de işadamlarıyla yapılan toplantıda Akşit’e, Çinlilerin kumara meraklı olduğunu söyledi. Akgüney’in "Çinlileri çekmek için Türkiye’de kumar turu yapın" demesi üzerine Akşit, "Biz kumar turu yapamayız. Çünkü bizde kumarhaneler yok" dedi. Akgüney, Türkiye’ye yapılan uçak seferlerinin az olduğunu ve Çinlilerin pasaport almakta güçlük çektiğini de anlattı. 
     Çinlileri Türkiye’ye çekebilmek için kahvaltıda verilen zeytin peynirin yetmeyeceğini belirten Akgüney, "Çinliler sabah kahvaltıda makarna yer, yağlı et yer. Golf de oynarlar. Turizm şirketlerinin bunlara ağırlık vermesi lazım. Çince bilen eleman da bulmamız gerekiyor" dedi. 
     
     50 bin Çinli turist tahmini 
     Akşit ise Çin seyahatinden en kazançlı turizm sektörünün çıktığını kaydederek, şöyle konuştu 
     "Buradaki üst düzey görüşmelerimizde turizm için ellerinden geleni yapacaklarını söylediler. Çinliler Avrupa’da kendi vatandaşlarına sadece Almanya, Türkiye ve Malta için vize veriyor. Bunun değerlendirilmesi gerekir. Çinliler alışverişe meraklı. Her biri 1.300 dolar harcıyor. Türkiye’ye Çin’den 50 bin turist geleceğini öngörüyorum." 
     Çin’e tanıtım için 600 bin dolarlık bütçe ayırdıklarını söyleyen Akşit, "Çince 80 bin broşür bastırdık. Yeni turizm kentleri projemiz var. Uçak seferlerini de artıracağız. Çin restoranlarını artırmak için otelleri teşvik ediyoruz" diye konuştu. 
     
Tüzmen’den Çince fırçası      Devlet Bakanı Kürşat Tüzmen, Çin’e mal satamamaktan yakınan işadamlarına, "Çin’in Ankara Büyükelçisi Türkçe konuşuyor. Ama benim buradaki büyükelçim Çince konuşabiliyor mu Benim buradaki büyükelçim de, müşavirim de Çince konuşabilmeli" dedi. Tüzmen, işadamlarının "Çinliler pazarlarımızı ele geçiriyor" sözleri üzerine de, "Pazar herkese yeter" dedi. 
     



 EKONOMİ 























</TEXT>
</DOC>
