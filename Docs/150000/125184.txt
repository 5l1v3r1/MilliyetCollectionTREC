<DOC>
<DOCNO> 125184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko18.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun Kurullara karşı değiliz 
</HEADLINE>
<TEXT>

     Sanayi ve Ticaret Bakanı Ali Coşkun, ''kurulları gözden geçireceğiz diyorsak bu, kurullara karşı olduğumuz anlamı taşımamalı'' dedi. 
     Coşkun, Bilkent Oteli'nde düzenlenen ''Bağımsız Kurullar ve Piyasa Ekonomisi Arenası'' konulu toplantıda yaptığı konuşmada, Bakanlar Kurulu'nu gözden geçirmeyi programına almış bir hükümetin, ''bütün devletin kurum ve kurullarını gözden geçireceğim'' diyorsa, bu kurulan kurullara karşı oldukları anlamını taşımaması gerektiğini söyledi. 
     ABD'de başkanlık sistemi olduğu için bu kurulların sağlıklı bir şekilde işleyebildiğini kaydeden Coşkun, parlamenter rejimlerde ise bu kurulların mutlak suretle TBMM'nin denetiminde, gözetiminde olması gerektiğini söyledi. 
     
     KİMSE HEM SAVCIYIM HEM HAKİMİM HAVASINA GİRMESİN 

     Sanayi ve Ticaret Bakanı Ali Coşkun, ''Bağımsız kurulların ben kimseye karşı sorumlu değilim, kendi kendimi denetlerim hem savcıyım, hem hakimim havasına girmemesi lazım'' dedi. 
     Coşkun, programlarında, devletin ilke olarak her türlü ekonomik faaliyetin dışında olması gerektiğinin benimsendiğini kaydetti. 
     Yabancı sermayenin ekonominin gelişmesine katkıda bulanacağını kaydeden Coşkun, piyasa ekonomisini düzenleyecek olan kurum ve kuruluşların, gerektiği gibi desteklenmesi ile Türkiye'nin ekonomik alanda sağlayacağı başarı için kalıcı ileriye dönük bir yatırım olacağını söyledi. 
     Türkiye'de koalisyon hükümeti döneminde bir çok kuruluş ve kurulların Başbakanlık'ın emrine alındığını ve bunların sayısının 64'e kadar yükseldiğini anlatan Coşkun, AKP iktidarının göreve geldiğinde Bakanlık sayısını 24'e indirdiğini hatırlattı. 
     
     YENİDEN YAPILANDIRMA VE YEREL YÖNETİMLER REFORMU 

     Coşkun, şu anda her Bakanlığın kendi bünyesinde yeniden yapılandırma çalışmalarını sürdürdüğünü anlatırken, her şeyin Ankara'dan karara bağlanmadığı, bir yapıyı sağlamaya çalıştıklarını da söyledi. 
     Coşkun, ''Yakında Meclis'e yerel yönetimler reformu gelecektir'' dedi. 
     Bakan Coşkun, kendi Bakanlığında sürdürülen çalışmalar arasında, özellikle sivil toplum örgütelerinden biri olan TOBB'a, hangi yetkilerin devredilebiliceğinin çalışmasının yapıldığını kaydetti. 
     Coşkun, böylece devletin hem israf batağından kurutulacağına hem de daha dinamik, verimli, kaliteli hizmet edeceğine inandıklarını söyledi. 
     Bakan Coşkun, Anayasanın, devleti Meclis'e karşı koruma düşüncesiyle hazırlandığını ifade ederken, ''Anayasa başta olmak üzere bütün mevzuatı elden geçireceğiz'' dedi. 
     Coşkun, hedeflerinin çok kısa zamanda Avrupa Birliği'nin ortaya koyduğu Maastrich ve Kopenhag kriterlerini tutturabilmek olduğunu bildirdi. 
     
     BAĞIMSIZ KURULLAR 

     Coşkun bu arada, 'siyasi otoriteden uzak tutacağız' diye devlet içinde devlet hissine kapılan bağımsız kurulların ülkede yeni KİT'ler oluşturacağını, bir müddet sonra da bu kurulları özelleştirmek için Özelleştirme İdaresi kurma mecburiyetinde kalınacağını söyledi. 
     Coşkun, kendilerinin BDDK kurulurken Meclis'te önergeler verdiklerini anlatırken, bankacılık sektörünün mali sektörün alt yapısını oluşturan vazgeçilmez bir unsur olduğunu ifade etti. Coşkun konuşmasına şöyle devam etti 
     ''Anayasa Mahkemesi'nin, Bankalar yasasının bir kısmını iptal etmesi ile bir yıl gecikilerek Meclis'e gelmiş, ve bir gece yarısı bu yasa çıkarılmıştır. Eğer çıkartılmazsa ülke batar dendi. Çıktı, 3 ay sonra 23 Eylül 1999'a kadar bu kurulun atanması gerekiyordu. Hükümet kendi çıkardığı yasayı uygulayamadı. Çünkü koalisyon hükümeti arasında anlaşma sağlanamadı. Kasım, Aralık'ta yasa yeniden değiştirildi. Bankacılık sektörünün çöküşüne seyirci kalan Hazine Müsteşarlığı'na bir yıl gibi bir süre daha verildi. 2000 Temmuz'unda Kurul ancak kuruldu. 
     Biz bu kurullara karşı değiliz, kurulların daha özerk günlük siyasi yansımalardan uzak, aktif verimli çalışmasını arzu ediyoruz. Bunun da tek yolu temsil bakımından daha adil, yaygın olması ve TBMM'nin denetiminde olmasıdır.'' Coşkun, bu denetimin Sayıştay tarafından, Başbakanlık Yüksek Denetleme Kurulu tarafından, Meclis ve Sayıştay ile irtibatlandırılarak yeni bir anlayışla yapılabileceğini söyledi. 
     Bakan Coşkun, ''Bağımsız kurullar ben kimseye karşı sorumlu değilim, kendi kendimi denetlerim, hem savcıyım hem hakimim havasına girmemesi lazım'' dedi. 
     Coşkun, daha önceki hükümetler döneminde bu kurullara ideolojik kişilerin yerleştirilmiş olabileceğini ve bu kişilerin değiştirilebilmesi için de, şu andaki mevzuata göre bu yönetimi değiştirmenin, sadece yasa değişikliği ile yapılabileceğini söyleyerek şöyle devam etti 
     ''Sık sık yasa değişiklikleri ile bunlar tamamen dejenere olur. Bu bakımdan daha sağlıklı, daha özerk olmasını biz arzu ediyoruz. Bu otoritelerin bağımsızlıkları sınırsız değildir. Meclis ya da hükümet kabul edeceği bir kanun ile bunların statülerini, daha sağlıklı çalışmayı gerektirek değişikleri her zaman yapabilir.'' Buna örnek olarak SPK'yı veren Coşkun, ancak halen, bu kurulların dokunulmazlıklarının tartışıldığını anlatırken, şu anda milletvekillerini bile dokunulmazlığının tartışıldığını söyledi. 
     Coşkun, mutlak suretle bu bağımsız kuruluşların hesap vereceği bir merci olması gerektiğine işaret ederken, Başbakanlık'tan alınan bir çok kurulun fonksiyonunu yitirdiğini ve bunları gözden geçirdiklerini söyledi. 
     Bir moda şeklinde kurul kurmakla ya da adını değiştirmekle, oradaki sorunların çözülemeyeceğini anlatan Coşkun, gelişmeyi, kalkınmayı hızlandıracak sermaye hareketlerini düzenleyecek kurumların gerektiği gibi desteklenmesinin, Türkiye'nin ekonomik alanda sağlandığı başarının daha kalıcı ve ileriye dönük olacağını sözlerine ekledi. 
     





</TEXT>
</DOC>
