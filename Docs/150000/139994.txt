<DOC>
<DOCNO> 139994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/guncel/gun11.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek paniği rant için mi 
</HEADLINE>
<TEXT>

30 yaş altındaki insanların çiçek hastalığı tehdidi altında olduğu iddia ediliyor. Sağlık Bakanlığı’nın bir milyon doz aşı alması için harekete geçtiği iddiası ise endişe yarattı 
     AYŞEGÜL AYDOĞAN İstanbul 

     Dünyanın yaklaşık 30 yıldır unuttuğu ölümcül çiçek virüsü, Saddam Hüseyin’in gerektiğinde silah olarak kullanabileceği iddialarıyla yeniden gündeme oturdu. Bazı kaynaklar 30 yaş altındaki tüm insanların tehdit altında olduğunu savunurken, bazı kaynaklar ise ortamın ilaç satıcıları için bulunmaz fırsat olduğunu öne sürdü. 
     Sağlık Bakanlığı’nın bir milyon doz aşı alımı için harekete geçtiği iddiası ise endişe yarattı. Bakanlık direkt olarak doğrulamadı, ancak bir üst düzey yetkili uluslararası iki firmanın aşı satmak için teklif verdiğini söyledi. Firmaların doz başına 2.5 dolar yerine 6 dolar teklif etmesi üzerine Bakanlık ithal izni vermedi. 
     ABD askerlerinin çiçek aşısı yaptırdığı yönündeki haberler üzerine CHP’li bazı milletvekilleri soru önergeleri vererek olası savaşta çiçek virüsünün biyolojik silah olarak kullanılma olasılığını sordu. Bakanlığın aracı olmadan da aşı ithal edebileceğini anımsatan yetkili, "Bakanlığın ithal izni vermesi bir sorun yaratmaz. İzin verilir, herkes ithal eder. Bir saldırı olursa devletin bunu alıp hemen yapması lazım. " 
     
Amerikalı doktorlara aşı 
     Çiçek hastalığı dünya üzerinde en son 1975’te görüldü. Ancak kimyasal silah olarak kullanılacağı iddiaları, çiçek hastalığıyla ilgili endişeleri de yeniden hortlattı. Çiçek virüsü, 11 Eylül’den sonra dünyada "biyoterör" olarak görülen iki tehditten biri.. Diğeri ise şarbon. Amerikalı askerlerin çiçek aşısı yaptırdığı biliniyor. Amerikalı vatandaşlar da hastanelere koşturarak aşı olmak için sıraya giriyor. Bu fotoğrafta görülen New Yorklu Dr. Stephen Friedman, meslektaşı Dr. Don Weiss’e olası biyolojik savaş tehdidine karşı bir ön hazırlık olarak çiçek aşısı yapıyor. Daha önce de iki görevlinin bu önlemler çerçevesinde aşılandığı açıklandı. 
     
     
Ölüm oranı yüzde 65-70      Çiçek hastalığının 1975’ten beri dünyada görülmediğini anımsatan Erciyes Üniversitesi Tıp Fakültesi Enfeksiyon Hastalıkları Kliniği’nden Prof. Dr. Mehmet Doğanay, çiçek hastalığından ölüm oranının yüzde 65 - 70 olduğunu kaydetti. Doğanay, şöyle dedi "Bizde belli bir yaş grubu çiçek aşısı olmadı. Hassas olduğumuz nokta bu. Dünyada şu an virüs sadece ABD, İngiltere, Rusya, Çin, Kuzey Kore, Japonya’da laboratuvar ortamında var. WHO’da bunlar kayıtlı. Bir terörist grubun virüsü elde etmesi oldukça zor. Çünkü bu virüsü üretmek, çoğaltmak özel teknoloji gerektirir." 
     Doğanay, Türkiye’de 30 - 35 milyon kişinin aşılanmasının gündeme gelebileceğini de sözlerine ekledi. 
     
Biyolojik saldırıyı sordular      CHP Denizli Milletvekili Mehmet Uğur Neşşar, verdiği soru önergesinde Başbakan Abdullah Gül’e İncirlik Üssü’nde görevli ABD askerlerine çiçek aşısı yapılıp yapılmadığını sorarak, "Bu doğruysa, Irak savaşında topraklarımıza biyolojik saldırı beklendiğinin açık kanıtı değil midir " dedi. Türk vatandaşları ve askerlerine yönelik aşı kampanyası başlatılıp başlatılmayacağı hakkında bilgi isteyen Neşşar, "Türk askeri ile ABD askeri arasındaki hangi farktan dolayı buna gerek duyulmadığı" sorusunu yöneltti. CHP Ankara Milletvekili Yakup Kepenek de, "Kimyasal, biyolojik ve nükleer saldırılardan korunma amacıyla ne gibi önlemlerin alındı " diye sordu. 
     



 GÜNCEL 























</TEXT>
</DOC>
