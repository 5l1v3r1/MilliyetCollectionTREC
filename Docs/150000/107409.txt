<DOC>
<DOCNO> 107409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/soneko12.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul masrafı 154-560 milyon arasında değişiyor 
</HEADLINE>
<TEXT>

     Okulların açılmasına çok az süre kala velilerin alışverişleri yoğunlaşırken, bir öğrencinin ortalama okul masrafı 154-560 milyon lira arasında değişiyor. 
     En ucuz ürünlerin seçilmesi durumunda maliyet 154 milyon lirada kalıyor. Veliler önlükten çantaya, defterden yakaya çocuğunun ihtiyacını karşılamaya çalışırken, sadece kıyafet masrafları yaklaşık 135 milyon lira ile 350 milyon lira arasında değişiyor. 
     Bu rakama kitap ve defter masraflarıyla, öğrencilerin yemek ve ulaşım gibi zorunlu ihtiyaçları da eklendiğinde, masraflar ikiye katlanıyor. 
     Çocukları lise son sınıfa geçen velilerin durumu ise daha güçleşiyor. Okul eğitimi yanında çocuğuna özel ders ya da dersane imkanı sunmak isteyen velilerin yıllık en az 1.5 milyar lira masrafı oluyor. 
     
     OKUL KİTAPLARI 

     İlköğretim kitaplarının fiyatları 20 milyon ile 75 milyon arasında değişirken, ortaokul ve lise kitaplarının fiyatları 30 milyondan 150 milyon liraya kadar uzanıyor. 
     Kimi aileler ikinci el kitaplara yönelirken, kimi aileler piyasadaki fiyatların üstünde satış yapan kitabevlerinden alışverişini yapıyor. 
     Yabancı dille eğitim gören öğrencilere yönelik satışa sunulan kitapların fiyatları da 5 milyon ile 100 milyon fiyat aralığında satılıyor. 
     Bu arada Türkçe sözlük ve kılavuzlar 5 milyon lira ile 25 milyon lira arasında değişiyor. Yabancı sözlükler ise 10 milyon ile 150 milyon lira arasında değişen fiyatlarla müşteriye sunuluyor. 
     





</TEXT>
</DOC>
