<DOC>
<DOCNO> 139279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur39.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Tezkere yarın Genel Kurul'da görüşülür" 
</HEADLINE>
<TEXT>

     AK Parti Genel Başkanı Recep Tayyip Erdoğan, yarın fevkalade bir durum olmadığı takdirde Başbakanlık Tezkeresi'nin TBMM Genel Kurulu'nda görüşüleceğini belirterek, ''ABD ile her konuda dört dörtlük mutabık kaldık dersek yanlış olur. Mutabık kalamadığımız noktalar da var, ama bunları da sineye çekme durumundayız'' dedi. 
     Erdoğan, Mehmet Ali Birand'ın hazırlayıp, sunduğu Manşet Özel programına AK Parti Genel Merkezi'nden katılarak, gündeme ilişkin soruları yanıtladı. 
     ''ABD ile Türkiye arasındaki müzakereler bitti mi '' sorusu üzerine Erdoğan, bugün AK Parti Grubu'nu topladıklarını ve gruptaki arkadaşlarıyla Başbakanlık Tezkeresi üzerinde müzakere başlattıklarını söyledi. Bu müzakerenin belli bir bölümünü tamamladıklarını belirten Erdoğan, ''Yarın saat 10.00'dan itibaren tezkerenin büyük ihtimalle görüşüleceği Genel Kurul gündemine kadar yetiştireceğiz'' diye konuştu. 
     ''ABD ile görüşmeler tamam mı artık '' sorusuna da Erdoğan, ''Onlar da tamam oldu ki artık, tezkere Meclis'e geldi'' diye konuştu. 
     ''Yarın bu tezkere Meclis'te görüşülecek ve ret veya kabul edilecek diye bilir miyiz '' sorusuna ise Erdoğan, ''Şu anda benim arkadaşlardan edindiğim bilgi, yarın fevkalade bir hal olmadıktan sonra bu tezkere Genel Kurul'da görüşülür'' dedi. 
     Türk ve ABD'li yetkililerin görüşmelerinde herhangi bir pürüzün kalıp kalmadığının sorulması üzerine de Erdoğan, şöyle konuştu 
     ''Her konuda dört dörtlük mutabık kaldık dersek yanlış olur. Mutabık kalamadığımız noktalar da var, ama bunları da sineye çekme durumundayız. Öyle bir noktaya geldi ki artık, biz de siyaseten huzurlu değiliz. 
     Her şeyimizle bizi sadece Irak sorunu meşgul etmemeli. Türkiye'nin bir tarafta Kıbrıs sorunu var, bir tarafta ekonomik sorunlarımız var. Bütün bunları bir arada atbaşı yürütüyoruz.'' 
     
     ''AZAMİ ÖLÇÜDE BİR NOKTAYA VARILDI'' 
     Erdoğan, ''Müzakereler artık bitmiştir, diyebilir miyiz '' sorusuna, ''Müzakereler hükümete göre bittiği içindir ki tezkereyi gönderiyor. O müzakereleri bitirmeden tezkereyi gönderemez. İnşallah hayırlısı olur'' dedi. 
     ''Tezkereyi niye yarına bıraktınız Zaman mı kazanmak istediniz, destek mi bulamadınız '' sorusu üzerine ise Erdoğan, böyle bir düşüncenin içerisinde olmadıklarını söyledi. 
     Erdoğan, şöyle devam etti 
     ''Bizim bu konuyla ilgili ilan edilmiş herhangi bir tarihimiz yoktur. Ne Sayın Başbakan böyle bir tarih ilanında bulundu, ne biz böyle bir tarih ilanında bulunduk. Verilmiş böyle bir sözümüz de olmadı. Biz sadece bu müzakerelerin bir noktaya getirilmesini ve bütün programlarda şunu söyledik Türkiye olarak biz taleplerimizi ortaya koyduk, özverimizi ortaya koyduk. Bu taleplerimize, bu özverimize karşı da ABD'den sıcak bir yaklaşım bekliyoruz, dedik. Kaldı ki ABD bu sıcak yaklaşıma dört dörtlük dersem bu yanlış olur. Ama azami ölçüde bir noktaya varıldı. Fakat, benim en çok üzüldüğüm husus şudur, özellikle ülkemde bir kısım yazılı ve görsel medyanın bu işi salt parasal noktaya getirmesi bizi üzen nokta oldu.'' 
     
     ''BİREYSEL TABANA OTURTMAK İSTEMİYORUZ'' 
     ''Siz Meclis'te olsanız yarın 'evet' oyu mu kullanırsınız '' sorusuna da Erdoğan, şunları kaydetti 
     ''Biz bugün başlattığımız müzakere ile bu tarihi kararı bir bireysel tabana oturtmak istemiyoruz. Bunun bir bütünsel yapısının olması lazım. Diyelim, bir Tayyip Erdoğan olarak ben dayatacaksam, bu bir bireysel anlayışın dayatılmasıdır. Biz bir defa böyle bir uygulamayla bu işi gerçekleştirmekten yana değiliz. Daha önce bir açıklama yaptım. Bir grup kararı bile almayacağız dedim. Ama grup kararı almamak demek, bu bütünlüğü bozmak demek değildir. Nedir bu Bugün başlattığımız olaydır. Sabah bu işe başladık, tek tek bütün arkadaşlara soruyoruz. Önce ilgili bakan arkadaşlarımız bir bilgilendirme yaptılar. Yaklaşık 80 kadar arkadaşımız söz istedi. Yaklaşık 15 kadar arkadaşımızı dinledik.'' Milletvekillerinin, tezkerenin artılarının yanında eksilerini de söylediklerini anlatan Erdoğan, ''Bu artı, eksileri de söylemeleriyle birlikte gelinecek nokta, yarın ki görüşmelerden sonra oradaki bütünlüğü sağlamaya yönelik havalarını görüyorum. Beni sevindiren noktadır. Ben burada bir bireyci hareketle kalkıp bu işin önünü kesemem. Burada biz bütünlüğü ortaya koymak durumundayız'' dedi. 
     ''Tezkere Genel Kurul'dan kaç fire ile geçer'' sorusuna, Erdoğan, ''Bizim dünkü vergi barışı yasasında katılım 348'lerde oldu. Bugün de bazı rahatsız olan arkadaşlarımın dışında katılan arkadaşlar yaklaşık bu rakamlardaydı. Katılacak olan arkadaşlarımız bu civarlarda olacaktır. İnanıyorum ki fevkalade bir durum olmayacaktır'' diye konuştu. 
     Erdoğan, ''Tezkere geçecek mi '' sorusuna karşılık olarak da, bu soruyu yanıtladığı taktirde, kanaatlerini alacağı milletvekillerinin bütün iradelerini baskı altına almış olacağını ifade ederek, bunun yanlış olacağını söyledi. Erdoğan, ''Meclis'te olsanız ne oy kullanırsınız '' sorusuna ise, ''Şu anda Meclis'te olmadığıma göre ben böyle bir beyanda bulunamam. Şimdi arkadaşlarımın hepsinin kanaatini alacağım, sonra iç dünyamdaki kanaatimi oluşturup, onlara da sunacağım'' karşılığını verdi. 
     





</TEXT>
</DOC>
