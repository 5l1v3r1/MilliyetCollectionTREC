<DOC>
<DOCNO> 123994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo22.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Erdoğan'dan Galatasaray'a mesaj... 
</HEADLINE>
<TEXT>

     Galatasaray'dan Gaziantepspor'a kiralık olan gelen ve başarılı performans sergileyen Murat Erdoğan, ''Galatasaray'a kırgın değilim, orası yuvam. Benim açımdan duygusal bir karşılaşma olacak, Gaziantepspor'un başarısı için çalışmaya devam edeceğim'' dedi. 
     Murat Erdoğan, forma giyme fırsatı verilen her kulüpte takımına katkı sağladığını, formasını sonuna kadar terlettiğini söyledi. 
     Yedek olması ve kadroya girememesi durumunda başarılı olamayacağını ifade eden Murat Erdoğan, şöyle devam etti 
     ''Bugüne kadar oynadığım tüm kulüplerde nasıl bir futbolcu olduğunu ispatlamış durumdayım. Bunu kanıtladım, ispata gerek yok. Galatasaray'dan, Gaziantepspor'da forma şansı bulacağım için ayrıldım. Hangi kulüpte olursa olsun, kadroya giremiyorsan huzurlu ve verimli olamazsın.'' 
     
     ''GALATASARAY BİR ARMADA'' 

     Galatasaray'ın, tüm büyük kulüplerin yaşayabileceği sorunları yaşadığını vurgulayan Murat Erdoğan, sözlerini şöyle sürdürdü 
     ''Galatasaray, Fatih Terim yönetiminde yine başarılı olacak. Sezon başında birçok yeni oyuncu geldi. Teknik direktör Fatih Terim, takımın başına geçince kendi sistemini oturtma çabasına girdi, bu da sıkıntı yarattı. Bunlar normal gelişmeler. Galatasaray daha önce Fatih Terim ile yine sıkıntılı dönemlerin ardından başarıyı yakaladı. Herşey rayına oturacaktır. Fatih hoca bu işi çözer, başarı yine eskisi gibi gelir.'' 
     
     ''GALATASARAY'A DÖNECEĞİM'' 

     İstanbulspor'da gösterdiği başarılı bir sezonun ardından 3 büyük kulübün kendisine transfer önerilerinde bulunduğunu hatırlatan Murat Erdoğan, sözlerini şöyle tamamladı 
     ''Galatasaray'ı tercih ettim. Çünkü oynayabileceğimi biliyordum. Ancak hocamın kararıyla kiralık olarak verildim. Galatasaray'a kiralık olmak için gelmemiştim. Artık bu konuları geride bırakmak istiyorum. Verilen kararları tartışmam. Bundan sonra ne yapacağım asıl önemli olan o. En verimli çağındayım, sezon sonunda yine Galatasaray'a döneceğim. Herhangi bir kulüpten transfer teklifi almadım, kiralık olarak forma giydiğim Gaziantepspor'un başarısını düşünüyorum. Burada huzur var. İlişkiler çok iyi. İyi bir düzen kurlmuşlar. Bununla birlikte başarı geliyor.'' 

     
</TEXT>
</DOC>
