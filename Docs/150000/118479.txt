<DOC>
<DOCNO> 118479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo18.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a Pancu müjdesi... 
</HEADLINE>
<TEXT>

     Beşiktaş'ta dün yapılan antrenmanın başında sol baldırında çekme olduğu için çalışmayı yarıda bırakan Pancu'nun, önemli bir sakatlığının bulunmadığı ve Alaves maçında forma giyebileceği açıklandı. 
     Kulüp doktoru Ayhan Optur, bugün İstanbul Memorial Hastanesi'nde MR'ı çekilen Pancu'da ciddi bir rahatsızlığa rastlamadıklarını belirterek, ''Pancu, Alaves maçında forma giyebilecek'' dedi. 
     Sergen'in de büyük bir ihtimalle UEFA Kupası maçında görev alacağını kaydeden Dr. Optur, takımda Ahmet Dursun dışında ciddi sakatlığı bulunan futbolcu olmadığını söyledi. 
     Dr. Optur, Ahmet Dursun'un dün gece Almanya'da Dr. Wolfhart'a muayene olduğunu da belirterek, ''Wolfhart da Ahmet'e bizim belirlediğimiz teşhisi koymuş. Tedavisini birkaç gün Almanya'da sürdürecek. Daha sonra da tedavisinin nerede sürdürüleceği konusunda karar vereceğiz'' diye konuştu. 
     





</TEXT>
</DOC>
