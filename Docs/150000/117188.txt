<DOC>
<DOCNO> 117188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo10.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de 37. randevu... 
</HEADLINE>
<TEXT>

     Fenerbahçe ile Galatasaray arasında yarın yapılacak Birinci Süper Futbol Ligi erteleme maçının oynanacağı Kadıköy'de ezeli rakipler 37. kez karşı karşıya gelecek. 
     Fenerbahçe Stadı'nın yeniden hizmete girdiği 1982 yılından itibaren taraflar Kadıköy'de 19'u lig, 9'u TSYD Kupası, 5'i Türkiye Kupası, 2'si Donanma Kupası, 1'i de Mehmetçik Vakfı yararına özel maç olmak üzere 36 maç yaptı. 
     Geride kalan maçlarda sarı-lacivertliler 16, sarı-kırmızılılar ise 9 galibiyet alırken, 11 maçta da eşitliği bozamadı. 
     Kadıköy'de Fenerbahçe'nin attığı toplam 73 gole, Galatasaray 55 golle yanıt verdi. 
     
     LİG MAÇLARI 
     Ezeli rakipler arasında, yeni adıyla Fenerbahçe Şükrü Saracoğlu Stadı'nda şimdiye kadar 19 lig maçı oynandı. 
     Fenerbahçe, Kadıköy'de Galatasaray'a karşı genel maçlardaki üstünlüğünü, lig maçlarına da taşıdı. 
     ''Sarı Kanaryalar'' ligde 11 maç kazanırken, ''Cim Bom'' ise rakip sahada 5 kez güldü. Ezeli rakipler ligdeki 3 maçta da berabere kalırken, sarı-lacivertliler 39, sarı-kırmızılılar 25 gol attı. 
     
     FENERBAHÇE HER MAÇTA GOL ATTI 
     Fenerbahçe, Galatasaray ile bu süre içinde şimdiye kadar Kadıköy'de yaptığı bütün maçlarda gol attı. 
     Sarı-lacivertliler, ezeli rakiplerine geride kalan 36 maçta da Kadıköy'de en az 1 gol atarken, 3 kez 5'er gol kaydetti. 
     Galatasaray ise, Fenerbahçe'yle rakip sahada oynadığı 36 maçın 30'unda gol attı, sadece 6'sında suskun kaldı. Sarı-kırmızılı ekip, deplasmanda 3 kez 4'er gol atma başarısını gösterdi. 
     Bu arada iki takım arasında Kadıköy'deki maçların tamamında gol atılırken, geride kalan 36 maçta 0-0'lık sonuca rastlanmadı. 
     





</TEXT>
</DOC>
