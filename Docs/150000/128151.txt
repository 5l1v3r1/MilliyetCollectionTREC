<DOC>
<DOCNO> 128151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur10.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma bandosu kızlara da açılıyor... 
</HEADLINE>
<TEXT>

     Jandarma Genel Komutanlığı'na bağlı jandarma bando komutanlıklarında kadınların da görev almasına olanak sağlayan yasa tasarısı, TBMM Başkanlığı'na sunuldu. 
     Uzman Jandarma Kanunu'nda değişiklik öngören tasarıya göre, sadece jandarma bando komutanlıklarında istihdam edilmek üzere 18 yaşını bitirmiş ve 24 yaşını geçmeyen en az lise veya dengi okul mezunu kadınlar da jandarma kaynakları arasında yer alabilecek. 
     Tasarının genel gerekçesinde, şöyle denildi 
     ''Jandarma Genel Komutanlığı bandosu, geçmiş dönemde uluslararası düzeyde çeşitli bando festivallerine katılmış, bu etkinliklerde Türk Silahlı Kuvvetleri'ni en iyi şekilde temsil etmiş ve önemli başarılar elde ederek büyük beğeni kazanmıştır. 
     Söz konusu festivallerde, diğer ülke bandoları bünyesinde bayan uzman personel görevlendirildiği müşahade edilmiş ve sınırlı sayıda bayan uzman jandarma istihdam etmek suretiyle, benzer uygulamanın jandarma bandosunun etkinliği açısından da yararlı olacağı değerlendirilmiştir.'' 
     
</TEXT>
</DOC>
