<DOC>
<DOCNO> 140216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/spor/spo02.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
KADIKÖY SANCILI 
</HEADLINE>
<TEXT>

1- İç transfer görüşmeleri tıkandı, Galatasaray maçı sonrasına bırakıldı... 2- Cezalı Oğuz Çetin’in Ali Sami Yen’de nereye oturacağı sorun yarattı... 3- Formu giderek düşen Ceyhun kredisini yitirdi, derbide yedek kalması gündeme geldi... 4- Sakatlığı düzelmeyen Serhat’ın hafta sonuna yetiştirilmesi için doktorlar seferber oldu 
     YUSUF KOBAL 

     Problem çok 
     FENERBAHÇE, Galatasaray ile oynayacağı derbi öncesi bir yığın sorunla karşı karşıya kaldı. Gelecek sezon için şimdiden kolları sıvayan yönetim, iç transfer görüşmelerinde istediği sonucu alamadı. Futbol Şube Sorumlusu Sadettin Saran pazarlıkları önümüzdeki haftaya bıraktı. Teknik Sorumlu Oğuz Çetin’in Ali Sami Yen’de nerede oturacağı da sorun yarattı. 
     
     Bu kez telefon 
     CEZASI nedeniyle Galatasaray maçında kulübeye inemeyecek olan Çetin büyük olasılıkla basın tribününün önünden takımını yönetecek. Malatya maçında yardımcısı Nurettin Yıldız ile telsiz bağlantısı kuran Oğuz Çetin, bu kez frekanslarda yaşanabilecek problemi gözönünde tutarak telefon kullanacak. Ceyhun’un son haftalardaki formsuzluğu da baş ağrıtıyor. 
     
     Yoğun tedavi 
     MUSTAFA Denizli ve Lorant dönemlerinde istediği ortamı bulamayan ancak Oğuz Çetin’in tam desteğini alan tecrübeli oyuncu, Malatya maçında kredisini tüketti. Ceyhun’un derbide yedeğe çekilmesi gündeme geldi. Bu arada sakatlığı bir türlü düzelmeyen Serhat’a da yoğun tedavi uygulanıyor. Teknik heyet genç yıldızın Galatasaray maçına yetişmesi için doktorları seferber etti. 
     
Aguilar’dan suçlama      ORTEGA konusunu çözmek için İstanbul’a gelen ve Başkan Aziz Yıldırım ile iki gün görüşen River Plate Başkanı Aguilar, Arjantin’e dönüşünde çarpıcı açıklamalar yaptı. Aguilar, "Fenerbahçe işi yokuşa sürüyor. Uzlaşmaz bir tavır tutum içindeler. Ödedikleri tüm parayı geri istiyorlar. Ama bu imkansız. Şunu bilsinler ki Ortega artık geri dönmez. Bu sorunun halledilmesi için onlar da kaybetmeyi göze alacaklar. Biz iyiniyetle yaklaşıyoruz ama sanırım olay FIFA’ya gidecek" diye konuştu. 
     
Rüştü’den garanti      SON maçlarda kalesini rakip forvetlere kapatan kaleci Rüştü, Galatasaray derbisinden de galibiyetle ayrılacaklarını söyledi. Tecrübeli file bekçisi, "Oyun sistemimiz her geçen gün sağlamlaşıyor. Rakiplere fazla pozisyon vermiyoruz. Yenilgiyi hiç aklımızdan geçirmiyoruz. Başka çaremiz de yok. Herkesin kapasitesinin üstüne çıkarak, bu maçı kazanmak için elinden geleni yapacağına inanıyorum" ifadelerini kullandı. 
     
Hazırlıklar başlıyor      SARI - Lacivertli futbolcular bir günlük iznin ardından Galatasaray maçının hazırlıklarına bugün başlayacaklar. Samandıra Tesisleri’nde 12.00’de toplanacak olan oyuncular akşam Dereağzı Tesisleri’nde antrenman yapacak. Teknik Sorumlu Oğuz Çetin hafta boyu, Galatasaray’ın maçlarını videodan oyuncularına izlettirecek, Ali Sami Yen’de nelere dikkat etmeleri gerektiğini tek tek anlatacak. 
     



 SPOR 






























</TEXT>
</DOC>
