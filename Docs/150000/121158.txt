<DOC>
<DOCNO> 121158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo08.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 pistlerinin mimarı Türkiye'de... 
</HEADLINE>
<TEXT>

     Formula-1 Organizasyonu FAO Başkanı Bernie Ecclestone'un, 2005'te bir ayağı Türkiye'de yapılacak Formula-1 için İstanbul'u seçmesinin ardından Türkiye'ye gelen Formula pistlerinin mimarı Hermann Tilke, pist yapılması planlanan alanda incelemelerde bulundu. 
     Tilke, bugün önce helikopterle kuşbakışı olarak Tuzla İlçesi'ne bağlı Akfırat Belde Belediyesi sınırları içinde yer alan araziyi inceledi. Daha sonra araziye gelen Alman mimar, Türkiye Otomobil ve Motorsporları Federasyonu TOMSFED Başkanı Mümtaz Tahincioğlu ve belediye görevlileri ile birlikte arazide saha incelemesi yaptı. 
     Hermann Tilke, incelemelerden sonra basın mensuplarına yaptığı açıklamada, arazinin Formula-1 pisti için çok uygun olduğunu söyledi. 
     Arazide özellikle tepelerin bulunmasının iyi olduğunu kaydeden Tilke, ''Tepelerin bulunması çok güzel. Hem yüksek hız yapılabilecek düz alanların bulunması, hem de tepelerin olması pilotlar ve izleyenler açısından çok iyi. Atmosferi yüksek olan bir pist yapacağız'' diye konuştu. 
     Basın mensuplarının, İstanbul'da yapılacak pistin diğer Formula-1 pistlerinden hangisine benzeyeceği yönündeki sorusuna ise Tilke, ''Bu pist çok farklı olacak. Diğer tüm pistlerden farklı bir pist yapacağız'' dedi. 
     Tilke, pistin otobana yakın olmasının da bir avantaj olduğunu sözlerine ekledi. 
     
     TOMSFED BAŞKANI TAHİNCİOĞLU 
     TOMSFED Başkanı Mümtaz Tahincioğlu ise Formula-1'deki bazı pistlerin hem seyirciler, hem de pilotlar için sıkıntılı olduğunu, heyecan vermediğini kaydederek, ''Bizim yapacağımız pist çok heyecanlı olacak ve inanıyorum ki pilotlar tarafından da sevilecek. İstanbul'daki pistin geçmiş 10 yıl ve gelecek 10 yılın en iyi pisti olacağına inanıyorum'' dedi. 
     Arazideki arı kovanları ve bazı gecekonduların bulunduğunun hatırlatılması üzerine de Tahincioğlu, ''Bunlar geçici. İster istemez pist yapılırken çıkacaklar. Çalışmalarımız hemen başlıyor. Nisan veya Mayıs ayında da inşaatına başlayacağız'' şeklinde konuştu. 
     Pist çevresine teknik ekip için sadece bir otel yapılmasının planlandığını ifade eden Tahincioğlu, yarışlarda tamamiyle İstanbul'daki otellerden yararlanacaklarını belirtti. 
     





</TEXT>
</DOC>
