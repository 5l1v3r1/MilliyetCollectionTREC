<DOC>
<DOCNO> 123165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/soneko03.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrette hedef en düşük memur maaşı 
</HEADLINE>
<TEXT>

     Türk-İş, 2003 yılı başından itibaren geçerli olacak asgari ücretin, en düşük memur maaşıyla aynı düzeye getirilmesini istiyor. En düşük memur maaşı ise 347 milyon lira düzeyinde bulunuyor. 
     Türk-İş Genel Eğitim Sekreteri Salih Kılıç, çalışanların bugüne kadar ekonomik kriz gerekçesiyle mağdur edildiğine dikkat çekerek, 2003 yılı başından itibaren geçerli olacak asgari ücretin en düşük memur maaşı düzeyine getirilmesi gerektiğini söyledi. 
     Salih Kılıç, 2 Aralık'ta yapılan Asgari Ücret Tespit Komisyonu toplantısında Devletİstatistik Enstitüsü, Devlet Planlama Teşkilatı ve Dış Ticaret Müsteşarlığı'ndan gelen ekonomik verilerin, ekonomide olumlu gelişmeler yaşandığını gösterdiğini belirterek, bu olumlu ekonomik gelişmelerin asgari ücrete de yansımasını beklediklerini kaydetti. Kılıç, brüt asgari ücretin yüzde 50'sinin özel indirim mekanizmasıyla vergi dışı bırakılması konusunda işveren kesimiyle prensipte anlaştıklarını belirtirken, AKP'nin programında ve seçim bildirisinde de bu konuya yakın tanımlamaların bulunduğunu, dolayısıyla biran önce hayata geçirilmesi gerektiğini kaydetti. 
     
     EN DÜŞÜK MEMUR MAAŞI 347 MİLYON 
     En düşük memur maaşı eylül ayında yapılan brüt 75 milyon liralık artışla birlikte net 347 milyon lira oldu. 
     Asgari ücret ise şu anda brüt 250 milyon 875 bin lira, net 184 milyon 252 bin lira düzeyinde bulunuyor. Buna göre, asgari ücrete yüzde yüze yakın oranda zam yapılması gerekiyor. 
     Asgari Ücret Tespit Komisyonu'nun yeni asgari ücreti 20 Aralık'ta yapacağı toplantıda belirlemesi bekleniyor. 20 Aralık'ta belirlenemez ise Komisyon son toplantısını 26 Aralık'ta yapacak ve yeni asgari ücreti açıklayacak. 
     





</TEXT>
</DOC>
