<DOC>
<DOCNO> 128964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur32.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP MKYK'ya seçim konusunda tam yetki verildi 
</HEADLINE>
<TEXT>

     AK Parti Merkez Karar ve Yönetim Kurulu MKYK toplantısında, Siirt seçimleri ile ilgili olarak Merkez Yürütme Kurulu'na MYK tam yetki verildiği öğrenildi. 
     Alınan bilgiye göre, AK Parti MKYK toplantısında, yenilenecek Siirt seçimi, acil eylem planı, iç ve dış gelişmeler ele alındı. 
     Siirt seçiminde yapılması planlanan kampanya konusunun görüşüldüğü toplantıda, Genel Başkan Recep Tayyip Erdoğan'ın adaylığı da ele alındı. 
     Toplantıda, yarın toplanacak olan MYK'ya, Siirt seçimleri ile ilgili yapılacaklar konusunda tam yetki verildi. 
     Bu arada, Şanlıurfa Milletvekili Zülfikar İzol'un kampanya ile ilgili bir öneride bulunduğu öğrenildi. İzol'un kampanyada, ''Yiğit düştüğü yerden kalkar'' sloganının kullanılmasını önerdiği ve sloganın şehir girişine pankart olarak asılması gerektiğini söylediği belirtildi. Erdoğan'ın, İzol'un önerisi üzerine, ''Dur bakalım, daha ortada birşey yok, sen bizi hemen başbakan da yaptın'' diyerek espri yaptığı kaydedildi. 
     İzol'un Erdoğan'a, ''Siz bizi milletvekili yaptınız, buralara getirdiniz. Biz özellikle Güneydoğu milletvekilleri olarak Siirt'te kamp kuracağız. Sizi önce milletvekili, sonra başbakan yapacağız'' dediği öğrenildi. 
     Genel Başkan Erdoğan'ın toplantıda ayrıca, asgari ücret konusunu da gündeme getirdiği ifade edilirken, seçim meydanlarındaki ''simit hesabına'' asgari ücretin uymadığını söylediği kaydedildi. Erdoğan'ın asgari ücretin bir süre sonra yeniden belirlenmesi gerektiği görüşünü ifade ettiği belirtildi. 
     Toplantıda, son akaryakıt zammına da değinen Erdoğan'ın, bu artışın dolardaki yükselişten değil, uluslararası petrol piyasasındaki artışlardan kaynaklandığının kamuoyuna izah edilmesi gerektiğini söylediği öğrenildi. 
     





</TEXT>
</DOC>
