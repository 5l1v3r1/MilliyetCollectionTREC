<DOC>
<DOCNO> 140378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo34.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmirsporlu futbolculara psikolojik tedavi uygulanacak... 
</HEADLINE>
<TEXT>

     İkinci Lig A Kategorisinde son haftalarda aldığı başarısız sonuçlara kendi sahasında Çanakkale Dardanelspor beraberliğini de ekleyen İzmirsporlu futbolculara, psikolojik tedavi başlatılıyor. 
     Başkan Cemal Dönmez, yıllardır süregelen rakip küçümseme hastalığının İzmirspor'a pahalıya malolduğunu kaydederek, ''Bu bir psikolojik hastalıktır ve biz de bunu kulübe psikolog getirerek çözeceğiz'' dedi. 
     Dönmez, şunları söyledi 
     ''Çanakkale Dardanelspor gibi, Gümüşhane Doğanspor ve Antalyaspor'a da yenildik. Hep alt sıralardaki rakiplerden çekiyoruz. Oyuncularımıza bu konuda yaptığımız tüm uyarılar boşa çıktı. Şimdi Ege Üniversitesi'nden bir psikolog getirterek, futbolcularımıza psikolojik tedavi uygulayacağız. Onların beynindeki bu hastalığı yok edeceğiz. Çünkü bu bir tür, konsantre olamama hastalığıdır. Üst sıralardaki takımlardan puan alırken, dip takımlara hep yeniliyoruz.'' Öte yandan önceki hafta disiplinsiz davranışları nedeniyle kadro dışı bırakılan Sami, Cüneyt, Sezgin ve İbrahim'in affedilmeleriyle ilgili konunun yönetim kurulunda tartışılacağı ve teknik heyetin yeni raporu doğrultusunda bu futbolcuların yeniden kazanılabileceği ifade edildi. 
     





</TEXT>
</DOC>
