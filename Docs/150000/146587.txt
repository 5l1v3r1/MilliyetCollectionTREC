<DOC>
<DOCNO> 146587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko29.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Savaş tahviline karşıyız 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, devlete özel sektörden bağış şeklinde kaynak aktarımı önerilerini, ''kumar batağına saplanmış babaya yeni kaynak sağlama gayreti'' olarak değerlendirerek, ''Kötü alışkanlıklarından vazgeçmeyen kumarbaza yeni kaynak aktarmada, yeni kara delikler yaratmada biz yokuz'' dedi. 
     Yıldırım, yaptığı yazılı açıklamada, son günlerde bazı özel sektör temsilcilerinin savaş bahanesini öne sürerek, devletin borç ödemelerinin kapatılabilmesi amacıyla zenginlerin devlete bağış yapması veya tahvil yoluyla faizsiz gelir aktarması şeklinde ilk bakışta iyi niyetli gibi görünen öneriler dile getirdiklerini bildirdi. 
     Yıldırım, ''Bu sözler kumar batağına saplanmış ve alışkanlıklarından vazgeçmeyen babaya ya da delik deşik bir havuza yeniden kaynak sağlamaktan farklı değildir'' dedi. 
     Devlete özel sektörden bağış şeklinde kaynak aktarımı önerilerini, ''kumar batağına saplanmış babaya yeni kaynak sağlama gayreti'' olarak değerlendiren Yıldırım, şunları kaydetti 
     ''Savaş ortamının yarattığı vatansever duyguları istismar eden bu tür hamasi öneriler, aslında devletin kaynaklarına öteden beri göz diken bazı kesimlerin önerilerine benzemektedir. Bu bir psikolojik baskıdır. Devlet yeniden palazlansın, biz de devleti yine sömürebilelim anlamı ve niyeti taşımaktadır. Bu yanlış olduğu kadar tehlikeli de bir yoldur. KİT, kamu harcamaları ve kamu idaresi alanlarında gerekli reformlar yapılmadan yani havuzdaki delikler ve çatlaklar kapatılmadan, havuzu doldurmaya çalışmanın hiçbir yararı ve anlamı olmayacaktır. 
     Hükümetlere yol göstermek isteniyorsa onların hoşuna gidecek tedavi değil de narkoz etkisi yapacak önerilerle popülistlik ve hatta dalkavukluk yapmadan doğruların dile getirilmesine özen gösterilmelidir. Hükümetler de her aklına gelenin ve gizli gündemi olanın yersiz konuşmalarına itibar etmemelidir.'' 
     
     ''YENİ KARA DELİKLER YARATMADA BİZ YOKUZ'' 
     Yıldırım, kamu açığı, israf ve savurganlığın nedenleri ortadan kaldırılmadan şu veya bu şekilde yardım etmekle sorunun çözülemeyeceğinin savunarak, şöyle dedi 
     ''Havuzdaki delikler ve çatlaklar kapatılmadan, herkes bütün servetini devlete bağışlasa da havuz dolmaz. Kötü alışkanlıklarından vazgeçmeyen kumarbaza yeni kaynak aktarmada, yeni kara delikler yaratmada biz yokuz.'' Açıklamasında bazı öneriler de dile getiren Yıldırım, reformlarla devletin asli görevlerine döndürülmesi, özel sektörün güçlendirilerek kalkınma ve istihdamın özel sektöre bırakılması gerektiğini bildirdi. 
     İTO Başkanı Yıldırım, ''Devlet kayıtdışı ekonominin kapsama alınmasını ve elinde ama işgal altında olan arazilerine sahip çıkıp onu değerlendirmeyi beceremediği için çareyi her zaman kümesteki kazlara yüklenmekte bulmaktadır. Kümesteki kazları da kesip yok etmeyelim'' dedi. 
     





</TEXT>
</DOC>
