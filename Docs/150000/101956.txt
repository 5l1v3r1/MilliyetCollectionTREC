<DOC>
<DOCNO> 101956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/siyaset/asiy.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz teklif 
</HEADLINE>
<TEXT>

Derviş’in siyasetten kopabileceği sinyali üzerine devreye giren Özkan, CHP çatısı altında Derviş’e başbakanlık önerdi. Derviş ise, "Baykal ve Cem arasında dönüşümlü başbakanlık" dedi 
     SERPİL ÇEVİKCAN 

     Solda birlik arayışında umutlar zayıflarken iki sürpriz öneri gündeme geldi. Kemal Derviş’in, hiç bir partiye katılmadan üniversiteye dönme planını tekrar gündeme aldığı dakikalarda Hüsamettin Özkan, "Deniz Baykal ve İsmail Cem çekilsin, Başbakan adayı Derviş olsun" önerisinde bulundu. Derviş ise, "CHP ile birleşin, Baykal ile dönüşümlü Başbakanlık’ta anlaşın. Ben bir şey istemiyorum" yanıtını verdi. 
     Milliyet’e yaptığı açıklamada, "İttifak halkın umurunda değil, benim de umurumda değil" diyen Cem’in bu sözleri üzerine CHP Lideri Baykal’ın yaptığı çıkış dün Başkent’te gündemi oluşturdu. Derviş’i, dün görüştüğü bazı isimlere "siyaseti tamamen bırakabileceği" mesajını vermeye kadar yönelten ilginç gelişmeler gece yarısına kadar sürdü. Baykal’ın YTP’lilere "CHP çatısı altında birleşelim" çağrısına Cem’in verdiği "YTP, yeni katılımlarla güçlenerek yoluna devam ediyor" yanıtı, Derviş’in umutlarını gölgeledi. Baykal’ın "CHP’de birleşelim" davetine kadarki girişimlerinden somut sonuç alamayan, ancak dün işadamı Bülent Eczacıbaşı’yla yaptığı görüşmede herşeye rağmen bu çağrıdan hoşnut olduğunu dile getiren Derviş, YTP’den gelen mesajların ardından girişimlerinden sonuç alamayacağını dile getirmeye başladı. 
     
     Özkan İkisi de çekilsin 
     Derviş’in aradığı ittifakı gerçekçi bulmayan YTP’de Derviş’in çekilme eğilimi üzerine harekete geçildi. Hüsamettin Özkan, Derviş’e şu teklifi iletti "Bugün yapacağın açıklamayı ertele, köprüleri atma. Baykal samimiyse Cem de liderlikten çekileceğini açıklasın. Beraber gidip konuşalım, Baykal da çekilmeyi kabul ederse, seni ortak başbakan adayımız olarak ilan edelim. CHP çatısı altında seçime gidelim." 
     
     Son dakika 
Tek YTP’ye ret      Derviş, dün Özkan’ın evinde yapılan görüşmede, YTP lideri Cem’in "Partiye katılma" kesin bir dille ret yanıtı verdi. Görüşmede Derviş’e YTP ile ilgili rapor ve anketleri veren Cem, "3 haftada parti 2. sıraya yükseldi. Gelirseniz daha da ileri gideriz" önerisinde bulundu. Ancak Derviş bu öneriyi reddederek, "Hayır bu birlikteliği sağlamamız lazım. Bu rakamların fazla geçerliliği yok. Sol bir araya gelmezse bunların değeri yok" karşılığını verdi. Bu sırada CNN Türk’te, Baykal’ın yaptığı "Liderliğimi tartışmam" şeklindeki açıklama görüntüye geldi. Görüşmeye katılanlar bu görüntüleri izlerken birbirlerine gülümsedi. Ancak Cem ve Özkan hiçbir şekilde Derviş’i YTP’ye katılmaya ikna edemedi. 
     Derviş, 3 saat süren görüşmeden sonra gazetecilerin "Kesin kararınızı nerede açıklayacaksınız" sorularını da, "Ben ne açıklaması yapacağım ki " diye yanıtladı. 
     
     YTP’yi harekete geçiren karar 
Üniversiteye dönüyorum’      Ankara’da sabaha kadar süren olağanüstü gelişmeler ile YTP’nin harekete geçmesinin nedeni, ittifak arayışından umudunu kesen Kemal Derviş’in, "hiçbir partiye katılmayarak üniversiteye dönme kararı" alması oldu. 
     TÜSİAD Başkanı Tuncay Özilhan ve Gaziantep Büyükşehir Belediye Başkanı Celal Doğan ile dün yaptığı görüşmelerde çabalarının sonuca ulaşmamasından üzüntü duyduğunu dile getiren Derviş, bu isimlere, üniversiteye dönmeyi planladığı mesajını verdi. Derviş "Yazık olacak, bu noktada herkese sorumluluk düşüyor. Türkiye’nin geleceği uzlaşmaya bağlı. Ancak kimse esnemiyor" dedi. 
     Üniversiteye dönme kararı üzerine, YTP cephesinden Hüsamettin Özkan ile İsmail Cem, Derviş’in bugün yapacağı açıklamayı önlemek üzere harekete geçtiler. Derviş, Özkan’la görüşmek üzere evinden ayrılırken de, şu açıklamayı yaptı "Benim için geniş bir birliktelik çok önemli. Sayın Baykal’ın çağrısı da önemli, çok önemli bir adım bence. Çok olumlu, ama tabii bunu geniş tabana oturtmak şart." 
     



 SİYASET 





















</TEXT>
</DOC>
