<DOC>
<DOCNO> 112103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/dunya/dun01.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye’ye haksızlık yapıldı 
</HEADLINE>
<TEXT>

Bush yönetimi, AB’nin Ankara’ya müzakere tarihi vermemesini eleştirirken, Kopenhag’a kadar bu tavrın değişmesini istedi... 
     YASEMİN ÇONGAR Washington 

     Avrupa Birliği’nin AB İlerleme Raporu’nda Türkiye’ye adaylık müzakereleri için tarih verilmemesi, Washington’u üzdü. ABD Dışişleri Bakanlığı Sözcüsü Richar Boucher, günlük basın brifinginde, "AB Türkiye’ye en kısa zamanda müzakere tarihi vermeli" dedi. AB’nin Kopenhag Zirvesi’ne kadar olan sürede, ABD’nin Avrupa nezdinde Türkiye için çaba göstermeyi sürdüreceğini de vurgulayan Boucher, "Türkiye’nin yeri Avrupa’dır" diye konuştu. 
     Bush yönetiminin bir diğer yetkilisi, Milliyet’e yaptığı değerlendirmede, raporun içeriğinin kendileri için sürpriz olmadığını belirterek, "Raporun, adaylık müzakerelerinin başlaması konusunda daha somut ifadeler içermesini tercih ederdik. Tarih açıklanmamış olması, umarız Ankara’nın cesaretini kırmaz. Tersine, Türkiye’nin özellikle son dönemde hız verdiği reformları sürdüreceğini umuyoruz" dedi. 
     
     Yoğun kulis 
     Geçmiş yıllarda, AB’nin Türkiye’yi dışlamaması için büyük gayret gösteren ABD, Kopenhag Zirvesi’nde Türkiye’ye müzakere tarihi verilmesi için de yoğun çaba harcıyor. Geçen hafta Washington’da yapılan ABD - AB Yüksek Düzeyli Memurlar Toplantısı’nda, Bush yönetimi yetkilileri, Türkiye’nin durumunu gündeme getirdiler. ABD tarafına Dışişleri Müsteşarı Marc Grossman’ın başkanlık ettiği toplantıda, Washington, Türkiye’ye üyelik müzakereleri için tarih verilmesini istedi. 
     Öte yandan, ABD Dışişleri Bakanlığı’nın Kıbrıs özel Temsilcisi Tom Weston da, son günlerde Belçika’nın başkenti Brüksel’de Türkiye lehine kulis yürüttü. Weston, Financial Times gazetesine verdiği demeçte, "Türkiye konusundaki görüşlerimizi, Avrupa’daki dost ve müttefiklerimize kuvvetle ifade ettik" dedi. 
     



 DÜNYA 













</TEXT>
</DOC>
