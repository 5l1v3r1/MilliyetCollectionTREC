<DOC>
<DOCNO> 128932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo22.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, İspanya'ya gitti... 
</HEADLINE>
<TEXT>

     Birinci Süper Futbol Ligi'ne verilen arada ilk etap kampı için İspanya'nın Marbella kentini tercih eden Galatasaray bu ülkeye gitti. 
     Atatürk Havalimanı'na gelen sarı-kırmızılı kafilenin neşeli olduğu gözlenirken, yolcuların da ilgi odağı olan futbolcular uzun süre imza dağıtarak resim çektirdi. 
     Ayrıca en çok imza dağıtan futbolcu Hasan Şaş olurken, Ümit Davala da yeni sakal biçimi ve kırmızı gözlükleriyle dikkati çeken bir diğer isim oldu. 
     İspanya kampı kafilesine PAF takımdan İlker ve Sedat da teknik direktör Fatih Terim tarafından dahil edildi. 
     Malaga kentine hareket eden sarı-kırmızılı kafile, buradan Marbella'ya geçecek. 
     
     KAMP PROGRAMI 
     Galatasaray Futbol Takımı, devre arasında İspanya'da yapacağı kamp süresince 3 hazırlık maçı yapacak. 
     Sarı-kırmızılılar, Marbella kentinde 15 Ocak'a dek sürecek çalışmalar sırasında ilk hazırlık maçını, 10 Ocak Cuma günü İspanya Üçüncü Ligi takımlarından Deportivo San Pedro ile yapacak. 
     Galatasaray, 12 Ocak'ta Belçika Birinci Ligi takımlarından Germinal Beershot Anvers, 14 Ocak'ta da Hollanda İkinci Ligi takımlarından FC Volendam ile karşı karşıya gelecek. 
     





</TEXT>
</DOC>
