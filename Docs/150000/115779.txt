<DOC>
<DOCNO> 115779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/soneko04.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İç giyimciler havaların soğumasını bekliyor... 
</HEADLINE>
<TEXT>

     Kışlık giyimciler, havaların sıcak gitmesi nedeniyle ertelenen talebi yakalamak için havaların soğumasını bekliyorlar. 
     Geçtiğimiz aylarda kurulan Tüm İç Giyim Sanayicileri Derneği'nin TİGSAD Başkanı Deha Orhan, insanların bir yandan seçimi, bir yandan savaşı beklemeye başladıklarını belirterek, ''Bu da yetmiyormuş gibi havalar da sıcak gidiyor. Kimse kışlık alışverişine çıkmıyor. İşler hayli düştü'' diye yakındı. 
     Derneğin faaliyetleri ve sektörde yaşanan gelişmelere ilişkin A.A. muhabirinin sorularını yanıtlayan Orhan, geçen krizden çok fazla etkilenmediklerini, alışverişlerin devam ettiğini, fakat Eylül ayından sonra satışların biraz düştüğünü belirtti. 
     Orhan, iç giyimin canlanması için insanların alışverişe çıkması gerektiğini, aksi halde krizin bitmeyeceğini söyledi. Avrupa ve ABD de insanların birbirine hediye almasını gerektiren birçok gün bulunduğunu, bunun da ekonomiye canlanma getirdiğini vurgulayan Orhan, Türkiye'de ise çok fazla hediye alma alışkanlığı bulunmadığına işaret etti. 
     TİGSAD Başkanı Orhan, ''ABD'de sevgililer gününde ekonomiye giren para inanılmaz. Bu ekonomiyi canlı tutuyor. Türkiye'de ise bir tutumlu olmaktır gidiyor'' dedi. 
     Deha Orhan, ABD'de bayanların gelirlerinin yüzde 20-25'ini iç giyime harcadıklarını, Türkiye'de bir bayanın gelirinin yüzde 10'unu iç giyime harcadığını belirterek, ''ABD'de 250 dolar harcanıyorsa Türkiye'de 25 milyon lira harcıyorlar'' diye konuştu. 
     
     İÇ GİYİM FUARLARINA KATILACAĞIZ 
     Kriz ortamında tekstilde tek büyüyen, yatırım yapan ve gelişen sektörün iç giyim olduğunu bildiren Orhan, iç giyim sektörünün istihdam olarak da büyük katkı sağladığına dikkat çekti. 
     Orhan, ''Bizim iç giyim sektörü en fazla işçiyi barındıran sektördür. Bu, tekstil sektörünün başka hiçbir dalında yok. İç giyimi istihdamı yoğun olan şehirlere, ilçelere kazandırmak önemli'' dedi. 
     Derneğin faaliyetleri hakkında da bilgi veren Orhan, dünyanın çeşitli ülkelerinde düzenlenen iç giyim fuarlarına katılacaklarını söyledi. 
     İspanya ve Fransa'daki iç giyim sanayicileri dernekleri ile bağlantıya geçtiklerini anlatan Orhan, ''İspanya'daki iç giyim sanayicileri Türkiye'ye ziyarette bulunacak ve birlikte işbirliği olanaklarını görüşeceğiz. İspanyol sanayicileri Fransa takip ediyor. Alman ve İtalyan sanayicilerle de görüşüldü'' dedi. 
     





</TEXT>
</DOC>
