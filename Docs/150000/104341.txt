<DOC>
<DOCNO> 104341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/spor/spo01.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İthal ceza çıktı 
</HEADLINE>
<TEXT>

Profesyonel Futbol Disiplin Kurulu, 20 Temmuz’da Lyon ile oynanan dostluk maçında rakibine tekme atan Ali Eren’e iki maç ceza verdi 
     Rapor edilmişti 
     PROFESYONEL Futbol Disiplin Kurulu, 20 Temmuz’da Olympique Lyon takımı ile oynanan dostluk karşılaşmasında rakip takım futbolcusuna kasten tekme atan Beşiktaşlı Ali Eren’i iki maç müsabakalardan men cezasına çarptırdı. Fransız federasyonunun raporu üzerine ceza alan Ali Eren, İstanbul’da oynanacak Diyarbakırspor ile 14 Eylül’deki Göztepe karşılaşmalarında forma giyemeyecek. Yönetim cezanın iptali için tahkim kuruluna gitmeye karar verdi. 
     
     Engin’e 20 gün 
     DİSİPLİN Kurulu dün yaptığı toplantıda ayrıca Siyah - Beyazlı kulübün menajeri Sinan Engin’in de dosyasını ele aldı. Ligin ikinci haftasında Kocaelispor ile İstanbul’da oynadıkları karşılaşma sonrası müsabakanın hakemi Ünsal Çimen’e sözle hakaret eden Engin 20 gün hak mahrumiyeti cezası aldı. Çimen maç sonrasındaki raporunda Engin’in sözlerine geniş yer vermişti. 
     
Lucescu arayışta      BEŞİKTAŞ Teknik Direktörü, sezon başından beri ideal kadro kuramamanın sıkıntısını yaşıyor. Savunmada Ronaldo ve Zago’dan memnun olan Rumen hocanın, Tolga konusunda kararsız kaldığı bildiriliyor. Lucescu, en sorunlu bölge olarak gördüğü orta alanda Sergen ve Amaral’ı banko olarak görürken, Serdar, Kaan Dobra ve Zafer’e hiç şans vermedi. 
     FORVETTE İlhan Mansız ve Nouma’nın problemleri nedeniyle Pancu - Ahmet Dursun ikilisini oynatan Lucescu’nun, Diyarbakır maçına nasıl kadro çıkartacağı merak ediliyor. Önümüzdeki hafta liglerin oynanmayacak olması nedeniyle, teknik heyet, Lazio’ya maç teklif etti. Olumsuz yanıt gelmesi halinde Rumen Rapid Bükreş’e öneri götürülecek. 
     
Muhalefet ayaklandı      SİYAH-BEYAZLILAR’IN son kongresinin ardından yaşları küçük veya Beşiktaşlı olmayanları kulübe üye yaptığı için ihraç istemiyle Disiplin Kurulu’na verilen Genel Sekreter İsmail Ünal’a hiç bir ceza verilmemesi muhalefeti karıştırdı. Muhalifler kararın 15 gün içinde verilmesi gerekirken, iki ay sonra alındığını iddia ederek, Serdar Bilgili’nin birleşme yemeğine katılmayacaklarını ve olayı mahkemeye götüreceklerini belirttiler. 
     



 SPOR 

























</TEXT>
</DOC>
