<DOC>
<DOCNO> 112238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/soneko22.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat işçilerinin 5'te 1'ini işten çıkaracak 
</HEADLINE>
<TEXT>

     İtalya'nın ulusal değeri olarak kabul edilen, 1899 yılından bu yana otomotiv sektöründe hizmet veren Fiat, tarihinin en zorlu dönemlerinen birini yaşıyor. 
     Fiat Oto Başkanı Paolo Fresco ve CEO'su Gabriele Galatei, Fiat işçilerinin bağlı olduğu sendikaların liderleriyle yaptığı toplantı sonrası dün akşam geç vakitlerde yeniden yapılanma planını açıkladı. 
     Buna göre toplam 8,100 işçisini 2003 yılı sonuna kadar işten çıkartacak olan Fiat, Arese Milano ve Termini İmerese Palermo fabrikalarının da kapatılmasını öngörüyor. 
     Sunulan plana göre, Aralık ayında Fiat Oto'dan 5000 ve Yedek Parça'dan 600, 2003 Temmuz ayında Fiat Oto'dan 2000 ve Servis ile Yedek Parça'dan 500 işçi süreli olarak çıkartılacak. 
     Böylelikle İtalya'daki toplam 55 bin işçisinden 5'te 1'ini kaybedecek olan Fiat, geçtiğimiz Mayıs ayında da 2,887 kişiyi işten çıkarma kararı almıştı. 
     Fiat patronları, çıkartılacak işçiler için hükümetten ''devlet krizi'' yaklaşımı isterken, bu konuda Başbakan Silvio Berlusconi ve Çalışma ile Üretim Faaliyetleri bakanlıkları ile pazarlıklar devam ediyor. 
     İtalya'da ciddi krizde olan özel sektörler için geçmişte uygulanan ''Devlet Krizi'' yaklaşımı, işten çıkartılan işçilerin evlerinde işsiz olarak oturduklarında, maaşlarının yüzde 80'inin 1 yıl süreyle devlet tarafından karşılanması anlamına geliyor. 
     1960'lı ve 1970'li yıllarda bu uygulamadan yararlanan Fiat'ın, bu sefer karşısındaki sorun ise AB içindeki rekabet kurulu yasaları olarak gözüküyor. 
     Yapılan yorumlara göre, AB'deki rekabet kurulu yasalarına göre krizde olan özel şirketlere devlet yardımının getirilmesine kısıtlama getirildiğinden Fiat'ın artık İtalyan devletine güvenerek hareket edemeyeceği belirtiliyor. 
     Çalışma Bakanı Robeto Maroni ise açıklamasında, Fiat'a yardım etmeleri için şirketin ''ciddi projeler'' getirmesi gerektiğini ifade etti. 
     
     YARIN 4 SAATLİK GENEL GREV VAR 
     Bu arada ülkedeki tüm Fiat işçileri, yönetimin aldığı işten çıkarma kararını protesto etmek için, yarın 4 saatlik genel greve gideceklerini duyurdu. Termini İmerese ve Arese'deki işçiler bugün de gösterilerine devam ederken, tren, otoyol ve limanlarda ulaşımı durdurma eylemleri yapıldı. 
     Öte yandan Fiat'ın genelde ülkenin güneyindeki fabrikalardan işçi çıkartacak olması ise zaten yoksulluk problemi olan güney İtalya'da sosyal trajedi yaratacağından endişe ediliyor. 
     İki gündür Milano borsasında düşüş yaşayan Fiat hisseleri ise bugüne yüzde 1.02'lik yükselişle başladı. 
     





</TEXT>
</DOC>
