<DOC>
<DOCNO> 137569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur17.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış bitmek bilmiyor.... Karlı günlere hazırlanın... 
</HEADLINE>
<TEXT>

     Türkiye, Orta Akdeniz üzerinden gelen yağışlı sisteme ilave olarak, bu geceden itibaren Karadeniz'den gelen daha soğuk ve yağışlı bir havanın etkisine girecek. 
     Devlet Meteoroloji İşleri Genel Müdürlüğü'nden yapılan uyarıya göre, halen yurdun büyük bir bölümünde devam eden yağışlara ilave olarak, bu geceden itibaren Karadeniz üzerinden gelen daha soğuk ve yağışlı hava etkili olacak. 
     Buna göre, bu gece ve yarın bütün yurtta görülecek yağışlar, Akdeniz kıyılarında etkili yağmur İç Ege, Akdeniz'in iç kesimleri, İç Anadolu, Doğu ve Güneydoğu Anadolu bölgelerinde etkili olmak üzere kar şeklinde olacak. Yağışlara ek olarak, Marmara ve Kuzey Ege'de poyraz zaman zaman fırtına şeklinde esecek. 
     20 Şubat Perşembe günü, Marmara'nın batısı, Kıyı Ege ve Batı Akdeniz kıyıları dışında görülecek kar yağışının, Batı Karadeniz ile Doğu ve Güneydoğu Anadolu bölgelerinde etkili olması bekleniyor. 
     21 Şubat Cuma ve 22 Şubat Cumartesi günleri, yurdun kuzey ve doğu kesimlerinde kar yağışı etkisini sürdürecek. 
     Hava sıcaklıkları ise bu geceden itibaren biraz daha azalarak 1-3 derece , mevsim normalleri altında seyretmeye devam edecek. 
     Bu arada, perşembe günü Ege ve Batı Akdeniz'de gece sıcaklıklarındaki düşüşler 3-5 derece nedeniyle don olayı yaşanacak. 
     Marmara ve Kuzey Ege'de fırtına şeklinde görülecek poyraz, etkili kar yağışı, don olayı ve buzlanmanın oluşturacağı olumsuz şartlar nedeniyle, ilgililer ve vatandaşların tedbirli olmaları istendi. 
     
</TEXT>
</DOC>
