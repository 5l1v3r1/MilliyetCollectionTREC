<DOC>
<DOCNO> 102984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur06.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Susuz günler uzak değil... 25 yıl sonra susuz kalacağız... 
</HEADLINE>
<TEXT>

     Şimdiki büyüme hızı ile 25 yıl sonra, mevcut su kaynaklarının tahrip edilmeden kullanılması durumunda bile Türkiye'de su sıkıntısı yaşanabileceği savunuldu. 
     Türkiye Tabiatını Koruma Derneği TTKD Gaziantep Şube Başkanı İlhan Arslanyürek, yaptığı açıklamada, insan ve bitki yaşamı için önem taşıyan tatlı su miktarının çok sınırlı olduğunu bildirdi. 
     Dünyada kullanılabilir suyun dengeli dağılmadığına dikkati çeken Arslanyürek, ''Günümüzde dünya nüfusunun üçte biri yeterli ve dengeli su kaynağına sahip olamadığı için su sıkıntısı yaşıyor. Mevcut büyüme hızı ile 25 yıl sonra, mevcut su kaynakları tahrip edilmeden kullanılmış olsa bile Türkiye'de su sıkıntısı yaşanabileceği tahmin ediliyor'' dedi. 
     Türkiye'nin gelecek kuşaklara sağlıklı ve yeterli su bırakabilmesi için kaynaklarını çok iyi koruyup, akılcı kullanması gerektiğine işaret eden Arslanyürek, ''Sanayileşme su kullanımını artırıyor. Sanayileşmemiş ülkelerde günlük kişi başına 120 litre olan su kullanımı, sanayileşmiş toplumlarda 500-600 ve hatta bin litreye kadar çıkabiliyor'' diye konuştu. 
     Arslanyürek, suyun az kullanılmasının değil, yeterince ve gerektiğince kullanılmasının önemli olduğunu sözlerine ekledi. 
     





</TEXT>
</DOC>
