<DOC>
<DOCNO> 105920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/soneko29.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan hükümeti, kamu açıklarını kapatmak için önlemler aldı... 
</HEADLINE>
<TEXT>

     İtalyan hükümeti, kamu hesaplarındaki açığın büyümesini engellemek bir dizi önlemler almaya çalışıyor. 
     Başbakan Silvio Berlusconi başkanlığında bugün acil toplanan Bakanlar Kurulu, vergi affı, verilen ödeneğinin üstüne çıkan bakanlıkların harcamalarını durdurma ve bölge konseylerinin harcamalarında kısıtlama getirilmesini içeren bir kararnameyi kabul etti. 
     Ekonomi Bakanı Giulio Tremonti tarafından sunulan kararnamenin, 30 Eylül tarihine kadar parlamentoya sunulması gerekiyor. 2002 yılında yüzde 1.3'lük büyüme ile 14.5 milyar Euro'luk bütçe açığı görülürken, eğer büyüme yüzde 0.9'da kalırsa bu rakamın 17 milyar Euro'yu bulacağı belirtiliyor. 
     Ekonomik büyümenin düşük düzeyde kalmasından dolayı, harekete geçen hükümet 2003 yılına ilişkin kararlar almaya başladı. 
     İtalya'da 1997-2001 yılları arasını kapsayan, vergi kaçakçılığına ilişkin 800 bin davanın devam ettiği açıklanırken, getirilecek vergi affıyla 2003 yılında 8 milyar Euro'luk hazineye gelir elde edilmesinin planlandığı ifade ediliyor. 
     Hükümet ayrıca, hazineden ek kaynak isteyen bakanlıkların harcamalarını da bir süre için durdurarak, yıl başında öngürülen hedefi dengelemeye çalışacak. 
     Ülkedeki 20 bölge konseyinin harcamalarını denetim altında tutmak isteyen Berlusconi hükümeti, bundan sonra bölge konseylerinde kabul edilip getirilen projelere hemen onay vermeyip projenin finansmanın nereden ve ne şartlarda karşılanacağını araştıracak. 
     Bu arada İtalyan Endüstri Konfederasyonu Confindustria Başkanı Antonio D'Amato, İl Sole 24 Ore gazetesine yaptığı açıklamada ''ekonomideki açık daha fazla genişlemeyecek, bilinçli girişimle açığın kapatılmasını temenni ediyorum. Kaybedecek vakit yok. Gerekli tedbirler uygulanmalı. Hükümet seçmenlerine gelişmeye ve yatırımların yeniden başlamasına yönelik bir ekonomik program sundu. Ama bu program büyümeden kaynaklanan engellerden dolayı takıldı. Şimdi yapılması gereken, durumun farkına varıp hareket etmektir'' dedi. 
     İtalyan hükümeti, geçtiğimiz haftada yüksek enflasyona karşı gaz, elektrik ve telefon fiyatlarını 3 ay dondurma kararı almıştı. 
     





</TEXT>
</DOC>
