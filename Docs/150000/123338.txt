<DOC>
<DOCNO> 123338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/soneko11.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası Irak savaşının faturası... 
</HEADLINE>
<TEXT>

     Olası Irak operasyonundan en büyük zararı Türkiye gibi gelişmekte olan ülkelerin göreceği bildirildi. 
     ABD'nin Irak'a yönelik askeri operasyon olasılığı giderek güçlenirken, operasyonun dünya üzerindeki etkileri konusunda uzmanlar arasında değişik görüşler bulunuyor. 
     Küresel sağlık örgütü Medact'ın Körfez Savaşı verilerinden yola çıkarak hazırladığı rapor, Irak'a karşı olası bir savaşın nükleer bir çatışmaya dönüşmesi durumunda yaklaşık 4 milyon kişinin öleceğini ortaya koydu. 
     Rapora göre, Saddam Hüseyin saldırıların başlamasının ardından petrol kuyularını ateşe verebilir, kimyasal ve biyolojik silahlar kullanabilir. Irak, Kuveyt ve Suudi Arabistan'ın petrol kuyularına, hatta bu ülkelerde halkın yaşadığı merkezlere de saldırabilir. 
     ABD'nin Irak'a operasyonunun olumsuz etkileri dünya genelinde büyüme rakamlarından çok Ortadoğu petrolüne bağımlı gelişmekte olan ülkelere olacak. 
     Söz konusu rapora göre, olası bir nükleer çatışmanın çevreye ve insan sağlığına etkisi felaket boyutunda olacak. Raporda, nükleer silah kullanılmasa bile, olası bir savaşta, yarım milyon insanın öleceği, bölgede iç savaş, açlık ve salgın hastalıkların yayılacağı, petrol kuyularının alev alabileceği, tüm Ortadoğu'nun çatışmanın içine çekilebileceği kaydedildi. 
     Raporda, petrol fiyatlarının artarak tüm dünyayı ekonomik krize sürükleyeceği, böylece savaşın ekonomik etkilerinin tüm dünyada hissedileceği de belirtiliyor. 
     
     YENİDEN YAPILANMA HARCAMASI 200 MİLYAR DOLAR 
     Medact'ın raporunda, olası savaşla ortaya çıkacak mülteci sorununa da dikkat çekildi. Irak'tan kaçacak olan binlerce insanın yollarda öleceğini, binlercesinin de komşu ülkeleri de zora sokarak kötü koşullarda yaşamak zorunda kalacağını öngören raporda, silahlar mülteciler ve yeniden yapılanma için yapılacak harcamanın toplam 200 milyar doları bulacağı belirtildi. 
     Raporda, petrol fiyatlarının artarak tüm dünyayı ekonomik krize sürükleyeceği, böylece savaşın ekonomik etkilerinin tüm dünyada hissedileceği de ifade ediliyor. 
     
     EKONOMİSTLERİN GÖRÜŞLERİ 
     ABD'li bazı uzmanlara göre ise olası Irak operasyonun beklenildiği gibi kısa sürede sonuçlanması halinde, büyümeye ve petrol fiyatlarına etkisi sınırlı kalacak Bazı uzmanlar ise operasyonun dünya ekonomisine etkilerinin uzun süreceği ve operasyonun küresel büyümeyi yavaşlatıp, enflasyonun yükselmesine ve işsizliğin artmasına sebep olabileceğini belirtiyorlar. 
     The Economict Intelligence Unit'in araştırmasına göre, petrol piyasasının beklentileri, operasyonu takip eden birkaç hafta içerisinde fiyatların 35-40 dolar arasında seyredeceği yönünde. Ancak araştırmada, savaşın çıkmasıyla beraber petrol arzında düşüşün yaşanmaması halinde fiyatların hızla eski seviyesine döneceği de vurgulanıyor. 
     
     EN AZ ABD, EN ÇOK TÜRKİYE ZARAR GÖRECEK 
     Yine olası Irak operasyonundan en az etkilenecek ülkenin, dev stratejik petrol rezervlerine sahip, Afrika ve Latin Amerika'da da alternatif kaynakları bulunan ABD'nin olması bekleniyor. Ortadoğu petrolüne bağımlı Avrupa'nın ve özellikle Japonya'nın petrol fiyatlarındaki artıştan çok daha olumsuz etkileneceği belirtiliyor. 
     Birçok sanayileşmiş ülke 1970'lerde yaşanan petrol krizlerinden sonra, fiyat riskini azaltmak üzere adımlar atmışken, operasyonun en büyük zararı Türkiye gibi gelişmekte olan ülkelere vereceği vurgulanıyor. 
     Bu arada, Irak'ta operasyon beklentilerine rağmen, Petrol İhraç Eden Ülkeler Örgütü'nün OPEC tavrının fiyatta önemli bir belirleyici olduğunun da altı çizildi. 
     





</TEXT>
</DOC>
