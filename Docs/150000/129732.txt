<DOC>
<DOCNO> 129732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sondun08.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times Türkiye'nin tereddüdü Pentagon'u kaygılandırıyor 
</HEADLINE>
<TEXT>

     Türkiye'nin olası bir Irak savaşında kuzeyden ikinci bir cephe açılması konusunda gösterdiği tereddüdün ABD Savunma Bakanlığı'nı Pentagon kaygılandırdığı bildirildi. 
     New York Times gazetesi, bugün manşetten verdiği haberde, Amerikalı yetkililerin Türkiye'yi ikna edemediklerine ve sürenin hızla azaldığına dikkati çekti. Gazeteye açıklamada bulunan üst düzey bir Amerikalı yetkili, ''Askeri planlama açısından kritik noktaya ulaştık. Türkiye'den evet ya da hayır cevabı bekliyoruz'' diye konuştu. 
     Türk hükümet yetkililerinin, Amerikalılarla görüşmelerinde, ''Türk topraklarında çok sayıda Amerikan askeri konuşlandırmanın siyasi açıdan kabulü güç bir olgu olduğu görüşünü savundukları'' kaydedilen haberde, ''Türk hükümetinin, BM'den askeri harekata izin veren ikinci bir karar çıkmadıkça son sözü söyleyemeyeceği'' bildirildi. Haberde yabancı askerlerin Türkiye'de konuşlandırılmasına ancak TBMM'nin karar verebileceği, meclisin ise BM silah denetçileri komisyonu başkanı Hans Blix 27 Ocak'ta Güvenlik Konseyi'ne görüş bildirmeden önce bu konuyu ele almayacağının anlaşıldığı da belirtildi. 
     Gazeteye görüş açıklayan ancak kimliği belirtilmeyen bir Amerikalı yetkili, ''Yeni ve deneyimsiz bir liderlikle karşı karşıya bulunuyoruz. Hükümet, kendini köşeye sıkışmış gibi hissediyor. Seçilme konusundaki öncelikleri böyle bir durumu içermiyordu'' diye konuştu. 
     Bu arada ''kuzeyden ikinci cephe açılmadan da Saddam Hüseyin'i devirebileceklerini'' öne süren Amerikalı yetkililer, ''ancak bu durumda saldırının çok daha zor ve çirkin olacağına'' dikkat çektiler. 
     Haberde, buna rağmen bazı Amerikalı yetkililerin, ''Türklerin sıkı pazarlık yaptığı ve sonuçta ikna olacakları görüşünde olduğu öne sürüldü. 
     
     İNCELEME HEYETİ KONUSUNDA ANLAŞMAZLIK 

     Haberde, bu arada Türkiye ile ABD arasında, olası bir harekatta Amerikan birliklerinin kullanacakları Türk üs ve limanlarının modernize edilmesi konusunda inceleme yapmak üzere Türkiye'ye gelecek heyetin, çalışmaları sırasında Türk yasalarına mı, Amerikan yasalarına mı tabi olacağı konusunda yeni bir görüş ayrılığı başgösterdiği ifade edildi. 
     Bu sorun henüz halledilmediği için heyetin gelişinin geciktiği belirtilirken, heyetin en geç Ocak ayı ortasında Türkiye'de olması gerektiği kaydedildi. 
     
     80 BİN ASKER- 

     Gazetenin haberinde Türk yetkililerin savaş sırasında ABD'nin Türkiye'de 80 bin asker konuşlandırmayı planladığına inandıkları, oysa Amerikalılara göre bu sayının daha az olacağı iddiası da yer aldı. 
     ABD'nin güney cephesine ise 65-75 bin deniz piyadesi yığmasının beklendiği haberde kaydedildi. 
     Türk kamuoyunun yüzde 83 oranında Amerikan askerlerinin Türk topraklarında konuşlandırılmasına karşı çıktığı da vurgulanan haberde, ABD hakkında olumlu görüşe sahip Türklerin oranının yüzde 30 olduğu, bu rakamın bir yıl önce yüzde 52 dolayında bulunduğu da hatırlatıldı. 
     
</TEXT>
</DOC>
