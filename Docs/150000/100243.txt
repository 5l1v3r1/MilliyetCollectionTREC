<DOC>
<DOCNO> 100243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/spor/spo20.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Astronomik madalya      TÜRK sporunda yılın ilk 7 ayında 36 federasyonun uluslararası platformda kazandığı 1 madalya spor teşkilatına 4 milyar 853 milyon liraya mal oldu. Uluslararası organizasyonlar için 3 trilyon 786 milyar harcayan GSGM, karşılığında 780 madalya elde etti. En fazla parayı 354 milyar 852 milyon lirayla 203 madalya kazanan Güreş Federasyonu harcadı. 
     
Yanal klasiği      TSYD Ankara Şubesi’nin 36 yıldır düzenlediği dörtlü turnuvaya Ersun Yanal damga vurdu. Gençlerbirliği’nin hocası, Ankaragücü’nde göreve başladığı 2000 - 2001 sezonundan bu yana üç turnuvada da takımını şampiyonluğa taşıdı. Federasyonun Yanal’a çalışma izni vermemesine itiraz eden Gençlerbirliği, Tahkim’den çıkacak kararı bekliyor. 
     
Hakemler dikkat      MERKEZ Hakem Kurulu, yeni sezonda hakemleri özellikle maç raporlarının eksiksiz ve doğru doldurulması konusunda uyardı. Hata yapan hakeme 2 ila 6 hafta dinlendirme cezası verilmesini öngören sirkülerde en ağır suçu, raporlarda ihtar, ihracı eksik ve hatalı yazmak, skoru yazmamak ya da hatalı yazmak oluşturacak. 
     
Hitit’te Işık doğdu      TÜRKİYE Ralli Şampiyonası’nın 5. ayağı olan Hitit Rallisi hafta sonunda Ankara’da yapıldı. 44 araçtan sadece 32’sinin finiş gördüğü nefes kesen mücadelede Atölye Kazaz ekibinden Ercan Kazaz birinci olurken, F3 kategorisi Volkan Işık’ın zaferiyle noktalandı. Fiat Motorsport ekibinin dünyaca ünlü ismi Işık, Nejat Avcı ile girdiği amansız yarışı Punto Kit Car’ı ile salise farkı ile kazandı. 
     
Blair, Ülker’de      BASKETBOLDA Ülkerspor, ABD’li Joseph Blair ile bir yıllık sözleşme imzaladı. 28 yaşında ve 2.08 metre boyundaki tecrübeli pivot, geçen sezon İtalya’nın Scavolini Pesaro takımında forma giymişti. Blair, Erkekler Avrupa Ligi’nde 15.6 sayı ve 11.9 ribaunt ortalamasıyla forma giydi. Ülker, yeni sezon hazırlıklarına dün başladı. 
     
Havuzda başarı      İTALYA’NIN Bari kentinde devam eden Avrupa Gençler Sutopu Şampiyonası’nda Genç Milli Takım, çeyrek finale yükselerek büyük bir başarıya imza attı. Almanya’yı 8 - 6 mağlup eden milliler, Yunanistan’ın ardından B Grubu’nda 2. olarak çeyrek finale yükseldi. Ay - Yıldızlı ekip çeyrek finalde A Grubu’nun 1. ve 2. sırasında yer alan Hırvatistan ve İtalya ile karşı karşıya gelecek. 
     
Da Silva tamam      ELAZIĞ yönetimi, Trabzon ile sözleşmesi sürmesine karşın idmana çıkardığı Robson Da Silva’nın bonservisini aldı. Brezilyalı oyuncu, yönetici Şerafettin Ataç, yardımcı antrenör Mehmet Birinci ve menajeri ile birlikte Trabzon’a gidip, Başkan Özkan Sümer’den özür diledi. Trabzon, Da Silva’yı Elazığ’a verdiğini açıkladı. 
     



 SPOR 






















</TEXT>
</DOC>
