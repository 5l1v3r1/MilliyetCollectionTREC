<DOC>
<DOCNO> 134927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/siyaset/siy02.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşi ve liderine karşı Türkiye’yi savunacak 
</HEADLINE>
<TEXT>

AİHM’de dava açan Hayrünnisa Gül ve AKP lideri Erdoğan, başvurularını geri almadı. Davalara yanıtları Başbakan adına Dışişleri Bakanlığı verecek 
     ANKARA Milliyet 

     Başbakan Abdullah Gül, eşi Hayrünnisa Gül ile AKP lideri Recep Tayyip Erdoğan’ın Avrupa İnsan Hakları Mahkemesi’nde AİHM Türkiye aleyhine açtığı davalarda, eşi ve genel başkanına karşı Türkiye’yi savunmak zorunda kalacak. 
     Üniversite sınavını kazanan Hayrünnisa Gül, eşi Abdullah Gül’le birlikte Ankara Üniversitesi’ne kayıt yaptırmaya gitti. Ancak türbanlı olduğu gerekçesiyle Gül’ün kaydı yapılmadı. Gül, bunun üzerine Danıştay’a başvurarak türbanlı öğrencilerin üniversitelere alınmamasıyla ilgili YÖK yönetmeliğinin iptalini istedi. Danıştay, Gül’ün talebini bu konuyla ilgili önceki kararlarını emsal göstererek reddetti. Gül, bunun üzerine eğitim hakkının engellendiği gerekçesiyle AİHM’ye başvurdu. 
     Hayrünnisa Gül’ün avukatı Mehmet Ali Alan, yaklaşık 3 yıl önce açılan bu davadan vazgeçmeyeceklerini söyledi. 
     Erdoğan ise AİHM’ye üç ayrı başvuruda bulundu. Erdoğan, ilk başvurusunda ifade özgürlüğünün engellendiğini savundu. Erdoğan, ikinci başvurusunda ise söz konusu mahk miyetine ilişkin adli sicil kaydının Diyarbakır 3 No’lu DGM tarafından silinmesine karşın Yargıtay’ın bu kararı yok hükmünde saydığını belirtti. AKP lideri, üçüncü başvurusunda da Yargıtay’ın bu kararına dayanarak seçimlere girmesine izin vermeyen YSK kararının haksız olduğunu belirterek, tazminat talebinde bulundu. 
     
     Gül yanıt verecek 
     AİHM’deki davalar devletlere karşı açıldığından Gül ve Erdoğan’ın açtığı davalarda da yanıtlar, Başbakan Gül adına Dışişleri Bakanlığı’nca verilecek. Erdoğan, Siirt’teki seçimin ardından milletvekili seçilir ve başbakan olursa, kendi açtığı davaya karşı yanıtı da yine kendisi verecek. 
     



 SİYASET 















</TEXT>
</DOC>
