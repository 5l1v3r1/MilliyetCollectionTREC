<DOC>
<DOCNO> 115043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sondun19.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka Kopenhag zirvesinde "Noel Baba" olacak 
</HEADLINE>
<TEXT>

     Avrupa Parlamentosu Başkanı Pat Cox, Dönem Başkanı Danimarka'nın, Kopenhag zirvesinde "Noel Baba rolü" oynayacağını söyledi. 
     AB Brüksel zirvesi çerçevesinde üye ülkelerin devlet ve hükümet başkanlarıyla görüşmesinden sonra basın toplantısı düzenleyen İrlandalı liberal Cox, İrlanda referandumunun sonuçlarından duyduğu memnuniyeti dile getirdi. 
     AB'nin genişlemesinin Danimarkalılara kişi başına 30, Almanlara 20 euro'ya mal olacağını savunan Cox, Avrupa Parlamentosu'nun 10 ülkenin 2004'te AB'ye katılımından yana olduğunu anlattı ve bunun, AB ülkelerine fazla bir maddi külfet getirmeyeceğini söyledi. 
     AB müktesabatının AB üyelerince de tam olarak uygulanamadığına dikkat çeken Cox, aday ülkelerden AB standartlarına tam uyum beklenemeyeceğini belirtti. Cox, Dönem Başkanı Danimarka'nın, Kopenhag'da, "Noel Baba" rolünde olacağını ve "hediye dağıtacağını", bu çerçevede, Avrupa Parlamentosu'nun koltuk sayısının artırılması halinde sevineceğini ifade etti. 
     Cox, Bulgaristan ve Romanya'ya da tarih verilmesini istediklerini belirterek, bu iki ülkenin 2007'de katılımı halinde, Avrupa Parlamentosu'nun o tarihte 732 olacak koltuk sayısına 50 koltuk daha eklenebileceğini belirtti. 
     





</TEXT>
</DOC>
