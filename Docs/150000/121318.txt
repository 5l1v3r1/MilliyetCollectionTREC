<DOC>
<DOCNO> 121318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun15.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Türkiye'yi konuşuyor... 
</HEADLINE>
<TEXT>

     Fransa'da yayınlanan siyasi gazeteler, AK Parti Genel Başkanı Recep Tayyip Erdoğan'ın, Fransa Cumhurbaşkanı Jacques Chirac ile bugün yapacağı görüşmeyi, manşetten okuyucularına duyururken, Ankara'nın AB üyeliği konusundaki yorumlara geniş yer verdi. 
     Le Figaro gazesi, ''Avrupa, Türkiye Sorusu Karşısında'' başlığıyla manşetten verdiği haberde, ''Türkiye'nin üyeliğinin Fransız siyasetçileri ikiye böldüğü'' yorumunu yaptı. 
     Gazete, AB'nin Türkiye'yi hayal kırıklığına uğratmak istemediğini ifade ederken, eski Cumhurbaşkanı Valery Giscard d'Esteing'in, ''AB'nin kapılarını Ankara'ya tamamen kapatması gerektiği'' açıklamalarına AB başkentlerinin destek vermediğine işaret etti. 
     Fransız gazetesinin yorumunda, AB'nin Kopenhag'da, ''ne zaman ve hangi şartlar yerine getirilirse Türkiye'ye tarih vermek için hazır olacağı'' mesajı vermek istediği ifade edildi. 
     
     ''EN AZ 10 YIL'' 

     ''Türkiye'nin tam üyelik için hala oldukça uzak olduğu'' yorumunda bulunulan haberde, ''en iyimser diplomatların bile 10 yıldan önce Türkiye'nin AB'ye üye olmasını beklemedikleri'' belirtildi. 
     Le Figaro, Türkiye'nin Müslüman ve laik, jeostratejik açıdan vazgeçilemez, Avrupa savunması için soğuk savaş döneminde önemli roller oynamış, önemli enerji hatlarının geçiş yolunda bulunan bir ülke olduğuna dikkat çekti ve tam üyelik konusunda ABD'nin de tam destek verdiğini hatırlattı. 
     Gazete, AK Parti iktidarının Kıbrıs, AGSP ve iç siyasi reformlar konusunda atacağı adımların da önemli olduğunu ifade etti. 
     ''Fransa'nın, Türkiye'nin AB üyeliği konusunda Almanya'nın arkasına saklandığı'' yorumu yapılan haberde, ''Türkler artık Kopenhag'da hakikatın zamanının geldiğine inanıyorlar'' denildi. 
     
     ''AB İKİ YÜZLÜ'' 

     Liberation gazetesi de ''Türkiye'den Kim Korkar'' başlığıyla manşetten verdiği haberde, AK Parti lideri Erdoğan'ın bugün yapacağı ziyaretle Paris'in desteğini istediğini yazdı. 
     Gazetenin baş makalesinde de AB'nin Türkiye'nin üyeliği konusunda ''ikiyüzlü davrandığı'' yorumu yapıldı ve AB ülkelerinin ''korkak bir biçimde Türkiye hakkında düşündüklerini açık biçimde söylemekten kaçındıkları'' ifade edildi. 
     Liberation'ın yorumunda, Türk halkının yüzde 80'inin AB'ye girme konusunda kararlı olduğu hatırlatılırken, AB'de Türkiye'nin üyeliğini destekleyenlerin ve karşı çıkanların görüşlerine yer verildi. 
     Gazetede çıkan başka bir haberde de Fransız siyaset dünyasının Türkiye'nin üyeliği konusunda tamamen ikiyi bölündüğü yorumu yapıldı. 
     Aynı gazetede çıkan başka bir yazıda ise ''Ankara'yı AB'de istemeyenlerin, Türkiye'nin özellikle demografik ağırlığı ve dini kullandığı'' hatırlatıldı. 
     
</TEXT>
</DOC>
