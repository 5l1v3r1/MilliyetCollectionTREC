<DOC>
<DOCNO> 123242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/guncel/gun99.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

İstanbul’da uyuşturucu hap operasyonu...      İstanbul’da düzenlenen ve "Değişim" adı verilen operasyonda, iki kişi 410 bin captagon hapla yakalandı. Polis, Bulgaristan’dan getirdikleri uyuşturucu hapları pazarlamak istedikleri belirlenen Ümit Balta ve Bülent Nayır’la alıcı kılığında irtibata geçti. Fatih’te belirlenen buluşma yerine gelen Balta ve Nayır, gözaltına alındı. Bu kişilerin otomobilinde yapılan aramada da, 3 çuval içerisinde 410 bin adet uyuşturucu nitelikteki captagon ele geçirildi. Nayır’ın, Matador Ope-rasyonu Davası sanıklarından Cemal Nayır’ın yeğeni olduğu belirtildi. n ERDAL KILINÇ 
     
Apo, mutlaka F tipine gidecek’      Başbakan Yardımcısı Ertuğrul Yalçınbayır, Ramazan Bayramı tatilini geçirdiği seçim bölgesi Bursa’da İmralı Adası’ndaki cezaevinde tutulan PKK lideri Abdullah Öcalan’la ilgili sorularla karşılaştı. Öcalan’ın F tipi cezaevine nakledilmesine ilişkin bir soruya Yalçınbayır, "Şu an gündemde öyle bir şey yok" yanıtını verdi. Konunun uzun vadede gündeme gelip gelmeyeceği sorusu karşısında ise Yalçınbayır, uzun vadede naklin mutlaka yapılacağını söyledi. 
     
Anne ve bebeği hastanede rehin      Yalova Devlet Hastanesi’nde bayramdan bir gün önce doğum yapan Ayşe Çelik, 500 milyon lira tutan hastane masrafı ödenmediği için bayramı bebeğiyle birlikte hastanede geçirdi. Eşi ve bebeği hastanede rehin kalan işsiz Yakup Çelik, 500 milyonu ödemesinin mümkün olmadığını belirterek, "Senet imzalayayım, bayramdan sonra borcumu öderim" dedi. Ancak önerisi kabul edilmedi. Hastane yetkilileri, konuya ilişkin soruları yanıtsız bıraktı. 
     
Askeri gazinoda soba patladı      İpsala 12. Hudut Tabur Komutanlığı’ndaki askeri gazinoda yanık yağ dökülen sobanın patlaması sonucu dokuz asker yaralandı. Türk - Yunan sınırındaki komutanlıkta er ve erbaşların devam ettiği gazinonun sobasına askerler tarafından dün öğleden sonra, daha fazla ısı vermesi amacıyla yanık yağ döküldü. Ancak yağın dökülmesiyle kömür sobası patladı. Patlama sonucu, dokuz asker yaralandı. Yaralı askerler, Çorlu Askeri Hastanesi’ne kaldırıldı. 
     
Eceabat’ta tekne alabora oldu      Eceabat açıklarında Saroz Körfezi’nde bir balıkçı teknesi fırtına nedeniyle alabora oldu. Teknedeki iki balıkçı kayboldu. Beşyol köyünden balık avlamak için gece denize açılan Osman Ersöz 53 , Tuncay Ersöz 33 , Ergün Ersöz 25 ve Macit Doyuran’ın 34 bindiği tekne, şiddetli fırtına nedeniyle alabora olarak battı. Ergün Ersöz ve Macit Doyuran kurtarılırken, kaybolan Tuncay Ersöz ve Osman Ersöz ise aranıyor. 
     
Maço’ sürücüler daha saldırgan      Maço olarak nitelenen "erkeksilik oranı yüksek" sürücülerin, sıradan ve saldırgan ihlallerde ilk sırada yer aldığı tespit edildi. ODTÜ Psikoloji Bölümü öğretim üyeleri Prof. Dr. Timo Lajunen, Prof. Dr. Nebi Sümer ve Türker Özkan’ın gerçekleştirdiği araştırmaya göre, "maçolar", sıradan ve saldırgan ihlal boyutunda diğer katılımcı gruplardan daha fazla ihlal rapor ederken, kendileri de bu davranışlarını kabul ediyor. Kadın sürücülerin ise trafikte gü-venliğe daha fazla önem verdiği ortaya çıktı. 
     
Rüçhan Ünver kalbine yenildi      Milliyet’te 25 yıl foto muhabirliği ve fotoğraf servisi şefliği yapan ve emekli olan Rüçhan Ünver 70 , geçirdiği kalp rahatsızlığı sonucu dün hayatını kaybetti. Yeni Asır ve Hürriyet’te de çalışan Ünver, 1964’te "Yılın Gazetecisi", 1974’te de Fotoğraf Dalı birincisi seçilmişti. İki çocuk babası olan Ünver, Basın Şeref Kartı sahibiydi. Ünver, yarın Teşvikiye Camii’nde öğle namazının ardından kılına-cak cenaze namazından sonra Zincirlikuyu Mezarlığı’nda toprağa verilecek. 
     



 GÜNCEL 





















</TEXT>
</DOC>
