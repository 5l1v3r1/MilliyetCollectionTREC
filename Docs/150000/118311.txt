<DOC>
<DOCNO> 118311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur19.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İki sokak çocuğu, 2 milyon lira için 16 yıl hapis yatacak... 
</HEADLINE>
<TEXT>

     Adana'da, sakız satan 2 çocuğunun 2 milyon lirasını bıçak zoruyla gasp ettikleri iddiasıyla yargılanan sokak çocuklarından biri 10 yıl, diğeri 16 yıl ağır hapis cezasına çarptırıldı. 
     Adana 3. Ağır Ceza Mahkemesi'ndeki duruşmada, tutuklu sanıklar Y.A. 16 ve M.B. 14 ile tutuksuz sanık S.T. 14 hazır bulundu. Davacı B.G. 11 ile L.A. 10 ise duruşmaya katılmadı. 
     Avukat Murat Karan, sanıkların, suçlamaları kabul etmediklerini belirterek, şunları kaydetti 
     ''Davacılar, olayın gasp suçu olmadığını ve kız kardeşlerine laf atılması yüzünden kavga ettiklerini söylemişlerdir. Ayrıca, davalarından da vazgeçtiler. Sanıkların cezaevinde kaldıkları sürenin de dikkate alınarak, tahliyelerine karar verilmesini talep ediyorum.'' Sanıklar da, avukatlarının savunmasına katıldıklarını ifade ederek, tahliyelerini istediler. 
     Mahkeme heyeti, verilen aradan sonra, Y.A.'yı, ''bıçak zoruyla gasp'' suçu işlediği gerekçesiyle 16 yıl 8 ay, M.B.'yi de 10 yıl 10 ay ağır hapis cezasına çarptırdı, S.T.'nin ise beraatına karar verdi. 
     Sanıklar, Adana Büyükşehir Belediyesi yanındaki Abidin Dino Parkı'nda, 12 Haziran 2002 tarihinde, B.G. ve L.A.'nın 2 milyon lirasını gasp ettikleri iddiasıyla yargılanıyorlardı. 
     





</TEXT>
</DOC>
