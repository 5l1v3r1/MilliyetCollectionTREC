<DOC>
<DOCNO> 118133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sontur16.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, milletvekillerinden lojmanlarda oturmamalarını istedi 
</HEADLINE>
<TEXT>

     AK Parti Genel Başkanı Recep Tayyip Erdoğan, AK Parti'li milletvekillerinden TBMM lojmanlarında oturmamalarını istedi. 
     AK Parti'den seçilen 22'nci dönem milletvekilleri, Erdoğan başkanlığında Bilkent Otel'de düzenlenen tanışma toplantısında biraraya geldiler. 
     Milletvekillerine uyarı ve tavsiyeler içeren bir konuşma yapan Erdoğan, halkın güven göstererek AK Parti'yi tek başına iktidara taşıdığını söyledi. 
     Ülkede adaletin tesis ve kalkınması için risk almaktan çekinilmemesi gerektiğini dile getiren Erdoğan, Cumhuriyet'in kurucusu Ulu Önder Atatürk'ün işaret ettiği çağdaş hedeflere ulaşmak için milletvekillerinden bütün birikimlerini kullanmalarını istedi. 
     Hiçbir mevkiye ''liyakatsız insan'' getirilmeyeceğini kaydeden Erdoğan, AK Parti'nin her mevki için yetişmiş elemanı bulunduğunu ifade etti. 
     Seçim meydanlarında verilen sözleri hayata geçirmeye mecbur olduklarını anlatan Erdoğan, toplumsal vicdanı yaralayacak hiçbir davranışın arkasında durmayacaklarını kaydetti. Erdoğan, ''Türkiye'nin çözülmeyecek meselesi yoktur. Toplum bize güvendi, temiz ve dürüst bir siyaset için bize güvendi'' dedi. 
     AK Parti'nin tek başına iktidara gelmesinin istikrarı sağladığını, piyasaları harekete geçirdiğini söyleyen Erdoğan, en büyük hedeflerinden birinin de ''kanun devletinden, hukuk devletine geçmek'' olduğunu belirtti. 
     
     ''GELDİĞİNİZ YERLERİ UNUTMAYIN'' 

     Milletvekillerine, ''Geldiğiniz yerleri unutmayın'' diyen Erdoğan, ''Geçici bir süre için Başkent'te millet tarafından görevlendirildiniz. Çok çalışmak zorundasınız. Hiçbir siyasi husumetle kaybedecek vaktimiz yoktur. Toplumun vicdanını yaralayacak hiçbir uygulamanın içinde olmayınız. Zaten inanıyorum ki AK Parti'nin olduğu parlamentoda nahoş olaylar görülmeyecektir'' diye konuştu. 
     Hiçbir ayrımcılık yapılmadığı sürece milletin gönlünde taht kurulacağını söyleyen Erdoğan, milletvekillerinden TBMM lojmanlarında oturmamalarını rica etti. Salondakilerin, bu sözler üzerine, yoğun alkış tutmalarının ardından Erdoğan, ''Bundan karar verdiğinizi anlayabilirim, değil mi '' diye sordu. ''Evet'' yanıtını alan Erdoğan, ''Medyanın, aziz milletin önünde bu kararı vermiş bulunuyorsunuz, hayırlı olsun. Millet sizlerle komşu olmak istiyor. Bunun için bütün arkadaşlarım halkımızın arasına tekrar karışsın'' dedi. 
     Milletvekillerinin Ramazan ayını da kutlayan Erdoğan, bugünün Türkiye Cumhuriyeti'ni kurarak millete bağışlayan Atatürk'ün ölüm yıldönümü olması nedeniyle de anlamlı olduğunu söyledi. 
     Erdoğan, ''Teslim aldığımız Cumhuriyeti muasır medeniyet seviyesinin üzerine çıkarmak mücadelesini aynı kararlılık ve azimle birlikte yürüteceğiz'' diye konuştu. 
     3 Kasım'ı ''tarihi bir dönemeç'' olarak değerlendiren Erdoğan, 58. hükümet ve 22. dönem parlamentosunun Türkiye'ye güzellikler getirmesi dileğinde bulundu. Milletin büyük sıkıntı içinde olduğunu ancak tarihin millete güldüğünü kaydeden Erdoğan, her zorluğun ardından kolaylık geldiğini, umudunu kaybeden halkın AK Parti'yle yeniden ümidi yakaladığını vurguladı. 
     ''Türkiye birdenbire aydınlandı'' diyen Erdoğan, ''Acaba başarabilecekler mi '' kaygısının yerini umuda bıraktığını belirtti. 
     Seçilmiş olmakla her şeyin bitmediğini, tam tersine büyük koşunun henüz başladığını anlatan Erdoğan, halkın 3 Kasım'da hem kendisinin hem de Türkiye'nin geleceğine sahip çıktığını söyledi. 
     
     ''AK PARTİ, BİRİLERİNE MAKAM VERMEK İÇİN KURULMADI'' 

     Kendilerinin sadece milletin vekaletini aldıklarını, bunun herkese büyük sorumluluklar getirdiğinin bir an olsun unutulmaması gerektiğini dile getiren Erdoğan, ''AK Parti, birilerine makam ve mevki vermek için kurulmamıştır. Biz halktan aldığımız gücü hizmet için kullanacağız. Eğer, ülkeye hizmeti sürdürürseniz alacağınız mükafat, ananızın ak sütü gibi size helal olacaktır'' diye konuştu. 
     Milletvekillerinden tek bir kişinin bile yolun sonuna varmadan tökezlememesini, yarı yolda kalmamasını isteyen Erdoğan, ''Ne şahsım olarak ne de sizler hiç kimse gurura kapılmasın. Bizler sadece milletin vekiliyiz. Hiç kimse, milletin bir adım önüne geçtiğini düşünmesin'' dedi. 
     AK Parti'li milletvekillerinin TBMM'de parmaklarını yalnızca ''evet'' ve ''hayır'' için kaldırmayacaklarına, kendilerinin olduğu parlamentonun böyle bir yapıda olmayacağına dikkat çeken Erdoğan, şöyle devam etti 
     ''Biz, siyaset kurumunu yeniden itibarlı hale getirmek zorundayız. Nasıl halk bu siyaset ve siyasetçiye olan güvensizlik nedeniyle bazı partileri parlamento dışında bıraktıysa bizi de buraya getiren onlardır. Bu nedenle, bizim omuzlarımızda büyük bir sorumluluk vardır. Siyaset kurumuna itibarı geri getirmeliyiz. 
     Hepiniz, yüklendiğiniz bu sorumluluğu iliklerinize kadar hissetmelisiniz. Şimdi bize düşen icraatlarımızla söylemlerimizi hayata geçirmektir. Bunu her birinizden tek tek rica ediyorum. Lütfen bu toplumun halini hiç unutmayın. Seçimin bir başka sonucu da Türk halkının on yıllardır ertelenen büyük değişim talebinin ortaya çıkmasıdır. Milletimiz, kendisine dayatılan üçüncü dünya ülkesi olmayı istemediğini göstermiştir. Milletimiz ile çağdaş standartlar arasındaki engelleri tasfiye etmek zorundayız, katılımcı demokrasiyi hayata geçirmek zorundayız.'' Erdoğan, icraatlarını toplumun tüm kesimlerinin görüşlerini dikkate alarak yürüteceklerini belirterek, ''Ülkenin çok büyük sorunları vardır ama bunlar çözülemeyecek değildir. Kırmadan, dökmeden çözeceğiz'' dedi. 
     Ülkenin yaşadığı ciddi sorunlarda insanların aşlarını, işlerini ve özgürlüklerini kaybettiklerini kaydeden Erdoğan, kendilerinin şimdi el ele, omuz omuza verip insanların tekrar aşlarına, işlerine ve özgürlüklerine kavuşmasını sağlayacaklarını söyledi. 
     Bunların, kendilerinin vazgeçilmez temel sorumlulukları olduğuna işaret eden Erdoğan, sorunlara bundan önceki yönetimler gibi mekanik gözle bakmayacaklarını kaydetti. 
     Milletvekillerinin geldikleri yerlere ait olduklarını ve geçici bir süre için bölgelerinden ayrıldıklarını ve bölgelerini temsil için görevlendirildiklerini vurgulayan Erdoğan, herkesten başarılı olmalarını istedi. 
     Erdoğan, ''Hiçbir siyasi husumetle kaybedecek zamanımız yoktur. Halkımızın bize teveccühü sadece bizim ortaya koyduğumuz söylemlerde değil uyumlu olmamızda ve hizmet anlayışımızda yatıyor'' diye konuştu. 
     Öte yandan, ilk kez biraraya gelen AK Parti'li milletvekilleri, toplantının başlamasını beklerken birbirleriyle tanışma imkanı buldular. Milletvekilleri, basının konuşma isteğini ''parti yönetiminden 'konuşmayın' uyarısı aldıkları'' gerekçesiyle geri çevirdiler. Parti yönetiminin, milletvekillerinin cep telefonlarına bu yönde mesaj gönderdiği öğrenildi. 
     Milletvekillerine, kayıt sırasında, AK Parti Grup Başkanı Bülent Arınç'ın 20 ve 21'inci dönemlerde TBMM'de yaptığı konuşmaları içeren kitap ile seçim sonuçları ve araştırma-geliştirme biriminin yaptığı çalışmaların yer aldığı CD'ler verildi. 
     AK Parti Genel Başkan Yardımcısı Abdullah Gül, toplantı için Bilkent Otel'e gelirken milletvekillerinin yoğun ilgisiyle karşılandı. Erdoğan, Cumhurbaşkanı Ahmet Necdet Sezer'in ''Hukuk siyasallaşmamalı, siyaset hukuka göre yapılmalı'' sözlerini değerlendirmesini isteyen gazetecilere ise yanıt vermedi. 
     Bu arada, Erdoğan, odasında toplantının başlamasını beklerken Anadolu Ajansı'nın, Sezer'in açıklamalarına ilişkin haberinin metnini isteyerek, haberi parti yöneticileriyle birlikte değerlendirdi. 
     Öte yandan, Bilkent Otel'in toplantının yapıldığı bölümünde, iftardan sonra çay ve kahve servisi verilmek üzere hazırlık yapıldığı görüldü. 
     
     ZENGİNLERİN DEĞİL, FAKİRLERİN SOFRASINI TERCİH EDİN 

     Toplantının basına kapalı bölümünde Genel Başkan Erdoğan kısa bir konuşma yaptı. Erdoğan, milletvekillerinden ''Ramazanda zenginlerin değil, fakirlerin sofrasını tercih etmeleri'' isteğinde bulundu. 
     Recep Tayyip Erdoğan, milletvekillerinden basına demeç verirken Genel Başkan Yardımcısı Murat Mercan'a danışmalarını istedi. 
     Toplantıda, Genel Başkan Yardımcısı Abdullah Gül, parti sözcüsü seçildi. 
     
     İLK GRUP TOPLANTISI 

     Bu arada AK Parti, TBMM'deki ilk grup toplantısını 15 Kasım Cuma günü yapacak. 
     AK Parti'nin ilk önceliği ise TBMM iç tüzüğünün hazırlanması olacak. Bu amaçla bir komisyon oluşturuldu. AK Parti Genel Sekreteri Ertuğrul Yalçınbayır başkanlığındaki komisyonda, Bülent Arınç, Mehmet Ali Şahin ve Murat Başesgioğlu yer alacak. 
     Bakanlar Kurulu'nun yapısına son şeklini vermek ve yeni kurulacak hükümetin ilk ne yapacağına ilişkin bir komisyon daha oluşturuldu. Abdullah Gül başkanlığındaki Acil Eylem Komisyonu'nda Hüseyin Çelik, Ali Coşkun, Abdüllatif Şener, Hilmi Güler, Erkan Mumcu yer alıyor. 

     
</TEXT>
</DOC>
