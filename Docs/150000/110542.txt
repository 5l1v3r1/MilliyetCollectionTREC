<DOC>
<DOCNO> 110542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sondun13.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere nüfusu giderek yaşlanıyor... 
</HEADLINE>
<TEXT>

     İngiltere'de yapılan nüfus sayımının sonuçları üzerinde yapılan değerlendirme, ülkenin 58 milyon 789 binlik nüfusunun yüzde 21'ini 60 yaşın üzerindekilerin oluşturduğunu ortaya koydu. 
     İngiltere'de 2001 yılında yapılan sayımın sonuçlarını açıklayan Milli İstatistik Ofisi, nüfusun tahmin edilenden yaklaşık 1 milyon daha az çıktığını da bildirdi. 
     Ofis yetkilileri, 16 yaşın altındaki nüfusun, toplam nüfusun sadece yüzde 20'si civarında olduğuna işaret etti. 
     85 yaşın üzerindeki İngilizlerin oranının 1951 yılından bu yana 5 kat artarak 1,1 milyona çıktığını da belirten yetkililer, bu rakamın da nüfusun yüzde 1,9'unu oluşturduğunu bildirdi. 
     Sayım sonucunda İngiltere nüfusunun Londra ve güney kıyılarında yaşayan bölümünün de son 20 yıl içinde yüzde 10'luk bir artış gösterdiğine işaret edilirken, ülkenin kuzeydoğu ve kuzeybatısındaki nüfus yoğunluğunun ise azaldığı belirtildi. 
     İngiltere ve Galler'de nüfusu en hızlı büyüyen kentin Milton Keynes olduğu ve 1981 yılından bu yana kentte yüzde 64,4'lük bir büyüme meydana geldiği, nüfusu en çok azalan kentlerden biri olan Manchester'dan ise yüzde 15,1'lik göç olduğu kaydedildi. 
     





</TEXT>
</DOC>
