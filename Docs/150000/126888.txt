<DOC>
<DOCNO> 126888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur38.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki "seri katil"e tatbikat... 
</HEADLINE>
<TEXT>

     Kartal, Ümraniye ve Maltepe'de 4'ü gasp amaçlı 5 kişiyi öldürdüğü ileri sürülen Durmuş Anucin'e, 2 kişinin öldürüldüğü Maltepe'deki ormanlık alanda tatbikat yaptırıldı. 
     İstanbul Asayiş Şube Müdürlüğü Cinayet Büro Amirliği'nde sorgusu tamamlanan Anucin, tatbikat için Esma Baş ve Arif Arduç'un 15 Eylül 2002 tarihinde piknik yaparlarken öldürüldükleri Büyükbakkalköy Çamurluk Mevkii'ndeki ormanlık alana getirildi. 
     Anucin tatbikat sırasında, bir arkadaşıyla birlikte kendi otomobiliyle Arduç ile Baş'ın içinde olduğu otomobili izlediklerini ve onların peşinden ormanlık alana kadar geldiklerini anlattı. 
     Arduç ile Baş'ın burada piknik yaptıktan sonra yere serdikleri bir battaniye üzerinde sevişmeye başladıklarını ifade eden Anucin, ''Bizi görünce toparlanmaya çalıştılar. Önce adama, sonra da kadına tabancayla ateş ettim. Cep telefonlarını ve üzerlerindeki bir miktar parayı aldıktan sonra otomobillerini de alarak oradan kaçtık'' dedi. 
     Gazetecilerin ''Bu kişileri öldürmenize azmettiren kimse oldu mu '' sorusuna cevap vermeyen Anucin, tatbikattan sonra yeniden Cinayet Büro Amirliği'ne götürüldü. 
     





</TEXT>
</DOC>
