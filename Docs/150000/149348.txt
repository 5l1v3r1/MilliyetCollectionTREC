<DOC>
<DOCNO> 149348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko03.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan GAP'ı sevdi... 
</HEADLINE>
<TEXT>

     GAP bölgesinden komşu ülkelere, 13 milyon 168 bin dolarlık tarım ve sanayi ürünü ihraç edildi. 
     Güneydoğu İhracatçı Birlikleri Genel Sekreterliği'nin Ocak-Mart 2003 dönemi verilerine göre, bölgeden yapılan toplam ihracattaki artış yüzde 17 olarak gerçekleşirken, komşu ülkelere yapılan ihracat yüzde 35 arttı. 
     Bölge illerinden yılın ilk 3 ayında en fazla ihracat yapılan komşu ülke Yunanistan oldu. Yunanistan'a geçen yılın aynı dönemine oranla yüzde 118 artışla 4 milyon 181 bin dolarlık dışsatım yapıldı. 
     İhracatta yüzde 100'ün üzerinde artış olan bir diğer ülke İran oldu. Bu ülkeye yüzde 109 artışla 2 milyon 471 bin dolarlık ihracat gerçekleştirildi. 
     Azerbaycan-Nahcivan'a yüzde 39'luk artışla 1 milyon 619 bin dolarlık, Kuzey Kıbrıs Türk Cumhuriyeti'ne KKTC yüzde 64'lük artışla 314 bin dolarlık, Gürcistan'a yüzde 77'lik artışla 311 bin dolarlık ihracat yapılırken, Suriye'ye yapılan ihracat yüzde 13 azalarak 3 milyon 547 bin dolara, Bulgaristan'a yapılan ihracatta yüzde 32 azalarak 725 bin dolara geriledi. 
     Dışsatım yoluyla sağlanan 13 milyon 168 bin dolar döviz girdisinin, 11 milyon 498 bin dolarlık bölümü tekstil, 1 milyon 319 bin dolarlık bölümü hububat ve bakliyat, 351 bin dolarlık bölümü de kuru meyve ihracatından sağlandı. 
     





</TEXT>
</DOC>
