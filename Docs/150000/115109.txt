<DOC>
<DOCNO> 115109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur03.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Fridays Kızları" davası Anayasa Mahkemesi'nde 
</HEADLINE>
<TEXT>

     Anayasa Mahkemesi, çalışma belgesi olmayan kadın eleman çalıştıran bir restoranın 5 gün süreyle kapatılmasına gerekçe gösterilen düzenlemenin iptal istemini 5 Kasım Salı günü esastan görüşecek. 
     Anayasa Mahkemesi 5 Kasım Salı günü yapacağı toplantının gündemine söz konusu davayı da aldı. 
     Yüksek Mahkeme, Danıştay İdari Dava Daireleri Genel Kurulu'nun itiraz yoluyla getirdiği davayı esastan görüşecek. 2559 sayılı Polis Vazife ve Salahiyetleri Yasası'nın iptali istenen 12. maddesinin 1 ve 2. fıkraları, ''Kız ve kadınların, gazino, bar ve plajlarda çalışabilmeleri o yerin en büyük mülki amirinin iznine bağlıdır. 21 yaşından küçük kadın ve erkekler hiçbir suretle bu yerlerde çalıştırılamazlar'' hükümlerini içeriyor. 
     
     DAVANIN GEÇMİŞİ- 
     Kadıköy İlçe Emniyet Müdürlüğü ekipleri, 17 Aralık 2000'de İstanbul'da Friday's adlı restoranda denetim yaparken, restoranın 8 kadın elemanını "çalışma belgeleri olmadan" çalıştırdığı gerekçesiyle Kadıköy Kaymakamlığı'nın emriyle 5 gün süreyle kapatmıştı. Kapatma kararının ardından bayan elemanlara çalışma izni alınması için Zührevi Hastalıklar Hastanesi'nden rapor istenmişti. 
     Bunun üzerine, Müzik ve Sahne Sanatçıları Sendikası Müzik-Sen 2559 sayılı yasanın 12. maddesinin 1. ve 2. fıkralarının iptali ve yürürlüğünün durdurulması istemiyle Danıştay'a dava açmıştı. 
     Danıştay 10. Dairesi yürütmenin durdurulması istemini reddetmesi üzerine, yapılan itirazı Danıştay İdari Dava Daireleri Genel Kurulu görüşmüştü. 
     Genel Kurul, yasanın 12. maddesinin 1. ve 2. fıkralarının yürürlüğünü durdurmuş, söz konusu fıkraların Anayasa'ya aykırı olduğu kanısına vararak, iptali istemiyle konuyu Anayasa Mahkemesi'ne göndermişti. 
     





</TEXT>
</DOC>
