<DOC>
<DOCNO> 103430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur26.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Bayer "Pat diye seçim isteyenler pat diye durdu" 
</HEADLINE>
<TEXT>

     Devlet Bakanı Melda Bayer, ''Seçim pat diye oldu, pat diye seçim isteyenler de pat diye durdu'' dedi. 
     Devlet Bakanı Melda Bayer, Bolu'da Sosyal Hizmetler Semiha Şakir Spastik Çocuklar Bakım ve Rehabilitasyon Merkezi'ni ziyaret etti. Bayer, merkezdeki çocuklarla bir süre sohbet ederek kreşte çocuklarla oyun oynadı. 
     Bayer, merkezden çıkışında, ''AB uyum yasalarında yer alan kadın ve çocuklarla ilgili çalışmaları seçimden önce yetiştirebilecek misiniz sorusuna, ''Seçim pat diye oldu, pat diye seçim isteyenler de pat diye durdu. Sayın Ecevit bu olacakları biliyordu. Bu şartlar altında AB uyum yasaları ve Ulusal Programda yer alan birçok proje yarım kalacak. Ayrıca bu hükümetin Türkiye Cumhuriyeti açısından en az 50 yıllık bir dönemi kapsayacak olan, temellerini bu Meclis'in attığı başka çalışmaları da seçim nedeniyle yarım kalacak'' dedi. 
     
     KADIN TOPLUM MERKEZLERİ 
     Devlet Bakanı Melda Bayer, Türkiye genelinde yeni ''Kadın Toplum Merkezleri'' oluşturacaklarını da anlatarak, ''Yeni açılacak bu merkezlerde kadınlarımıza kurslar verilerek, kadınlarımızın el becerilerini satarak ekonomik kazanç elde etmeleri sağlanacak'' diye konuştu. 
     Türkiye genelinde 55 spastik çocuk rehabilitasyon merkezi bulunduğunu bildiren Bakan Bayer, bunların sayısını artırmayı planladıklarını, 81 ilin valiliklerinden, bölgelerinde bu merkezlere ihtiyaç oranını tespit etmelerini istediklerini kaydetti. Bayer, özellikle Doğu ve Güneydoğu'da yeni merkezler açacaklarını sözlerine ekledi. 
     Devlet Bakanı Bayer, Bolu'da Vali M.Ali Türker, Belediye Başkanı Yüksel Ceylan'ı ziyaret etti, Bolu İzzet Baysal Kız Yetiştirme Yurdu'nda kalan öğrencilerle sohbet etti. 
     





</TEXT>
</DOC>
