<DOC>
<DOCNO> 127046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo02.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nin ilk yarı karnesi ''pekiyi''lerle dolu... 
</HEADLINE>
<TEXT>

     Birinci Süper Futbol Ligi'nde ilk bölümün tamamlandığı 18. hafta sonunda, en flaş ekip olarak yıldızı parlayan Gençlerbirliği'nin ilk yarı karnesi ''pekiyi''lerle dolu. 
     İlk bölümü Beşiktaş ve Galatasaray'ın ardından 37 puanla 3. sırada tamamlayan Gençlerbirliği, Malatyaspor, Adanaspor ve Samsunspor karşılaşmalarında atılan gollerle ilk yarıda en çok gol atan takım olma özelliğini de elinde bulundurdu. 
     Kırmızı-siyahlılar, Malatyaspor'a 5-4 yenildikten sonra, Adanaspor ve Samsunspor'u deplasmanda aynı skorla 7-2 yenerek, ligde deplasmanda en farklı skorla galip gelen takım unvanına da sahip oldu. Bu 3 maç, aynı zamanda ilk bölümde 9 ile en fazla golün kaydedildiği karşılaşmalar olarak da kayıtlara geçti. 
     İlk yarıda, 4 hafta liderlik koltuğunda oturan başkent temsilcisi, 1 hafta da zirveyi Galatasaray ile birlikte paylaştı. 
     Youla, attığı 9 ve Ahmed Hassan da attığı 8 golle devrenin en çok gol atan futbolcuları arasında yer alırken, 18 haftalık ilk bölümde Thomas takımına kazandırdığı 3 penaltı golüyle ligdeki en fazla penaltı golü olan 2 futbolcudan biri oldu. 
     İlk yarının 47 golle en fazla gol atan takımı unvanını elinde bulunduran Gençlerbirliği, kazandığı 5 maçla deplasmanda en fazla galip gelen takımlar arasına girdi. Rakip filelere gönderdiği 30 golle deplasmanda en fazla gol atan ekip olma özelliğine de sahip olan kırmızı-siyahlılar, devreyi, başladığı teknik direktörle tamamlayan istikrarlı 10 kulüpten birisi oldu. 
     
     KADRONUN DEĞİŞMEZLERİ 

     Ligde 18 hafta sonunda Gençlerbirliği'nde tüm maçlarda kadroya giren 3 futbolcu bulunuyor. El Saka, 18 maçın 17'sinde 90 dakika, 1 maçta ise 70 dakika oyunda kalırken, Veysel de 10 maçta 90 dakika, 8 karşılaşmada ise yarım sürede oynadı. Kaleci Gökhan ise 16 karşılaşmada 90 dakika oyunda kalırken 2 maçta da yedek soyundu. Toplam 1450 dakika oyunda kalan Ümit ile 1449 dakika oyunda kalan Thomas da Gençlerbirliği kadrosunun en istikrarlı oyuncuları arasında yer alırken, Ümit 17 maçın 15'inde 90 dakika, 2 maçın 1'inde 35, diğerinde 65 dakika forma giydi. Thomas ise 90 dakika oyunda kaldığı 12 karşılaşmanın yanısıra, 5 maçta da sonradan oyundan alındı. 
     
     BAŞARININ SIRRI CENTİLMENLİK 

     Kırmızı-siyahlılar, ilk bölümde gördüğü 38 sarı ve 1 kırmızı kartla devrenin en centilmen 5 takımı arasına girdi. Gençlerbirliği'nde Ümit ilk yarının kırmızı kart gören tek oyuncusu oldu. 
     En çok sarı kart gören oyuncular arasında ise 5'er sarı kartla Serkan ve Thomas, 4'er kartla Mustafa ve Ahmed Hassan, 3'er kartla Youla ve Ümit, 2'şer kartla Deniz, El Saka, Murat ve Gökhan ve ile 1'er sarı kartla da Ömer, Veysel, Cafer, Korhan, Okan ve Filip yer aldı. 
     Şu ana dek yaptığı 18 maçta, 11 galibiyet, 4 beraberlik ve 3 yenilgiyle 3. sırada bulunan başkent ekibi, Galatasaray ve Fenerbahçe maçları da dahil olmak üzere ligde 2. devrenin 7 maçını deplasmanda yapacak. 

     
</TEXT>
</DOC>
