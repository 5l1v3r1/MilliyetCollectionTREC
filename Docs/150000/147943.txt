<DOC>
<DOCNO> 147943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur08.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener Hükümet'in izlediği politika çok doğru ve isabetlidir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, hükümetin Irak'taki savaşa yönelik politikasının çok doğru ve isabetli bir politika olduğunu söyledi. 
     Şener, Maslak Princess Otel'de düzenlenen ''Sivasspor'a Destek Gecesi''ne katıldı. 
     Basına kapalı olarak gerçekleştirilen geceden çıkışta gazetecilerin sorularını yanıtlayan Şener, ''Irak'taki savaşa ilişkin Türkiye'nin yürüttüğü politikayı nasıl değerlendiriyorsunuz '' sorusuna karşılık, şunları söyledi 
     ''Şu anda Türkiye'nin Irak'taki savaşa yönelik izlemiş olduğu politika, ortaya koyduğu politik tavır, Türkiye'nin ihtiyaçlarına, bu ülkede yaşayan 70 milyon insanın geleceğine en uygun olan ve tüm dünya kamuoyunun duyarlılıklarına en fazla hitap eden politik bir tavırdır. Farklı yorumlar yapılabilir, ama Türkiye ne yapmalıydı sorusunun arkasından farklı alternatifleri masaya yatırıp tartışacak olursak, şu anda izlediğimiz politik tavır dışındaki alternatif politikaların hepsinin çok büyük mahsurlarının olduğunu görürüz. Dolayısıyla hükümetin Irak'taki savaşa yönelik izlediği politika, çok doğru ve isabetli bir politikadır.'' Şener, basın yayın organlarında savaşla ilgili yapılan yorumlara da dikkati çekerek, ''Bir gün aman savaş iyi şey değildir, uzak durun , ertesi gün, özellikle ikinci tezkerenin reddinden sonra aman Amerika'yla ilişkilerimiz bozuldu diye yorum yapanlar olmuştur'' şeklinde konuştu. 
     
     ''TÜRKİYE BU SAVAŞA GİRMEMİŞTİR'' 
     Şener, başka bir soru üzerine de Irak'taki savaş konusunda tüm dünya kamuoyunun çok büyük bir hassasiyete sahip olduğunu belirterek, şöyle devam etti 
     ''Türkiye bu savaşa girmemiştir. Kara sahasını açmamıştır. Dünya kamuoyunun hassasiyetlerine sahip çıkmıştır. Bu, gerçekten Türkiye'nin bağımsız, sağlıklı bir demokrasiye sahip bir ülke olarak göstermesi gereken bir tavırdır. Bu tavır gösterilmiştir. Ancak bu tavrın arkasından Türkiye ile ABD ilişkilerinin bozulduğu gibi bir yaklaşım, son derece yanlıştır. Çünkü, Türkiye'nin izlemiş olduğu politik tavır, hem Avrupa, hem üçüncü dünya, hem de ABD nezdinde Türkiye'nin itibarını artırmıştır. Dünya, Türkiye'deki demokratik sürece saygı duymuştur. Türkiye bölgede önemli bir ülke. Kimse görmemezlikten gelemez.'' Şener, dün TBMM'de anayasa değişikliği görüşmeleri sırasında yaşanan tartışmalarla ilgili soru üzerine ise siyasetin kürsüden yapılmasından yana olduğunu söyledi. 
     Meclis'te farklı düşüncelere sahip insanlar ve partiler bulunabileceğini kaydeden Şener, ''Bunların varlığı toplum açısından bir zenginlik, ayrıca demokrasinin bir gereğidir. Bunu, demokratik gereklilik sınırları içinde yaşatmaya çalışmak bizim görevimizdir. Kırgınlıklara sebep olabilecek sertliklerin olmamasına özen göstermeliyiz'' diye konuştu. 
     





</TEXT>
</DOC>
