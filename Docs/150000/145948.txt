<DOC>
<DOCNO> 145948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun41.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler kitle imha silahlarını ne zaman kullanmışlardı 
</HEADLINE>
<TEXT>

     Irak lideri Saddam Hüseyin'i bugün kitle imha silahı kullanmaması için sık sık uyarma ihtiyacı duyan İngilizler, daha 20. yüzyılın başlarında bu silahları Irak'ta kullanmakta sakınca görmüyorlardı. 
     Tarihçiler, İngiliz hava kuvvetlerinin, 1925 yılında Süleymaniye'de Kürtlere karşı kimyasal silah kullandığını hatırlatıyorlar. Tarihçilere göre, Yarbay Arthur Harris, 1919'da şu ifadeyi kullanıyordu ''Araplar ve Kürtler gerçek bombardımanın ne olduğunu iyi bilirler. Bir köyü 45 dakika içinde haritadan silebilir, halkın üçte birini yok edebiliriz.'' Aynı yarbay, 1945'teki ünlü Dresden bombardımanından sonra ''Bombacı Harris'' lakabıyla anılmaya başladı. 
     1920'de öldürücü gazların kullanıldığını belirten tarihçiler, İngiliz uçaklarının 1925'te de bu kez Süleymaniye'de kitle imha silahlarına başvurduğunu kaydediyorlar. 
     Kimyasal ve bakteriyolojik silahlar, 80'lerdeki İran-Irak savaşında tekrar ortaya çıktı. Saddam, bu silahları İran kuvvetlerine ve Iraklı Kürtlere karşı kullandı. ABD de, o savaşta İran'a karşı Irak'ı destekledi. 
     1991 Körfez savaşında, müttefiklerin Irak'ın kimyasal ya da bakteriyolojik silah tesislerini bombalaması sonucu çok sayıda Amerikan askeri, kendi ülkelerinin bir zamanlar kullanılmasında hiç sakınca görmediği kimyasallarla hastalandı ve bu hastalığa ''Körfez savaşı sendromu'' adı verildi. 
     




</TEXT>
</DOC>
