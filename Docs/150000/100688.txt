<DOC>
<DOCNO> 100688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/yazar/bila.html </URL>
<DATE> 2002/08/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İttifak zor 
</HEADLINE>
<TEXT>

     ANAP lideri Mesut Yılmaz, seçimlerde ittifak olanağı sağlayacak yasal düzenleme için temaslarını sürdürüyor. 
     Ancak, Ankara’daki hava, ittifak için partiler arasında bir uzlaşma sağlamanın zor olduğunu gösteriyor. 
     Başbakan Ecevit, ittifaklara karşı olduğunu açıkladı. Yılmaz’la yaptığı görüşmeden sonra konuyu bakanlarıyla değerlendiren Ecevit’in kararı değişmedi. 
     DYP lideri Çiller de ittifaka karşı çıkıyor. Bu konudaki sorumuzu yanıtlarken şu değerlendirmeyi yaptı 
     "Biz ittifakı halkın yapmasını istiyoruz. Bunun da yolu iki turlu seçimdir. Yapay ittifaklarla parlamentoya dengesiz yansımalar yerine, doğrudan, vatandaşın ikinci tercihini kullanmasına olanak sağlarsak daha sağlam ittifaklar kurulmuş olur. Doğrudan halkın verdiği yetkiyle sandıkta ittifak ortaya çıkar ki, bu Meclis’e yapay yansımaları da önler. Bu nedenle biz kurumsal ittifaklar yerine iki turlu seçim sisteminin daha sağlıklı olduğunu düşünüyoruz." 
     AKP de ittifaklara sıcak değil. Bütün anketlerden birinci parti olarak çıkan AKP’nin ittifak gereksinmesi yok. Bu nedenle de konuyla fazla ilgili görünmüyor. 
     Aynı şekilde MHP de ittifaklardan uzak. MHP lideri Bahçeli de partisinin baraj sorunu olmadığı düşüncesinden hareketle ittifak düzenlemesine uzak duruyor. 
     CHP’deki hava da aynı. CHP lideri Baykal, partisinin ikinci sırada olduğundan emin. Hatta AKP’yi yakalayıp geçmelerinin de söz konusu olabileceği düşüncesi dillendiriliyor. Bu nedenle de Baykal, ittifak yerine CHP’nin gücünü bilen ve görenlerin partisinin çatısı altına gelmesi düşüncesinde. Bu mesaj daha çok ittifak arayışlarını sürdüren Devlet Bakanı Kemal Derviş’e yönelik. 
     Yeni Türkiye Partisi de ittifak önerisini hemen kabullenmiş değil. Hatta YTP lideri İsmail Cem’in, 9. Cumhurbaşkanı Süleyman Demirel’le yaptığı görüşmede ittifaka sıcak bakmadığı yolunda görüş belirttiği gelen haberler arasında. 
     Geriye kalıyor Saadet Partisi. SP lideri Kutan da bu konuda net bir tavır açıklamadı. Şu anda bir gereksinim duymadıklarını ancak gelişmeleri değerlendireceklerini belirtmekle yetindi. 
     Bu durumda ittifaklar için yasa çıkarılması konusunda ANAP aradığı desteği bulamamış görünüyor. Ancak arayışından vazgeçmiş de değil. ANAP’ta ittifak önerilerine Derviş’in sıcak bakacağı beklentisi var. 
     DSP ve CHP’de ise ANAP lideri Yılmaz’ın bu girişimi şöyle değerlendiriliyor 
     "ANAP, ateş ettikten sonra nişan alıyor. Önce seçim kararını destekledi şimdi ittifak arıyor. Oysa, madem buna gereksinmesi vardı, önce ittifak arayıp sonra seçim demesi daha uygun olurdu." 
     
     







Siyaset ve adalet 


Tam dalga geçmenin zamanı 


Su ısınırken.. 


İttifak zor 


Kabus senaryosu, Tayyip Erdoğan’ın AKP’si mi 


AB kişilere neler kazandıracak 


Kesişen yollar 


Yerli Othello 


Gençlerin sandığa gitmeye niyeti yok 


Çin atasözleri 


Hemşeriler berabere 


Ecele sitemin tam zamanıdır 


İpi göğüslemek’ 


Rize’de seçim çay yaprağının ucunda... 


Meclis’in iş güvencesi sınavı 


Fazıl Say, Mercan Dede ve Milliyet TIR’ı 


Döviz kredisi gelmezse ya maaş, ya faiz ödeyemeyiz 


Oyların rengini sel felaketi belirlemiş 


</TEXT>
</DOC>
