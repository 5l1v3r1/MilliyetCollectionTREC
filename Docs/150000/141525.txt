<DOC>
<DOCNO> 141525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur19.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alemdaroğlu Eylem planı yokken, Öğrenci Konseyi'ni kurduk 
</HEADLINE>
<TEXT>

     İstanbul Üniversitesi İÜ Rektörü Prof. Dr. Kemal Alemdaroğlu, İÜ'nün öğrencileri, öğretim elemanları ve idari görevlileriyle bir bütün olduğunu belirterek, ''Acil Eylem Planları olmadığı bir dönemde, 1998 yılında Öğrenci Konseyi çalışmasını başlattık. Ne yasa, ne de yönetmeliklerde böyle bir zorunluluk vardı'' dedi. 
     Prof. Dr. Alemdaroğlu, üniversitenin Baltalimanı Sosyal Tesisleri'nde fakülte dekanlarıyla birlikte öğrencilerle biraraya gelerek, sorunları tartıştı. 
     Konuşmasına ''İÜ öğrencileri, öğretim elemanları ve idari görevlileriyle birlikte bir bütündür'' diye başlayan Prof. Dr. Alemdaroğlu, bunun tüm çalışmalarda kendini gösterdiğini söyledi. 
     Prof. Dr. Alemdaroğlu, ''Acil Eylem Planları olmadığı bir dönemde, 1998 yılında Öğrenci Konseyi çalışmasını başlattık. Ne yasa, ne de yönetmeliklerde böyle bir zorunluluk vardı. 1998-1999 öğretim yılından itibaren öğrenci konseyleri ve öğrenci temsilcileri, fakülte ve yüksek okulların yönetim kurullarında yer almaya başladı. Üniversite yönetim kurulunda da 3 öğrenci temsilcisinin oylarıyla aktif rol almasını sağladık'' dedi. 
     Daha sonra öğrencilerin çeşitli konulardaki sorunlarını dinleyen Prof. Dr. Alemdaroğlu, üniversitenin Avcılar Kampusü'nün ''üvey evlat'' muamelesi gördüğüne ilişkin dile getirilen savların gerçeği yansıtmadığını ifade ederek, burasının, Türkiye'nin birçok üniversitesinin kampuslerinden çok daha iyi durumda olduğunu anlattı. 
     Bir öğrencinin ''internet üzerinden kayıt ve kayıt yenileme'' konusundaki talebine de dikkat çeken Prof. Dr. Alemdaroğlu, ''Üniversitemizde internet üzerinden kayıt ve kayıt yenileme yapılmayacak. Biz kayda gelen kişiyi görmek istiyoruz. Çünkü bir simge taşıyan bir şeye sahip olup olmadığına bakıyoruz'' diye konuştu. 
     Öğrenci harçlarını hükümetlerin belirlediğini hatırlatan Prof. Dr. Alemdaroğlu, üniversiteler açılırken ''öğrenci harçları alınmamalı, üniversite öğretimi ücretsiz olmalı'' dediğini dile getirdi. 
     İÜ'de 600 bin lira olan öğrenci yemeğinin ücretine ilişkin Prof. Dr. Alemdaroğlu, maliyeti 1 milyon 350 bin lira olan bu yemeğin, destekle bu fiyata verildiğini söyledi. 
     Prof. Dr. Alemdaroğlu, İÜ'nün bu yılki öğrenci harçlarının toplamının 10 trilyon lira olduğunu dile getirerek, bu paranın barınma, beslenme, sağlık, spor, kültür, sosyal ve öğrenci etkinliklerinde kullanıldığını ifade etti. 
     





</TEXT>
</DOC>
