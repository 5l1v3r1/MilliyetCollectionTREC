<DOC>
<DOCNO> 137986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo02.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Troy Pilsner, TBL'ye dönmeye hazırlanıyor... 
</HEADLINE>
<TEXT>

     Basketbolda 2001-2002 sezonunda sürpriz bir kararla Erkekler Birinci Ligi'nden çekilen Troy Pilsner, yeniden Türkiye Basketbol Ligi'nde TBL yer alabilmek için mücadele veriyor. 
     Kulüp başkanı Taner Ciğer, daha önceki ligden çekilme kararına ilişkin ''Geçmişe bakmanın bir faydası yok, geriye bakmıyoruz'' değerlendirmesinde bulundu. Ciğer, Erkekler Basketbol İkinci Ligi'nde ''konuk takım'' olduklarını ve TBL'ye çıkma hedefine ulaşacaklarını söyledi. 
     Kulübün hedeflerine ulaşabilmesi için antrenörlüğe Pınar Karşıyaka'dan ayrılan Mete Babaoğlu'nu getirdiklerini kaydeden Taner Ciğer, ''Babaoğlu'nu getirmemiz, TBL'ye çıkmayı ne kadar arzuladığımızın bir ifadesi. Lige şampiyon ekip olarak dönmeyi istiyoruz'' dedi. 
     Basketbol Milli Takımı'nın elde ettiği başarının basketbola ilgiyi artırdığını anlatan Ciğer, sözlerini şöyle sürdürdü 
     ''Kulübümüzün ligden çekilme kararı aldığı dönemle şimdiye göre, futbol ve basketbol arasında korkunç bir uçurum vardı. Son dönemde basketbol ve futbol arasındaki fark kapanmadı ama oldukça daraldı. Özellikle insanlar çocukları ve eşleriyle maçlara gelmeye başladılar. Bu basketbol açısından sevindirici bir gelişme.'' 
     
     FİRMANIN AMACI 
     Futbolun yanısıra basketbolun da müesseseler için ''vitrin'' spor branşı olduğunu kaydeden Ciğer, şöyle devam etti 
     ''Spora hizmeti çok amaçlı görmek lazım. Amacımız bir firma olarak sosyal sorumluluğumuzu yerine getirirken, spora hizmet etmek ve markamızı tanıtmak. Çok iyi bir altyapımız var Kendi mutfağında sporcu üreten ve bu sporcularla başarıyı hedefleyen bir kulübüz.'' Troy Pilsner, 2001 yılı mayıs ayında, ''ülke ekonomisinin içinde bulunduğu koşulları'' gerekçe göstererek ligden çekilmişti. 
     





</TEXT>
</DOC>
