<DOC>
<DOCNO> 127791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko31.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası Aralık ayı TÜFE artışını 2.6 olarak tahmin etti 
</HEADLINE>
<TEXT>

     Yapı ve Kredi Bankası, Aralık ayı için tüketici fiyatlarındaki artışı yüzde 2.6, özel imalat sanayindeki fiyat artışını ise yüzde 1 civarında tahmin etti. 
     Makroekonomik gelişmelere ilişkin Yapı Kredi Bankası Kurumsal ve Ekonomik Araştırmalar Yönetimi tarafından hazırlanan haftalık bültende, 23-27 Aralık haftasında Noel tatili dolayısıyla yurtdışı piyasalarda çok sınırlı işlem gerçekleştiği, bu dönemde düşük işlem hacmi ile birlikte, Türkiye tahvillerinin değerinde bir miktar değer kaybı ve risk primlerinde bir miktar artış olduğu kaydedildi. 
     Bültende, Irak'taki gelişmelerin faizler üzerinde etkili olması, bono ve tahvil piyasasında faizlerin son 2 haftada olduğu gibi bu hafta da dalgalı bir seyir izlemesinin beklendiği bildirilerek, şöyle denildi 
     ''Irak konusundaki gelişmelerin faizler üzerinde baskı yaratmaya devam edeceği tahmin edilmektedir. Yılbaşı tatili nedeniyle kısa olan bu hafta faizlerin mevcut seviyeleri civarında dalgalanmaya devam edeceği öngörülmektedir. Biraz daha uzun vadede ise piyasaların Irak'la ilgili gelişmelerin yanı sıra IMF ile görüşmeleri izlemesi ve bu konudaki gelişmelerin faizler üzerinde etkili olması beklenmektedir.'' 
     





</TEXT>
</DOC>
