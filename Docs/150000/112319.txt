<DOC>
<DOCNO> 112319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/guncel/gun03.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence yapan değil rapor tutan yanacak 
</HEADLINE>
<TEXT>

İşkence yapan 800 görevli zamanaşımından yargı önüne çıkarılmadı ama işkence raporları hazırlayan milletvekili Sema Pişkinsüt ve Hüseyin Akgül yargıya hesap verecek 
     SALİHA ÇOLAK Ankara 

     TBMM İnsan Hakları Komisyonu’nun Türkiye çapında cezaevleri, karakollar ve emniyet müdürlüklerini kapsayan incelemeleri sonucu hazırlanan, yaygın olarak işkence yapıldığını resmen belgeleyen raporları sonuçsuz kaldı. Aradan geçen 2 yıl içinde Meclis ile yargı arasında binlerce sayfalık yazışma yapıldı, yaklaşık 800 olayda, "zamanaşımı" nedeniyle yargılamanın mümkün olmadığı sonucuna varıldı. 
     İşkence yaptığı iddia edilen kamu görevlilerinden hiçbiri yargı önüne çıkarılamadı ama seçimlerin hemen ardından raporları hazırlayan Komisyon Başkanları Sema Pişkinsüt ve Hüseyin Akgül, yargıya hesap verecek. 
     
     Zamanaşımı engeli 
     Komisyonun 1998 - 2000 raporlarında tutuklu ve hükümlülerin isimleri gizlendi, numaralarla, işkenceyi anlattıkları ifadelerine yer verildi. Komisyon bu iddiaların her biri için ayrı ayrı suç duyurusunda bulundu, yazışmalar başladı, savcılıklar harekete geçti. 
     Ancak, suçlanan güvenlik görevlilerinin büyük bölümünün ya kimlikleri belirlenemedi, ya teşhis edilemedi ya da zaman aşımı nedeniyle yargılamaya geçilemedi. Bu nedenlerle, Komisyon 2 yıldır yaptığı yazışmaların sonucunda yaklaşık 800 işkence iddiasının hiçbirinden yargı önüne suçlu çıkaramadı. 
     
     İhale başkanlara kaldı 
     Bu arada raporları hazırlayan Başkanlar Pişkinsüt ve Akgül, işkence iddiasında bulunanların isimlerini isteyen savcılıklara, "gizli kalacak" sözü verildiği gerekçesiyle isim bildirmedi. 
     3 Kasım seçimlerinin ardından parlamento dışı kalması beklenen Pişkinsüt ve Akgül, dokunulmazlıkları kalkacağı için raporlar nedeniyle yargı önüne çıkacak. Ankara Cumhuriyet Başsavcıvekili Bekir Selçuk imzasını taşıyan fezlekede ise, "soruşturmalar sırasında işkence yapıldığı imajı yaratılmasından" yakınıldı. 
     Bu fezlekeler nedeniyle her iki başkan da seçimin hemen ardından, "TCK’nin 296. maddesindeki adli soruşturma konusu bilgi ve belgeyi soruşturma makamına vermemek" suçundan yargı önüne çıkacak. 
     



 GÜNCEL 






























</TEXT>
</DOC>
