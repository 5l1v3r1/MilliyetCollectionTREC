<DOC>
<DOCNO> 106333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/siyaset/asiy.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk seçim mitingi Hatay’da 
</HEADLINE>
<TEXT>
Cem’i CHP listesinde görmek istiyorum 
İlk seçim mitingi için Kemal Derviş, Bayram Meral ve Prof. Yaşar Nuri Öztürk’le Hatay’a giden Baykal, "YTP ve DSP’ye çağrım 11 Eylül’e kadar geçerli" dedi 
     EZELHAN ÜSTÜNKAYA Hatay 

     CHP Genel Başkanı Deniz Baykal, dün Kemal Derviş, Türk - İş Genel Başkanı Bayram Meral, Prof. Dr. Yaşar Nuri Öztürk, eski Devlet Bakanı Fikret Ünlü ile birlikte ilk seçim mitingini yapmak üzere Hatay’a gitti. THY’den kiralanan 90 kişilik özel uçakla Adana’ya giden Baykal, soruları yanıtlarken, YTP ve DSP’ye yaptığı çağrının halen geçerli olduğunu belirterek, "11 Eylül’e kadar arkadaşları CHP çatısı altında yer tutmaya çağırıyorum" dedi. 
     
     Mucizeler olabilir 
     Baykal, partisinin milletvekili listesinde Cem’in de yer almasını istediğini ifade ederken, "Çağrılarla siyasi anlamda köşeye sıkıştırmak istemiyorum. Çağrımın amacına ulaşmasını istiyorum. Siyasette mucizeler diğer alanlardan daha çok ortaya çıkıyor. DSP ile de el ele vermek istiyoruz. Çağrımız onlar için de geçerli" diye konuştu. 
     Derviş de, "Çağrı, güçlü bir çağrı. 24 saatlik bir çağrı değil. Türkiye için yararlı olur. Yüzde 1 - 2 oy dahi harcanmamalı" şeklinde konuştu. 
     Baykal, mitingde seçim erteletme ve barajı indirme girişimlerine tepki gösterdi "Maç başladı, hakem sahaya çıktı, düdüğünü öttürdü. Santradan top fırladı, millet tam gol atacak, diyorlar ki, kalenin yerini değiştirelim. Demokraside milletle çatışılmaz. Barajdan düşmenin sakıncası yok. Sen yeter ki milletin gözünden düşme." 
     İsmet İnönü’nün "Namuslular en az namussuzlar kadar cesur olmalı" sözünü örnek gösteren Baykal, "Hiç yalan söylemedim. Sizi hiç aldatmadım. Ne olursunuz seçimden tek parti iktidarı çıkarın. Dikkatli olun kazaya gelmeyelim" diye oy istedi. 
     
     Derviş, Özal gibi 
     Miting meydanında Derviş sloganları ile karşılanan Kemal Derviş’in ilk halka hitabındaki heyecan dikkatlerden kaçmadı. Turgut Özal’ın "çağ atlatma" sloganına benzer ifadeler kullanan Derviş, "Siyasete girmemin tek nedeni daha güçlü ekonomiye el ele gitmekti. El ele verirsek, Türkiye bunu mutlaka başaracak. Bunu Atatürk’ün partisi CHP liderliğinde yapacağız. Anadolu solu ile sosyal demokrasinin evrensel değerlerini birleştirerek, Türkiye’ye çağ atlatmamız lazım" dedi. 
     
Platform çöktü 2 yaralı      AYHAN AYDEMİR Hatay 


</TEXT>
</DOC>
