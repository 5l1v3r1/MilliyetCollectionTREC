<DOC>
<DOCNO> 118899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo30.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'un hedefi 10. sıra... 
</HEADLINE>
<TEXT>

     Elazığspor Kulübü Başkanı Baki Aydın, bu sezon tek hedeflerinin ligi 10. sırada tamamlamak olduğunu belirterek, ''Eski başkan Hayrettin Karamazı'nın alacağına karşılık Digitürk'ün takıma ödemesi gereken son takside el koymasını yakışıksız buluyorum'' dedi. 
     Baki Aydın, basın mensuplarıyla yaptığı sohbet toplantısında, Elazığspor'da başkan değişikliğinin takımda yeni bir sayfa açtığını belirterek, Elazığspor'un bu sezon en kötü oyununu Gaziantepspor karşısında oynadığını söyledi. 
     Elazığ İl Özel İdare Müdürlüğü bütçesinden 2003 yılında kulübe ait tesisin altyapı inşaatının tamamlanması için ödenek ayrılacağını ifade eden Aydın, şöyle konuştu 
     ''Elazığspor Kulübü geçen hafta içinde bir başkan değişikliği yaparak yeni bir sayfa açmıştır. Bu yeni sayfanın olumlu sonuçlar vereceğini düşünüyorum. Bu sezon tek hedefimiz ligi 10. sırada tamamlamak. Bunu başaracağımıza inanıyorum. Eski kulüp başkanı Hayrettin Karamazı'nın, kulüpten alacağına karşılık Digitürk'ün takıma ödemesi gereken son taksidine el koymasını yakışıksız buluyorum. Karamazı, bu kulübün ekonomik sıkıntı içinde olduğunu bilen ve bu kulübe başkanlık yapmış birisidir. Bu davranışından dolayı kendisini kınıyorum.'' Aydın, hafta sonunda sahalarında yapacakları Samsunspor maçının hazırlıklarının sürdüğünü ifade ederek, karşılaşmadan 3 puan almak zorunda olduklarını söyledi. 
     





</TEXT>
</DOC>
