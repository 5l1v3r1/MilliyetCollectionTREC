<DOC>
<DOCNO> 103389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo06.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Asbaşkanı Körüstan "Galatasaray'dan çekinmiyoruz" 
</HEADLINE>
<TEXT>

     Bursaspor Kulübü Teknik Asbaşkanı Erkan Körüstan, 25 Ağustos Pazar günü deplasmanda karşılaşacakları Galatasaray'dan çekinmediklerini belirterek, ''Aksine ben galip geleceğimizden umutluyum'' dedi. 
     Erkan Körüstan, ligde artık büyük takım, küçük takım ayrımı kalmadığını ve her takımın birbirini yenebilecek güçte olduğunu kaydetti. 
     Galatasaray'ın, lige iyi bir başlangıç yaparak, 2 maçta 6 puan aldığını hatırlatan Körüstan, ''Ancak biz de iyi bir takımız. İlk 2 haftada istediğimiz gibi oynayamadık. Futbolcularımızdan Galatasaray maçında patlama bekliyoruz. Bunu yapabilecek kapasiteleri de var'' diye konuştu. 
     Körüstan, Galatasaray ile geçen sezon ligin ilk yarısında yaptıkları ve 5-0 kazandıkları maçta, çok iyi bir sistemle sahada yer aldıklarını, bu sistemi oturtmaları durumunda ligde yenemeyecekleri takım olmayacağını bildirdi. 
     "MURAT SÖZKESEN'İ MOTİVE ETMEYE GEREK YOK" Geçen sezon Galatasaray ile yapılan ve 5-0 gibi tarihi bir skorla biten maçta Murat Sözkesen'in galibiyette önemli rol oynadığını belirten Körüstan, ''Sanıyorum, Murat'ı hafta sonunda yapılacak maç için motive etmeye gerek yok'' dedi. 
     Körüstan, farklı skorlu galibiyetin ardından Murat Sözkesen'in Galatasaray'a transfer olduğunu, ancak yeniden Bursaspor'a döndüğünü ifade ederek, şunları söyledi 
     ''Murat, çok kaliteli ve golcü bir futbolcu. Bursaspor'da geçmiş dönemde çok önemli başarılara imza attı. Bundan sonra da ondan çok şey bekliyoruz. Galatasaray maçında da en önemli gol silahlarımızdan biri Murat olacak. Takım halinde iyi oynayarak, Galatasaray maçından puan veya puanlar almak için uğraş vereceğiz.'' 
     





</TEXT>
</DOC>
