<DOC>
<DOCNO> 123234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/guncel/gun05.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en güzeli Azra 
</HEADLINE>
<TEXT>

Nijerya’da çıkan olaylar nedeniyle Londra’ya alınan Dünya Güzellik Yarışması’nda 92 güzelin arasından sıyrılarak kraliçelik tacını giyen Türkiye güzeli Azra Akın, göğsümüzü kabarttı 
     NEVSAL ELEVLİ Londra 

     Nijerya’da yapılması planlanan ancak çıkan olaylar nedeniyle İngiltere’ye alınan Dünya Güzellik Yarışması’nda Türkiye güzeli Azra Akın birinci seçildi. Yarışmaya katılan 92 ülkenin güzeli arasından sıyrılarak 2002 Dünya Güzeli olan ve İstiklal Marşı’nı Londra’da 2 bin kişinin önünde dinleten Akın, 100 bin İngiliz Sterlini ödül kazandı. 
     21 yaşına girdiği gün dünya güzeli seçilen Azra’nın en güzel hediyesi birincilik tacı oldu. Yüzündeki pırıltılı gülüşüyle seçicilerin olduğu kadar izleyenlerin de büyük beğenisini kazanan Akın, 2001’de Dünya Güzeli seçilen Nijeryalı Agbani Darego’dan tacını devraldı. Yarışmada ikinciliği Kolombiya’dan Natalia Peralta, üçüncülüğü ise Peru’dan Marina Mora Montero elde etti. 
     Azra Akın, birinci seçildikten sonra yaptığı açıklamada, "Dünya kadınını en iyi şekilde temsil edeceğini ümit ettiğini" söyledi. Azra’nın babası Nazım Akın ise, "Tarih yazdık. İnanamıyorum. Türkiye’nin güzel yerlere gelmesini ümit ediyorum ve Turizm Bakanlığı’nın da Azra’ya sahip çıkacağına inanıyorum" dedi. 
     
Bakan Gözlerinden öperim      Turizm Bakanı Güldal Akşit de yaptığı açıklamada Akın’ın dünya güzeli seçilmesinden gurur duyduğunu belirterek "Bu birincilik ülkemizin adını tüm dünyaya bir kez daha duyurmuş olup, ülkemizin tanıtımına da büyük bir katkıda bulunmuştur. Akın’ı kutlar, gözlerinden öperim" dedi. 
     Bu arada, Azra Akın’ın yarışmada giydiği ve modacı Cemil İpekçi tarafından hazırlanan elbise, "En iyi kıyafet" seçildi. 
     Organizatörler, yarışmanın 137 ülkede yaklaşık 2 milyar kişi tarafından izlendiğini söyledi. Ancak yarışmanın yapıldığı İngiltere’de hiçbir televizyon yayın için organizatörlerle anlaşma yapmadı. 
     Nijerya’da yapılacak yarışma ThisDay gazetesinde yayımlanan bir makaleden sonra Müslümanların çıkardığı şiddet olayları ve 200’den fazla kişinin ölümü yüzünden İngiltere’ye alınmıştı. 
     



 GÜNCEL 





















</TEXT>
</DOC>
