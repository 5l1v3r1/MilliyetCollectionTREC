<DOC>
<DOCNO> 146267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur36.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta mahsur kalan kamyoncular, Türkiye'ye döndü... 
</HEADLINE>
<TEXT>

     Birleşmiş Milletler'e BM ait yardım malzemelerini götürürken Irak'ta mahsur kalan 19 kamyoncu, Mardin'in Nusaybin İlçesi Kamışlı Sınır Kapısı'ndan Türkiye'ye giriş yaptı. 
     Şırnak'ın Silopi İlçesi yakınlarındaki Habur Sınır Kapısı'ndan, yaklaşık 2 hafta önce Irak'ın kuzeyine giden 19 kamyoncu, savaşın başlamasıyla birlikte Kerkük civarında mahsur kaldı. Daha sonra Suriye'ye geçen kamyoncular, buradan Kamışlı Sınır Kapısı'ndan Türkiye'ye geldiler. 
     Kamyon sürücüsü Mehmet Kocagöz, yaklaşık 2 hafta önce Habur Sınır Kapısı'ndan Irak'ın kuzeyine geçtiklerini, savaşın başlamasıyla birlikte Kerkük civarında mahsur kaldıklarını anlattı. 
     Sürücü Mehmet Nuri Acar da, Irak'ın Süleymaniye kentine yağ götürmek amacıyla gittiklerini, savaş başladıktan sonra araçlarındaki malzemelerinin askerler tarafından zorla alındığını belirtti. 
     Daha sonra askerlerin onları Suriye'ye gönderdiğini dile getiren Acar, 1 hafta kaldıkları Suriye'den de Türkiye'ye giriş yaptıkları için çok mutlu olduklarını kaydetti. 
     Mehmet Demir ise Irak'ta savaşa tanık olduklarını ve savaş korkusunu yaşadıklarını belirterek, ''Türk topraklarına ayak bastıktan sonra, sanki yeniden doğmuş gibi oldum'' dedi. 
     





</TEXT>
</DOC>
