<DOC>
<DOCNO> 100495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun06.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıllık sağlık kontrolünden geçen Bush, bir aylık tatile çıktı. 
</HEADLINE>
<TEXT>

     Yıllık olağan sağlık kontrolünden, yüzünde gülümseme ve iki başparmağını ''Her şey çok iyi'' anlamında havaya kaldırarak çıkan ABD Başkanı George W. Bush, bir aylık tatile çıktı. 
     Washington yakınındaki Maryland eyaletinde bulunan askeri Ulusal Deniz Tıp Merkezi'nde üç saat süren kontrolde sağlığının yerinde olduğu anlaşılan 56 yaşındaki Bush, Beyaz Saray'a dönüşünde, gazetecilere, ''Kendimi çok iyi hissediyorum'' dedi. 
     ABD Başkanı, son olarak geçen Ağustos ayında kontrolden geçmişti. Sağlıklı yaşam tutkunu Bush, koşu ve ağırlık çalışmasını kapsayan bir egzersiz programını uyguluyor. 
     Texas valisi olduğu dönemde eyalet maratonuna katılan Bush, gizli servisin ''Güvenliği sağlamak zor'' uyarısıyla maratonlara katılamadığı için Beyaz Saray çalışanlarından oluşan bir mini maraton düzenlemişti. ABD Başkanı, kendi yaş grubundaki erkeklere oranla aerobik kapasitesi en yüksek olan yüzde birin arasında bulunuyor. 
     Bush'un, başkan olduktan sonra başına gelen en büyük sağlık sorunu, Ocak ayında maç izlerken boğazına kaçan bir kraker yüzünden nefessiz kalarak bayılması olmuştu. Yere düşerek başını çarpan Bush, kısa bir tedavinin ardından sağlığına kavuşmuştu. 
     ABD Başkanı, Haziran ayında da her beş yılda bir yaptırılması önerilen kolonoskopi testinden geçmişti. 
     Bush'a sağlık testinde eşlik eden Dr. Kenneth Cooper, gazetecilere, ''her şeyin yolunda olduğu'' mesajını verirken, Başkan'ın sağlığı için ''olağanüstü'' dedi. 
     Sağlık kontrolünün ardından Bush, köpekleri Barney ve Spot ile birlikte dört haftalık bir tatil için Texas'taki çiftliğine gitti. Bush ailesi, 2 Eylül'e kadar Washington'dan ayrı kalacak. 
     ABD'nin ekonomik sıkıntı içinde bulunduğu ve terörizmle savaşın devam ettiği bir dönemde Bush'un tatile çıkması, eleştirilere neden olurken, Beyaz Saray yetkilileri, Bush'un ''çalışma tatiline'' çıktığını söylediler. 
     





</TEXT>
</DOC>
