<DOC>
<DOCNO> 124289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/guncel/gun00.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs’ı tarih’ çözer 
</HEADLINE>
<TEXT>

Yunanistan Başbakanı Simitis’le görüşen Gül ve Erdoğan’ın mesajları net oldu "Tarih verilirse, Kıbrıs dahil bütün sorunlar çözülür, verilmezse biz de bildiğimizi yaparız. Bizi oyalamayın" 
     UTKU ÇAKIRÖZER, ABDULLAH KARAKUŞ 

     Kopenhag 

     Türkiye - AB ilişkilerinin geleceğini belirleyecek Kopenhag Zirvesi’nin ilk gününde AB ülkeleri, Türkiye ile ilgili karar konusunda ortak tavır belirlemekte zorluk çekerken, Başbakan Abdullah Gül ve AKP lideri Recep Tayyip Erdoğan, Yunanistan Başbakanı Kostas Simitis’e "Tarih verilirse, Kıbrıs dahil bütün sorunlar çözülür, verilmezse biz de bildiğimizi yaparız. Bizi oyalamayın" dedi. Simitis ise, Kıbrıs’ta çözümün AB ile ilişkilerin önünü açacağını söyledi. 
     Gül, dün ilk temasını Avrupa Parlamentosu Başkanı Pat Cox ile yaptı. Erdoğan’ın katılmadığı görüşmede Cox, AB içinde Türkiye ile ilgili son değerlendirmeleri aktardı. Cox’un "Almanya ve Fransa’nın 2005 ısrarı sürüyor" mesajını ilettiği öğrenildi. 
     
     "Oyalamayın" 
     Gül ve Erdoğan, AB liderlerinden ilk olarak Simitis ile bir araya geldi. Simitis’e Yunanistan Dışişleri Bakanı Yorgo Papandreu da eşlik etti. Simitis, kendisini ziyaret eden Gül ile Erdoğan’ı otelin girişinde karşıladı. Simitis’ten Türkiye’ye müzakere tarihi verilmesi için destek isteyen Gül, şöyle konuştu 
     "Buraya gelmeden Türkiye - AB ilişkilerinin tüm zabıtlarını okudum. Avrupa hep Kopenhag kriterlerini tamamlayın, gelin’ demiş. İşte reform paketleri. Bunlardan memnun değil misiniz Biz üzerimize düşeni yapmasaydık, zaten buraya gelmezdik. Biz bunları yaptıktan sonra başka şeyler karşımıza çıkarılmasın. Bizi oyalamayın. Türkiye, küçük oyunlar oynanmasını hak etmiyor. Tarih almayı hak ediyoruz. Bu olmazsa, biz de bildiğimizi yaparız." 
     Görüşmenin ağırlıklı konusunu Kıbrıs oluşturdu. Yunan tarafı BM Genel Sekreteri Kofi Annan’ın hazırladığı çözüm planının kabul edilmesinin Türkiye - Yunanistan ve Türkiye - AB ilişkilerini geliştireceğini vurgularken, Türk tarafı "Önce tarih" dedi. Ortak basın toplantısında "Kıbrıs’ın mutlaka çözülmesi gerekiyor. Kıbrıs, Türkiye’nin AB ve Yunanistan ile ilişkileri açısından büyük önem taşıyor. Sorun çözülmezse istediğimiz işbirliği işleyemez" diyen Simitis, açıklamasını "Bizce çok olumlu olasılıklar söz konusu. İletişimimiz her zaman devam edecek" sözleriyle noktaladı. Gül’ün Simitis’e yanıtı da şöyle oldu 
     
     Önce tarih, sonra Kıbrıs 
     "Tüm problemleri çözmenin çok kolay bir yolu var. Bu da bizim AB evine alınmamız. İstediğimiz tarihi alırsak, başta Kıbrıs olmak üzere bütün sorunlar çözülür. Çünkü, biz bir eve girdik mi, şu oda, bu oda diye bakmayız. Bir kere AB kulübüne alınırsak tüm sorunlar otomatik çözülür. Avrupa kimliği, ortak kimliğimiz olacağı için küçük problemlerin çözümü zaman almaz" diye konuştu. 
     
Simitis Erdoğan bile yasaklı      Yunanistan Başbakanı Kostas Simitis, tarih için en erken Mart 2004, en geç Mayıs 2004’ü önerdi. Simitis, Türkiye’nin henüz kriterleri yerine getirmediğini vurgularken, buna örnek olarak, AKP Genel Başkanı Recep Tayyip Erdoğan’ın siyasi yasağını gösterdi. 
     Simitis, genişleme sürecinin görüşüldüğü 15’lerin akşam yemeğine katılmadan önce düzenlediği basın toplantısında, "Türkiye’nin talebine olumlu cevap verilmelidir. Helsinki’den sonra Türkiye AB ile işbirliğinde kararlılığını göstermiştir. Önerimiz, müzakerelerin 2004’te başlamasıdır" dedi. Ancak Simitis, herhangi bir beklentinin AB’nin beklentileriyle de uyumlu olması gerektiğini vurguladı. 
     
     Örnek Erdoğan 
     YORGO KIRBAKİ Kopenhag 

     Türkiye’deki reform paketlerinin cesaret verici olduğunu söyleyen Simitis, "Ancak yasaların hayata geçirilmesi gerekli. Uygulamayı görmeliyiz. Türkiye kriterleri henüz yerine getirmedi. Buna en iyi örnek de Recep Tayyip Erdoğan’ın durumudur" dedi. Erdoğan’ın dini inançları yüzünden başbakan olamadığını söyleyen Simitis, "Bu AB’de olmaz, bunu Erdoğan da kabul ediyor" dedi. 
     Kopenhag’da Kıbrıs konusunda çözüme ulaşılabileceğini sanmadığını söyleyen Simitis, umutların tamamen yitirildiğine katılmadığını da kaydetti. 
     
Çözüme yakınız’      GÜVEN ÖZALP Brüksel 

     Türkiye - AB ilişkileri açısından "yön belirleyici" bir nitelik kazanan Kopenhag Zirvesi, Kıbrıs konusunda görülmemiş bir diplomasi trafiğine sahne oldu. 
     Kıbrıs’ta ilgili taraflara mümkün olan her yolla "diplomatik" baskı uygulanarak çözüm için gerekli ortamın oluşmasına çalışılsa da, görüşmelerin umulandan daha yavaş ilerlediği belirtiliyor. Yapılan temaslar, "Kıbrıs’ta çözüm - müzakere tarihi" denklemi etrafında dönerken, zirvenin başlamasından önce belirginleşen havada ibre, "anlaşma" ekseninden "karşılıklı taahhüt"e doğru kaymaya başladı. 
     Kopenhag’daki Kıbrıs görüşmeleri Birleşmiş Milletler tarafından yürütüldü. BM Genel Sekreteri Kofi Annan’nın özel temsilcisi Alvaro De Soto, taraflar arasında mekik dokudu. Rum Yönetimi lideri Glafkos Klerides ve Türk yetkililerle bir araya gelen De Soto, zorluklara karşın umudunu koruduğunu ve tarafların bu fırsatı değerlendirmeleri gerektiğini belirterek, "Vuruş mesafesi içindeyiz. Önemli olan AB karar almadan bir anlaşmaya varmak" dedi. 
     Kıbrıs için ABD ve İngiltere de özel temsilcileriyle devredeydi. Temaslar konusunda en umutlu konuşan kişinin Kopenhag’a gelen ABD Özel Temsilcisi Thomas Weston olması dikkat çekti. Weston, "Kopenhag’da çözüme ulaşma olasılığı var. Kıbrıs konusunda çözüme hiçbir zaman olmadığı kadar yakınız" dedi. ABD’nin müzakere tarihi konusunda olduğu gibi Kıbrıs konusunda da AB nezdinde "girişimlerde" bulunduğu biliniyor. 
     
     Sürpriz beklentisi 
     Bu arada Kopenhag’a gelen İngiltere’nin Kıbrıs Özel Temsilcisi David Hanney’in, Güney Kıbrıs Rum Yönetimi Lideri Glafkos Klerides’e, "Yarın bugün Kıbrıs’ta bir şeyler olabilir. Hazırlıklı olun" dediği kulislere yayıldı. 
     
ABD uyardı Kıbrıs hemen çözülmeli      YASEMİN ÇONGAR Washington 

     Türkiye için kader toplantısına dönüşen Kopenhag Zirvesi sürerken, ABD’den hem AB’ye, hem de Ankara’ya, "Tarihi fırsatı kaçırmayın" mesajı gitti. 
     ABD Dışişleri Bakan Yardımcısı Marc Grossman, "Türkiye ve AB’nin, önlerindeki iki tarihi fırsatı değerlendireceğini umuyoruz. Bu fırsatlardan biri, Türkiye’ye üyelik müzakereleri için tarih verilmesi, diğeri Kıbrıs’ta çözümdür" dedi. Grossman Türk, Kıbrıs Türkü, Rum ve Yunan taraflarını bu konuda en üst düzeyde teşvik ettiklerini belirterek, "BM Genel Sekreteri Kofi Annan’ın revize edilmiş önerisi, şimdi anlaşmayla sonuçlanmalıdır" diye konuştu. 
     Türk - Amerikan Dernekleri Asamblesi’nin yıllık toplantısında konuşan Grossman, AKP hükümetine de sıcak mesajlar gönderirken, "Recep Tayyip Erdoğan’ın sözleriyle 
     söyleyecek olursam, Kopenhag kriterlerinin Ankara kriterlerine dönüştürülmesi hedefine tam destek veriyoruz" şeklinde konuştu. 
     ABD’nin Ankara Büyükelçisi Robert Pearson da, "Türkiye AB’ye hazırdır, AB’nin de Türkiye için hazır olması gerekir. Türkiye’nin Avrupa’ya entegrasyonu için güçlü desteğimizi sürdüreceğiz" açıklamasını yaptı. 



 GÜNCEL 
























</TEXT>
</DOC>
