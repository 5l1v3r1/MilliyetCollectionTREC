<DOC>
<DOCNO> 140335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko52.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Hazine Bakanı Türkiye'nin AB üyeliğini destekliyoruz 
</HEADLINE>
<TEXT>

     İngiltere Hazine Bakanı Paul Boateng, Türkiye'nin Avrupa Birliği AB üyeliğine adaylığını desteklediklerini ve bu çerçevede, ekonomik ve siyasi reformların, AB'nin ekonomik ve siyasi kriterlerini gerçekleştirmede çok faydalı olduğunu düşündüklerini söyledi. 
     Devlet Bakanı Ali Babacan'ın, Bilkent Otel'de onuruna verdiği öğle yemeğinin ardından bir açıklama yapan İngiltere Hazine Bakanı Boateng, Bakan Babacan ile başarılı bir toplantı yaptıklarını, Türk Hükümeti'nin yapısal reformlar konusunda gösterdiği çabayı büyük bir takdirle karşıladıklarını, bu çabayı teknik olarak desteklemeyi de istediklerini söyledi. Boateng, şöyle devam etti 
     ''Biz iki ülke arasındaki ekonomik, sosyal ve siyasi ilişkilere büyük önem veriyoruz. Her iki ülke de demokrasiye inanan ülkeler olarak, vatandaşlarının iyiliği için reformların yapılması gerektiğine inanıyor. 
     Yarın, özel sektörün, kamu hizmetlerinin teminindeki katkısı konusunda bir konferansa katılacağım. İngiltere'deki tecrübeler göstermiştir ki, özel sektörün kamu hizmetlerine dahil olması, vatandaşların, hem tüketici hem de vergi ödeyen mükellefler olarak çok büyük faydalar sağlamaktadır.'' İngiltere Hazine Bakanı Boateng, bir soru üzerine, tüm uluslararası toplumun şu anda, Irak'ta bulunan kitle imha silahlarının oluşturduğu bir tehlikeyle karşı karşıya bulunduğunu ve dolayısıyla, Birleşmiş Milletler aracılığıyla, bu tehlikeye karşı uluslararası bir çaba olması gerektiğini belirterek, ''Türkiye ve müttefik Arap ülkelerinin de yardımıyla, Irak'ta bulunan kitle imha silahlarından kurtulmak istiyoruz'' dedi. 
     





</TEXT>
</DOC>
