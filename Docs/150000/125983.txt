<DOC>
<DOCNO> 125983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/ekonomi/eko10.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tereddütler oldu ama, siz yazılı belgelere bakın’ 
</HEADLINE>
<TEXT>

Başbakan Gül, son günlerde tereddütler oluştuğunu belirterek, "Ancak önemli olan parti ve hükümetin yazılı belgeleridir" dedi 
     EKONOMİ SERVİSİ 

     Başbakan Abdullah Gül, hükümetin çelişkili adımlar atması ve bakanların birbirini tutmayan açıklamalarına yönelik eleştirilere üstü kapalı olarak değinerek, parti ve hükümet olarak yaptıkları yazılı açıklamaların arkasında olduklarını belirtti. 
     Gül, 27. İktisatçılar Haftası çerçevesinde düzenlenen "Türkiye Ekonomisine Alternatif Çözümler" konulu toplantıda yaptığı konuşmada, "Seçimlerden önce seçimi kazanacağımızı öngördük ve iktidar gömleğinin hararetini o zaman hissetmeye başladık" dedi. "Türkiye’de güveni inşa etmenin en önemli mesele olduğunun farkındaydık" diyen Gül, son günlerde bazı tereddütlerin ortaya çıkmış olabileceğini de belirterek, şöyle devam etti "Ancak, önemli olan parti olarak, hükümet olarak milletin karşısına çıkarken, yayınladığımız yazılı belgeler, hükümet olarak TBMM’de okuduğumuz hükümet programıdır." Gül, "Reel politiğe de inanıyorum realist olmaya da. Yoksa mahçup olursunuz. Mahçup olunca da güvelirliliğiniz tamamen gider. Zaten Türkiye’nin en büyük sorunu da budur" dedi. 
     
     Prof. Kazgan öğrencisi Gül’ü övdü 
     Gül’e konuşmasının ardından İstanbul Üniversitesi İktisat Fakültesi Mezunları Cemiyeti’nin amblemini simgeleyen rozet takıldı. İstanbul Üniversitesi İktisat Fakültesi’nde Prof. Dr. Gülten Kazgan’dan para ekonomisi dersini aldığını belirten Gül, "Bizde çok emeği var, şimdi beraber olmaktan büyük mutluluk duyuyorum, saygılar sunuyorum" dedi. Halen Bilgi Üniversitesi öğretim üyesi olan Kazgan da 1972 mezunlarının üniversitenin en iyi sınıflarından biri olduğunu belirterek, "İlk defa bir başbakan yetiştirmiş olmak büyük bir mutluluk" dedi. 
     



 EKONOMİ 




















</TEXT>
</DOC>
