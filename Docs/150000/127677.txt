<DOC>
<DOCNO> 127677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/guncel/gun01.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakdemirli de aday oldu 
</HEADLINE>
<TEXT>
ANAP’a Prof. doktor lazım 
Pakdemirli, "Diğer adayların hepsi doktor. Kan kaybı fazla. Buna Prof. Doktor. lazım" dedi 
     ANKARA Milliyet 

     ANAP Genel Başkan Vekili Ekrem Pakdemirli, ANAP Olağanüstü Kongresi’nde genel başkanlığa aday olduğunu açıkladı. Işın Çelebi, Ali Talip Özdemir ve Lütfullah Kayalar’dan sonra Pakdemirli’nin açıklamasıyla ANAP genel başkanlığına aday olanların sayısı 4’e çıktı. 
     Ankara Bölge Toplantısı’nda konuşan Pakdemirli, partisinin 3 Kasım seçimlerindeki yenilgisinden genel başkan kadar herkesin sorumluluğu olduğunu söyledi. Pakdemirli, Refahyol hükümetinin ardından ANAP’ın hükümeti kurmaması gerektiğini defalarca dile getirdiğini, ancak dinletemediğini söyledi. 
     ANAP’ı "ağır yaralı bir dev" olarak nitelendiren Pakdemirli, "Arkadaşlarımız, öyle bir genel başkan olsun ki, partinin adı yolsuzlukla anılmasın diyorlar. Benim dışımdaki adayların hepsi de alanlarında doktor. Ancak yara büyük, kan kaybı fazla. Buna doktor yetmez, buna profesör doktor lazım. Ben bu devi ayağa kaldırabilirim" dedi. 
     Kendisinin muhafazakar, milliyetçi, sağlıklı, yenilikçi, sosyal adaletten yana, bireysel özgürlüklerin sonuna kadar kullanılması taraftarı, güçlü ve enerji dolu olduğunu ifade eden Pakdemirli, bunların hepsinin "Özal felsefesi" olduğunu kaydederken, "Ancak gün Özal felsefesini aşma günüdür" diye konuştu. Işın Çelebi, Ali Talip Özdemir, Lütfullah Kayalar ve Ekrem Pakdemirli daha sonra toplu fotoğraf çektirdi. 
     



 GÜNCEL 
















</TEXT>
</DOC>
