<DOC>
<DOCNO> 148887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo15.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni hoca Mitroviç yarın Elazığ'da... 
</HEADLINE>
<TEXT>

     Elazığspor'un yeni teknik direktörü Milorad Mitroviç'in yarın Elazığ'a geleceği belirtilirken, kulüp başkanı Baki Aydın, kan değişikliğinin Adanaspor maçında skora yansıyacağına inandıklarını ve yeni teknik direktörle yarın sözleşme imzalayacaklarını söyledi. 
     Baki Aydın, A.A muhabirine yaptığı açıklamada, teknik direktör Milorad Mitroviç'in Gaziantepspor Kulübü ile olan resmi işlemlerini tamamlayamadığı için kente gelişinin yarına kaldığını ifade ederek, oyuncuların moralinin iyi olduğunu ve Adanaspor maçının hazırlıklarını günde çift antrenmanla sürdürdüklerini bildirdi. 
     Aydın, şöyle konuştu 
     ''Kan değişiminin Adanaspor maçında skora yansıyacağına inanıyoruz. Adanaspor maçı bizim için ölüm kalım niteliği taşıyor. Oyuncular da bu maçın önemli olduğunun bilincinde. İnşallah bu kan değişikliği takıma olumlu yönde yansır. Dün yapılan antrenmanı izledim, oyuncuların neşeli ve hırslı çalışmaları beni mutlu etti. Takımda kırmızı kart cezalısı olan Ze Roberto'nun dışında sakat ve cezalı oyuncu yok. Adanaspor maçında saha ve seyirci avantajımızı iyi kullanıp galip gelmek istiyoruz. Alacağımız 3 puan bizi düşüşten kurtaracak can simidi olacaktır.'' Aydın, 13 Nisan Pazar günü sahalarında yapacakları Adanaspor maçı için taraftarların takımı yanlız bırakmamalarını istediğini de belirterek, bu zor günlerde taraftar desteğine her zamankinden daha fazla ihtiyaçları olduğunu sözlerine ekledi. 
     





</TEXT>
</DOC>
