<DOC>
<DOCNO> 100596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur12.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremin yıldönümünde Sakarya ve İzmit'te anma yok 
</HEADLINE>
<TEXT>

     Sakarya ve Kocaeli'nde, Marmara depreminin 3'üncü yıldönümünde anma töreni düzenlenmeyeceği bildirildi. 
     Sakarya Vali Vekili İdris Kurtkaya, 17 Ağustos 1999'da meydana gelen depremin 3'üncü yıldönümü çerçevesinde Valilik tarafından herhangi bir anma programı düzenlenmeyeceğini söyledi. 
     Depremde, Sakarya'da 3 bin 891 kişinin öldüğünü, 5 bin 180 kişinin de yaralandığını anımsatan Kurtkaya, ''İnsanlara depremi hatırlatıp, acı yaşatmak doğru değil'' dedi. 
     Depremin üzerinden 3 yıl geçtiğini ve o günlerde yaşanan acıların geride kaldığını ifade eden Kurtkaya, ''Her yıl, yaşanan kötü günleri gündeme getirerek insanlara hüzün vermek istemiyoruz. Bu nedenle herhangi bir etkinliğimiz yok. Ancak sivil toplum örgütlerinin düzenleyeceği programlara gerekli kolaylığı gösteririz.'' Adapazarı Büyükşehir Belediye Başkanı Aziz Duran da, depremin yıldönümü nedeniyle etkinlik yapmayacaklarını kaydetti. 
     
     GÖLCÜK'TE TASAVVUF MÜZİĞİ DİNLETİSİ 
     Marmara depreminin merkez üssü Gölcük'te de, Valilik tarafından anma töreni yapılmayacağı, Belediye'nin düzenlediği etkinlikte ise sadece tasavvuf müziği dinletisi olacağı bildirildi. 
     Gölcük Belediyesi'nden yapılan yazılı açıklamaya göre, sivil toplum örgütlerinin katkılarıyla düzenlenen etkinlik, 16 Ağustos Cuma günü saat 10.00'da 17 Ağustos Mezarlığı'nda Kurankerim okunması ve dua ile başlayacak. 
     Anıtpark'ta saat 23.00'te gerçekleştirilecek tasavvuf müziği konseriyle devam edecek olan etkinliklerde, il protokolünün konuşmasının ardından tekrar tasavvuf müziği dinletilecek. 
     Etkinlik, depremin meydana geldiği 03.02'ye yakın saatlerde Gölcük Müftülüğü yetkililerinin Kuranıkerim okuması ve dua edilmesiyle sona erecek. 
     





</TEXT>
</DOC>
