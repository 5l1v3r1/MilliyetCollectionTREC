<DOC>
<DOCNO> 116744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur08.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt ve Batman'da meydana gelen kavgalarda 9 kişi yaralandı 
</HEADLINE>
<TEXT>

     Siirt ve Batman'da meydana gelen seçim kavgalarında 9 kişi yaralandı. 
     Alınan bilgiye göre, Siirt'in Kurtalan İlçesi Gözpınar Beldesi Belediye Başkanı Mehmet Emin Soysal ile bazı vatandaşlar arasında oy kullanımı sırasında tartışma çıktı. 
     Tartışmanın kısa sürede sopalı kavgaya dönüşmesi sonucu, Ethem Ayaz, Fehim Ayaz, Hüseyin Ayaz ve Şerif Unutur isimli kişiler yaralandı. 
     Yaralılar, Batman Devlet Hastanesi'ne kaldırılarak tedavi altına alınırken, olayla ilgili soruşturmaya başlandığı bildirildi. 
     Belediye Başkanı Soysal, oy kullanılan yerin kalabalık olması nedeniyle vatandaşlardan tek tek içeri girmelerini istediğini belirterek, ''Bu sırada bazı kişilerin sözlü sataşması oldu ve kavga çıktı'' dedi. 
     Öte yandan, Batman'ın Gercüş İlçesi'ne bağlı Bağözü Köyü'nün Eymir Mezrası'nda AKP ve CHP'liler arasında çıkan kavgada ise 5 kişi yaralandı. 
     Eymir Mezrası'nda, oy kullanma sırası yüzünden tartışma çıktı. Tartışmanın taşlı ve sopalı kavgaya dönüşmesi sonucu 5 kişi hafif şekilde yaralandı. 
     Yaralılar Kayapınar Beldesi Sağlık Ocağı'nda ayakta tedavi edildi. 
     





</TEXT>
</DOC>
