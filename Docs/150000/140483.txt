<DOC>
<DOCNO> 140483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/yazar/guclu.html </URL>
<DATE> 2003/03/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İzmir, Aydın, Nazilli ve Trabzon’da eğitim 
</HEADLINE>
<TEXT>

     Milli Eğitim Bakanı Erkan Mumcu’nun üniversiteye giriş sistemini değiştirmek için çaba harcayacağına, YÖK bataklığına saplanıp kalması öğrenciler üzerinde büyük hayal kırıklığı yaratmış. Biz ne bekliyoruz o neler ile uğraşıyor diye yakınıyorlar. 
     İstanbul’un uzunca süren kar kışından sonra İzmir, Aydın, Nazilli seyahati ilaç gibi geldi. Bahar çoktan gelmiş. İzmir her zamanki İzmir’di unutulmuş bir kent konumunda. Nazilli de büyükçe bir kasaba. Ama Aydın’ı çok gelişmiş gördüm. Gerçi kentin pek çok yeri gibi üniversitesi de şantiye alanı gibi ama olumlu sinyaller verdi. 
     Trabzon’da da değişen fazla bir şey yok. Diğer Karadeniz kentleri gibi eğitimin önemini bir türlü kabullenemedi. Türkiye’nin en yoksul kentlerinden Kilis, ÖSS’de ilk üçe girerken Trabzon ancak 50’li sıralardan 38’inci sıraya yükselebildi. Diğer Karadeniz kentleri de bu konuda tam bir felaket. İçlerinde en iyisi Samsun. O bile çok gerilerde. İşte 2002 ÖSS’deki başarı sıraları 
     Samsun 16, Trabzon 38, Ordu 59, Giresun 64, Gümüşhane 72, Rize 75... 
     
     Neden başarısızlar 
     Üniversite giriş sınavları, öyle ya da böyle kentlerin eğitime verdikleri önemin bir göstergesi. Örneğin Aydın bu konuda hep önde. Her yıl mutlaka ilk 5’e giriyor. Mesut Yılmaz’dan sonra Tayyip Erdoğan’la ikinci başbakan çıkartmaya çalışan Rize ise hep en gerilerde. Başbakan çıkartabiliyorlar ama gerisi gelmiyor .. 
     Söyleşilerimiz genelde çok büyük katılımlar ile üniversite adaylarına yönelik oldu. Belli ki bu konuda büyük bir beklenti içerisindeler. Sınav sistemi ile çok yakından ilgileniyorlar. Özellikle meslek lisesi ve yabancı dil öğrencileri, bıkmadan usanmadan mağduriyetlerini dile getirdiler. 
     Nereye gittiysek öğrenciler cin gibiydi. Önceki yıllarla kıyaslandığında hem beklentileri artmış, hem de hırsları. Öğretmenlerimiz ise yine eskisi gibi. Eleştirmeye başladığınız anda hemen savunma içerisine girip bin tane mazeret üretiyorlar. Onlar da çok haklılar ama hiçbir mazeret öğrencilerin geleceğini etkilememeli. 
     Aydın ve Nazilli’deki dershane ücretlerini İstanbul ile kıyasladığımızda müthiş bir ucuzluk söz konusu. 600 milyon ile bir milyar lira arasında değişiyor. 
     Trabzon’da futbol herkesin dilinde. Ama eğitim pek kimsenin umurunda değil. Söyleşiye katılan yüzlerce öğrenciden ÖSS’de ilk 20’ye girmeleri sözünü aldık. 
     Ne savaş ne de siyaset ve ekonomi gençlerin umurunda değil. Onların en büyük önceliği gelecek kaygıları. Liseden mezun olanlar nasıl üniversiteye girebilirimin, üniversiteden mezun olanlar da nasıl bir iş bulabilirimin peşinde. Hayalleri ve umutları öylesine yıkılmış ki, her şeye razılar. Umutları kırılmış. Bu çok kötü. Onları yeniden heyecanlandırmak için hepimize çok önemli görevler düşüyor. 
     Özetin özeti Türkiye’yi yönetenler ya da yönetmeye aday olanlar, gençlerden kaçacaklarına onlarla sık sık bir araya gelmeliler. Yoksa onların hayal kırıklıkları şu anda sırça köşklerde oturanları da ezip geçer... 
     
     







AKP nereye 


Bin hayır vardır... 


ABD, sinyal bekliyor 


Ankara’yla Washington arasında 2. tezkere hattı 


Tezkerede 2. tur 


Diyet 


İzmir, Aydın, Nazilli ve Trabzon’da eğitim 


Tezkere reddedilince 


Bekleme süreci... 


Yapılan ameliyat değil, bir küçük pansuman 


İkinci deneme 


Tayyip Bey, Demirel’in yolunda mı 


Halk sakin, bu şartlarda daha iyisi olamaz 


Siirt’te 3 - 0 garanti değil 


</TEXT>
</DOC>
