<DOC>
<DOCNO> 133334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/guncel/agun.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey cephesine dijital’ tümen 
</HEADLINE>
<TEXT>

Irak operasyonunda kuzey cephesi’ni oluşturacak Teksas’taki 4. Piyade Tümeni yola çıktı. ABD’nin ilk dijital techizatlı birliği olan tümen, Tümgeneral Odierno komutasında Habur’dan Irak’a girecek 
     SERPİL ÇEVİKCAN scevikcan milliyet.com.tr. 

     TBMM’nin izin vermesi halinde, önümüzdeki birkaç gün içinde Habur’dan Irak’a girmesi planlanan ABD’nin 4. Piyade Tümeni’nin asker sayısı 30 bin. Tümen 3 piyade tugayı, 1 hava indirme tugayı ve bir istihkam tugayından oluşuyor. Hava tugayında Apaçi, Komançi helikopterleri kara birliklerinde ise M1A Abrams tankları ve Bradley zırhlı muharebe araçları bulunuyor. 5 madalyalı Tümgeneral Raymond T. Odierno’nın komuta ettiği tümenin tarihi de zengin. 
     
     21. YÜZYILIN KUVVETİ 
     4. Tümen, 2. Dünya Savaşı’nda Almanya’ya giren ilk ABD kuvveti. 2. Dünya Savaşı’ndan sonra NATO birliği olarak Avrupa’da kalan 4. Tümen, daha sonra ABD’ye dönmüş ve Vietnam Savaşı’na katılmış. Ardından Teksas’a konuşlanan tümen, 21. yüzyıl silahlı gücü olarak ayrılıp teçhiz edilmiş ve "Kuvvet21" projesine alınmış. Bilgi çağının en son teknolojisine sahip 4. Tümen, ABD Silahlı Kuvvetleri’nin savaş gücü en yüksek seçkin birliklerinden birini oluşturuyor. 
     
     EŞKOMUTANLIK KARARI 
     Bu arada Irak operasyonu için Türkiye’den olabildiğince geniş destek isteyen ABD yönetimiyle Türk askeri birimleri arasında da, Kuzey Irak’ta güvenlik yayı kurulması konusunda çetin bir pazarlığın yapıldığı ortaya çıktı. ABD’li askeri yetkililer, güvenlik çıkarları nedeniyle Kuzey Irak’ta Türk askerinin konuşlandırılması talebine önce direndi, ancak "İsteseniz de istemeseniz de bu olacak" yanıtı karşısında bu isteği kabul etti. Müşterek planlama sonucu, Türk ve ABD’li, aynı rütbeli iki generalin "eş komutanlığı" konusunda da anlaşmaya varıldı. 
     
     ABD İÇİN KORİDOR 
     Görüşmelerde Türkiye’den "gelip geçecek" ABD birliklerine, Habur’dan başlayan bir "koridor" verilmesi benimsendi. ABD kuvvetlerinin, Irak silahlı kuvvetleriyle karşılaşana kadar, bu koridorda ilerleyeceği öğrenildi. Türk Silahlı Kuvvetleri’nin de eş zamanlı olarak Kuzey Irak’ta tam denetimi talep ettiği ve 70. kilometreye kadar derinleşen bölgede konuşlanacağı, bu bölgeyle geçiş koridorunun güvenliğini sağlayacağı belirtildi. 
     Kaynaklar, askeri birimlerin pozisyonunu, "Türk askeri çatışmayacak, güvenliği sağlayacak" sözleriyle yorumladı. Kuvvetlerin konuşlanacağı noktalar konusunda "işaretlemenin" yapıldığı da belirtildi. Askeri birimlerin, NATO kararına karşı oldukları, karar alınması halinde, başta İngilizler olmak üzere "davetsiz misafirler" istemedikleri de kaydedildi. 
     
Çadırda bile teknoloji      21. yüzyılın ordusunu yaratmak için çabalayan ABD, çalışmalarını 4. Tümen’de hayata geçiriyor. Milliyet’in 4 gün önce Türkiye’ye geleceklerini duyurduğu Demir At diye bilinen tümen, çadırda bile teknolojiden faydalanıyor. 
     
Süper tümenin marşı da iddialı      Ülkemize bağlıyız ve sadığız, 
     Biz savaşmaya hazırız 
     Ulusun en iyi askerleri, 
     Özgürlüğün koruyucularıyız. 
     Askerlerimiz özgürlük için kükrüyor, 
     Biz her sınav için hazırız. 
     Kudretli dördüncü tümen... 
     Amerika’nın en iyisiyiz 



 GÜNCEL 











</TEXT>
</DOC>
