<DOC>
<DOCNO> 130731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sondun17.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya Bağdat'a heyet gönderiyor... 
</HEADLINE>
<TEXT>

     Rusya'nın Irak'a, Dışişleri Bakan Yardımcısı Aleksandır Saltanov ve Enerji Bakanı Birinci Yardımcısı İvan Matlaşov'un başkanlığında heyet göndereceği bildirildi. 
     Ziyaret muhtemelen yarın başlıyor. 
     Petrol ve doğalgaz firmaları temsilcilerinin da yer alacağı heyetin amacının, iki ülke arasında uzun süredir müzakeresi yapılan bazı projelerin anlaşmalarının imzalanması olduğu bildirildi. 
     ''Vremya Novostey'' gazetesinin Enerji Bakanlığı kaynaklarına dayanarak verdiği habere göre, ziyaretin resmi amacı, ''Stroytransgaz adlı firmanın, Irak'ın batısındaki 4 no'lu yatakların işletilmesi ile ilgili anlaşmayı imzalaması.'' Haberde, Irak'ın başka petrol ve doğalgaz yatakları için de Rusya'ya imkanlar tanıma sözü verdiği kaydedildi. 
     Gazete, ''büyük gürültü koparacağını'' ileri sürdüğü gezinin ''bugünlerde düzenleneceğini'' belirtti. 
     Rusya Enerji Bakanlığı'na yakın bir kaynak, Enerji Bakanı İgor Yusufov'un da ileride Irak'a gitme ihtimalinin bulunduğunu belirtti. Kaynak, Yusufov'un ziyaretinin yapılıp yapılmayacağının, Irak'ın, ''Batı Kurna-2'' petrol yataklarının milyarlarca dolarlık işletme projesinden Rus firması Lukoil'i geçen ay dışlaması nedeniyle iki ülke arasında yaşanan sorunun çözümüne bağlı olduğunu belirtti. 
     Gazete, ''Iraklılar Yusufov'un ziyareti sırasında, iki ülke arasında uzun süredir konuşulan 40 milyar dolarlık uzun vadeli işbirliği programının imzalanmasını umuyor'' yorumunu da yaptı. 
     İtar-Tass ajansı ise konuyla ilgili bugün verdiği ve kaynağını açıklamadığı haberinde, ''Enerji Bakan Birinci Yardımcısı İvan Matlaşov'un ziyareti yarın başlıyor'' ifadesini kullandı. 
     Heyette yer alan Dışişleri Bakan Yardımcısı Saltanov'un görev alanına Irak ile ilgili uluslararası siyasi sorunların da girmesi, gezi sırasında Irak'a yönelik askeri operasyon ihtimali ile ilgili konuların da ele alınabileceğini gösteriyor. 
     





</TEXT>
</DOC>
