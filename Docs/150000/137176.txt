<DOC>
<DOCNO> 137176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sontur36.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener'in açıklaması... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''asker bulundurma ve gönderme tezkeresinin, TBMM'ye sevki ile ilgili herhangi bir karar alınmadığını'' bildirdi. 
     Şener, Başbakan Abdullah Gül başkanlığında yapılan Irak Zirvesi sonrasında gazetecilere açıklamalarda bulundu. 
     Toplantı çerçevesinde Irak sorunuyla ilgili müzakereler yapıldığını, Irak sorununun diplomatik, siyasi, ekonomik ve askeri boyutlarıyla ilgili son gelişmelerin değerlendirildiğini belirten Şener, toplantıda ayrıca, Devlet Bakanı Ali Babacan ve Dışişleri Bakanı Yaşar Yakış'ın, 13-15 Şubat'ta ABD'ye yaptıkları ziyarete ilişkin bilgi verdiklerini kaydetti. 
     Şener, ''Bu toplantıda Birleşmiş Milletler, AB, NATO, İslam Konferansı Örgütü ve Arap Ligi içinde Irak sorunu ile ilgili olarak sürmekte olan faaliyetler ve tartışmalar ayrıca ele alınmıştır. Bu çerçevede Başbakanımızın AB Dönem Başkanlığı'nın daveti üzerine 17-18 Şubat 2003 tarihlerinde Irak konulu toplantılara katılmak üzere Brüksel'e yapacağı ziyaretin programı da gözden geçirilmiştir'' diye konuştu. 
     Şener, bir gazetecinin ''Amerika'dan özellikle 18 Şubat'ta asker bulundurma, gönderme tezkeresinin Meclis'ten çıkması yönünde Ankara'ya bir baskı vardı. 18'inde Meclis'te görüşülecek mi Ne zaman göndereceksiniz, hükümet bir karar verdi mi '' sorusuna karşılık, bugünkü toplantıda Irak sorunuyla ilgili olarak ortaya çıkan tüm tablonun detaylarıyla gözden geçirildiğini söyledi. Şener, ''Sadece Türkiye'nin bir komşu ülke olması sebebiyle, bölgeye yakınlığı sebebiyle hassas olması gereken noktalar değil, dünyanın değişik organizasyonları içerisinde konunun nasıl değerlendirildiği, nasıl algılandığı masaya yatırılmıştır, bunların da müzakereleri yapılmıştır'' dedi. 
     ABD'nin diğer ülkelere yönelik olduğu gibi Türkiye'ye yönelik de bazı beklentileri bulunduğunu ifade eden Şener, ''Ancak belirttiğiniz tezkereyle ilgili henüz bir tarih belirlenmiş değildir'' dedi. 
     Devlet Bakanı Babacan'ın toplantıda, ABD'nin Türkiye'ye yapacağı yardımların boyutları hakkında bilgi verip vermediği yolundaki soru üzerine Şener, toplantıda, Irak sorunu ve bu soruna bağlı tüm gelişmeler, müzakereler, temaslar ve görüşmelerin değerlendirildiğini kaydetti. Şener, ''Elbette böyle bir önemli hadisenin, muhtemel gelişmenin, askeri, siyasi, ekonomik boyutları vardır. Bu boyutlar da aynı şekilde değerlendirilmiştir. Sayın Babacan ve Yakış'ın ABD'de sürdürdüğü temaslar ve bu temaslardaki çerçeve yine aynı şekilde değerlendirilmiştir. Kendileri de ayrıntılı bir şekilde konuyu, yaptıkları temasları ifade etmişlerdir'' diye konuştu. 
     ''Tezkerenin Meclis'e sevki için beklenen bir gelişme var mı '' sorusuna karşılık Şener, ''Bugünkü toplantıda tezkerenin Meclis'e sevki ile ilgili herhangi bir karar alınmış değildir, bununla ilgili bir belirleme yapılmış değildir'' dedi. Bunun bir karar verme değil, değerlendirme toplantısı olduğunu ifade eden Şener, basının da böyle yorumlamasında fayda bulunduğunu söyledi. 
     Şener, bir gazetecinin aynı şekilde başka bir toplantı yapılıp yapılmayacağı sorusu üzerine ''Böyle bir belirleme yok ama her zaman devletin kurumları değişik zamanlarda biraraya gelirler, önemli gördükleri konuları değerlendirirler'' dedi. 
     ''Tezkerenin tarihi konusunda bir karara varılamaması, ekonomik paket konusunda anlaşmaya varılamadığı anlamına mı geliyor '' sorusuna da Şener, ''Hayır, öyle bir anlama gelmiyor. Böyle bir anlama geliyor diye yorumlarsanız o da sağlıklı olmaz. Dolayısıyla bu farklı bir düzlemde değerlendirilmesi gereken bir husustur'' yanıtını verdi. 
     Şener, ''Sizin öngördüğünüz bir tarih var mı '' sorusu üzerine de bugünkü toplantının bir değerlendirme toplantısı olduğunu tekrarlayarak, sözlerini şöyle tamamladı 
     ''Bu, bir karar oluşturmak maksadıyla yapılmış bir toplantı değildir ve bu değerlendirme toplantısına özgü çerçeve ne ise meseleler bu düzlemde ele alınmıştır ve o düzlemde müzakere edilmiştir. Siz basın olarak net, somut, kararlaştırılmış şeyler bekliyorsunuz ama siyaset her zaman sizin beklentilerinize uygun açıklamalar yapmayabilir. Yapılan toplantıların niteliğine özgü açıklamalar yapılır.'' 
     





</TEXT>
</DOC>
