<DOC>
<DOCNO> 149133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo04.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor kupayı unuttu, lige döndü... 
</HEADLINE>
<TEXT>

     Türkiye Kupası'nda Malatyaspor'u yenerek finale çıkan Trabzonspor, ligde hafta sonunda İstanbulspor ile yapacağı maçı düşünmeye başladı. 
     Kulüp başkanı Özkan Sümer, Malatyaspor maçının geride kaldığını belirterek, ''Şimdi 23 Nisan'da Gençlerbirliği ile yapacağımız maçı değil, lig maçını düşünüyoruz'' dedi. 
     Şu ana dek kupanın kazanılması durumunda verilecek primi hiç konuşmadıklarını da ifade eden Sümer, bu yönde alınmış kararlarının olmadığını bildirdi. 
     Brezilyalı oyuncu Aurelio'nun sözleşmesinin uzaması konusunda bir sorun yaşayacaklarını sanmadıklarını da ifade eden Sümer, şöyle konuştu 
     ''Bu konuda dertli olduğumuz birşey yok. Ama bir kısım insanlar hem kulüp ilişkisini bozabilecek nitelikte hem de bir yozlaşmayı davet eder tarzda bir kısım mesajlar vermektedir. Bu ifadeleri yakışıksız bulmaktayım. Aurelio'nun bizde imzalı belgesi var. Bunun ne anlama geleceğinin kararını da Futbol Federasyonu verecektir. Yurtdışında ise FIFA bu konuda karar verir.'' Türkiye'de en az yabancı oyuncu sorununu yaşayan kulüplerden birinin Trabzonspor olduğunu kaydeden Sümer, şunları söyledi 
     ''Brezilyalı oyunculardan Aurelio dışındakilerde problem yaşadık, ancak yerinde önlemler alarak bu sıkıntıdan arındık. Artık yabancı oyuncu transferinde daha yakın mesafelere yöneleceğiz. Şu anda takımda bulunan yabancı oyuncular profesyonelliğin gereklerini yerine getiriyorlar. Son haftalarda da performanslarında artış var.'' 
     





</TEXT>
</DOC>
