<DOC>
<DOCNO> 117067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/siyaset/siy01b.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Halk bizi cezalandırdı 
</HEADLINE>
<TEXT>

     ÖNDER YILMAZ Ankara 

     MHP Genel Başkanı Devlet Bahçeli’nin Genel Başkanlığı bırakacağını açıklaması iç hesaplaşmaya dönüştü. Grup Başkanvekili Koray Aydın’ın ekibi Genel Başkan Yardımcısı Şefkat Çetin’i başarısızlığın sorumlusu tuttu. Geçmişte liderlik mücadelesi veren Ramiz Ongun’la Muharrem Şemsek, Bahçeli ve yönetimin istifa etmesini istedi. 
     Bahçeli’nin genel başkanlığı sürdürmesi için Çetin’in istişare niteliğindeki "küçük kurultayı" toplamayı planladığı öğrenildi. İl, ilçe başkanları, MKYK, Başkanlık Divanı üyelerinin yer alacağı küçük kurultayda Bahçeli’ye kalması yönünde toplu baskı yapılacağı ve partinin bu aşamadan sonra nasıl bir çizgi izleyeceği tartışılacak. Çetin’in, Bahçeli’nin görevde kalmasını sağlayarak kendi yerini de korumayı hedeflediği dile getirildi. 
     
     Şevkat şamarı 
     Kılıçları çeken Aydın ekibi, Bahçeli’nin partinin başında kalmasını isterken, başarısızlıktan sorumlu tuttuğu Çetin’in görevi bırakması için mücadele verecek. Ordu Milletvekili Cemal Enginyurt, başarısızlığı, "Allahın Şevkat Şamarı. Bu Genel Başkanın malubiyeti değil" sözleriyle değerlendirdi. İstanbul Milletvekili Mehmet Gül ise, Çetin’i doğrudan hedef alarak sert konuştu 
     "İhtiraslı ve çapsız iki üç adam, bizi bu hale getirdi. Divan hemen istifa etmelidir. Asıl beceriksiz ve suçlular Genel Başkanın gölgesinde varolmak isteyenlerdir. Fiskos ve dedikodu yaparak parti yönetilmez. Dar kafalarına partiyi sığdırmaya çalıştılar. Çapsızlar tasfiye edilmeli." 
     
     Lider çıkar mı 
     MHP kulislerinde Bahçeli’nin görevinden ayrılmakta ısrar etmesi halinde kimin partinin başına geçeceği de konuşulmaya başlandı. Bu konuda Aydın ve Çetin ekiplerinin sert mücadele vereceği belirtilirken, Cemal Enginyurt, "Liderlik için Aydın ciddi alternatif olabilir. Ahmet Çakar, Mehmet Gül ve küskün milletvekilleri etrafında toplanacaktır" diye konuştu. Enginyurt, Bahçeli’nin görevi bırakmasının ardından Çetin’in de geri çekileceği değerlendirmesini yaptı. 
     Bu arada 1997 Kongresi’nde Bahçeli’ye rakip olan Ramiz Ongun ve Muharrem Şemsek ile İbrahim Çiftçi üçüncü bir cephe açarak hem Bahçeli, hem de yönetimin istifa etmesini istiyor. Ongun, "Bahçeli’nin istifa edip etmediğini anlayamadım. Onun kurultayı toplama görevi yok. Bahçeli ile ekibi de istifa etmeli" dedi. 
     
     Bahçeli Kriz götürdü 
     Kendisini ikna etmek isteyen kurmaylarıyla görüşen Bahçeli, milletin iktidar partilerini cezalandırdığını söyleyerek, "Halk siyasilere olan tepkisinin üstüne yaşanan ekonomik kriz nedeniyle iktidarı sorumlu tuttu. Ama görülüyor ki en az sorumlu tutulan iktidar partisi de biziz. Benim Genel Başkanlık görevini bırakmam her ilkeli siyasetçinin yapacağı bir şeydir. Umarım bu Türk siyasetine belli bir seviye kazandırır" dedi. 
     
Niye çalışmadınız’ baskını      BÜLENT ÖZDEMİR İstanbul 

     Barajı aşamamanın cezasını MHP’li ilçe örgütlerine kesen Ülkü Ocakları’ndan bir grup, Bağcılar MHP İlçe Teşkilatı’nı işgal edip partilileri darp etti. Seçimlerde barajın altında kalan MHP’de, Genel Başkan Devlet Bahçeli’nin de siyaseti bırakma mesajları vermesinden sonra partililer birbirlerini suçlamaya başladı. Ülkü Ocakları’ndan yaklaşık 30 kişilik bir grup, dün akşam MHP İlçe Teşkilatı’na gelerek, partilileri seçim çalışmalarını yürütememekle suçlayınca arbede çıktı. MHP’lilerden birkaçı yaralanırken, partinin bulunduğu katta da maddi hasar meydana geldi. Bu sırada yaklaşık 50 kişilik bir grup da binanın dışında bekleyerek, çevreye kimseyi yaklaştırmadı. Daha sonra bina içindeki ve dışındaki ülkü ocaklılar, Bozkurt işaretleriyle hep bir ağızdan marş okuyup, ülkü andı içti. 
     
     



 SİYASET 




















</TEXT>
</DOC>
