<DOC>
<DOCNO> 139285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/dunya/dun02.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırada Suriye mi var 
</HEADLINE>
<TEXT>

     DIŞ HABERLER SERVİSİ 

     Irak lideri Saddam Hüseyin’i devirmekte kararlı olduğunu vurgulayan Washington yönetimi, bir yandan da Ortadoğu’daki rejim değişikliğinin Irak’la sınırlı kalmayacağının sinyallerini veriyor. Eski CIA Başkanı James Woolsey, ABD’nin Irak’tan sonra Suriye ile ilgilenmesi gerektiğini söylerken, Pentagon danışmanlarından Richard Perle de başta Suriye, İran ve Libya olmak üzere bazı ülkelerde değişikliğin şart olduğunu belirtti. Körfez Savaşı döneminde CIA Başkanı olan Woolsey, Avusturya’nın "Die Presse" gazetesine yaptığı açıklamada, "Irak’ta başarılı bir rejim değişikliğinden sonra Suriye ile ilgilenmeliyiz" dedi. Suriyelilerin Lübnan’dan çekilmesi ve Hizbullah’a verdiği desteğin son bulması için yoğun baskı uygulanması gerektiğini vurgulayan Woolsey, "Böylece bir taşla iki kuş vurmuş oluruz, bu bir taraftan İran’ı zayıflatır, diğer taraftan da İsrail - Filistin barışını kolaylaştırır" dedi. 
     İranlı gazeteci ve yazar Amir Tahiri’ye konuşan Richard Perle de, ABD’nin Saddam’ı devirdikten sonra, Suriye, İran ve Libya’da rejim değişikliği çağrısı yapmayı planladığını söyledi. "Bu üç ülkede değişiklik gerekiyor" diyen Perle, Arap dünyasına demokrasi getirmek için her ülkede farklı yöntemler kullanılabileceğini ifade etti. Perle, "Bu üç ülkeden sadece Libya’ya bir müdahale gerekebilir, İran ve Suriye’de reformlar içeriden halledilebilir" dedi. ABD Dışişleri Bakan Yardımcısı John Bolton da, yakın zamanda, Perle’inkine benzer açıklamalar yapmıştı. 
     



 DÜNYA 











</TEXT>
</DOC>
