<DOC>
<DOCNO> 103593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo15.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Benim için kader maçı yoktur, önemli maç vardır" 
</HEADLINE>
<TEXT>

     Fenerbahçe Teknik Direktörü Werner Lorant, Avrupa Şampiyonlar Ligi 3. ön eleme turunda Hollanda'nın Feyenoord Rotterdam takımıyla yapacakları rövanş karşılaşmasının kendisi için kader maçı olmadığını söyledi. 
     Samandıra Tesisleri'nde düzenlediği basın toplantısında medya mensuplarının sorularını yanıtlayan Werner Lorant, toplantıyı gazetelerde kendisiyle ilgili çıkan haberler için değil, yalnızca Avrupa Şampiyonlar Ligi 3. ön eleme turu rövanşında Feyenoord Rotterdam ile yapacakları maçla ilgili açıklamalar için gerçekleştirdiğini vurguladı. 
     Gazetecilerin, ısrarla çıkan haberler hakkında sorular sorması üzerine Alman çalıştırıcı, şöyle konuştu 
     ''Sürekli birşeyler yazılıp çiziliyor. Bunun önemi yok. Zamanı ve yeri gelince açıklamalar yapacağım. Ama şu anda yalnızca Feyenoord maçını düşünüyorum. Bu kader maçı değildir. Benim için kader maçı değil, önemli maçlar var. Feyenoord maçı da çok çok önemli. Hepimiz kazanmak istiyoruz. Yöneticiler, futbolcular, taraftarlar, gazeteciler ve ben Avrupa Şampiyonlar Ligi'ne kalmak için uğraşıyoruz.'' 
     
     ''GÖREVDE KALIP KALMAYACAĞIMI BAŞKANA SORUN'' 
     Lorant, bir gazetecinin, ''Kamuoyu Feyenoord maçını kader maçı ilan etti. Avrupa Şampiyonlar Ligi'ne katılamazsanız, görevinizi sürdürecek misiniz '' biçimindeki sorusunu, ''Bunu bana değil, başkanımıza sorun. Ben yanıtlayamam, O daha iyi yanıt verir'' diye yanıtladı. 
     
     ''FUTBOLCULARIMA GÜVENİYORUM'' 
     Alman teknik adam, Feyenoord Rotterdam'ı eleyerek, Avrupa Şampiyonlar Ligi'ne kalacaklarına inandığını söyledi. 
     Tur için 90 dakika zamanları olduğunu anlatan Lorant, şöyle devam etti 
     ''Rüştü ve Mirkoviç henüz takıma katılmadı. Onların da katılmasıyla, sakin, huzurlu bir biçimde ve tam konsantrasyonla bu büyük maça hazırlanacağız. Tur için 90 dakika süremiz olacak. Skoru lehimize çevirip, sinirlenmeden, sakin bir biçimde tur atlamaya çalışacağız. Bunu da başaracağımızdan eminim. Ben futbolcularıma çok güveniyorum.'' Lorant, ''Tur atlama şansınız yüzde kaç '' biçimindeki bir soruya ise şu yanıtı verdi 
     ''Futbolda yüzdeler konuşmaz. Bizim maçı çevirmemiz için 90, gerekirse 120 dakikamız olacak. 12. adamımız olan taraftarlarımız, 90 dakika boyunca bize güvenerek desteklesin. Biz de kendimize olan özgüvenle oynayacağız. İlk yarıda bizim gol atamayacağımız kim iddia ediyor Biz bugüne dek kendi sahamızda yaptığımız maçlarda ilk yarıda gol attık. Feyenoord maçında da bunu gerçekleştirmek istiyoruz.'' Almanya'da tedavi olan Rüştü'nün Feyenoord Rotterdam maçında oynayabilecek durumda olduğunu belirten Lorant, milli takımdan dönen Revivo'nun hafif bir sakatlığı bulunduğunu kaydetti. 
     
     ''GALATASARAY İLE REKABET, ŞAMPİYONLAR LİGİ'NDE DE SÜRER'' 
     Alman çalıştırıcı, Galatasaray'ın geçen yıl Fenerbahçe'den 3 puan fazla aldığını ve Avrupa Şampiyonlar Ligi'ne doğrudan katıldığını vurgulayarak, ''Biz de eleme maçından sonra Avrupa Şampiyonlar Ligi'ne katılacağız ve ezeli rakibimizle rekabetimiz orada da sürecek. Rekabet her zaman vardır ve centilmence olmalıdır'' dedi. 
     Lorant, bir gazetecinin Simao'nun Ankaragücü'ne transferiyle ilgili sorusuna ise şöyle yanıt verdi 
     ''Simao, çok şanssız günler geçirdi. Tam kendine gelmişken çok şanssız ve gereksiz bir sakatlık dönemine girdi. Uzun süre tedavi oldu ve temposunu yitirdi. Bu sezon yine aynı şeyler tekerrür etti. Avusturya'da yine şanssız ve saçma bir biçimde sakatlandı. Kendisi çok iyi bir oyuncu. Başka bir takıma gidip gitmeyeceği konusunda şu anda konuşamam.'' 
     





</TEXT>
</DOC>
