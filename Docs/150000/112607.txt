<DOC>
<DOCNO> 112607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur03.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacettepe Üniversitesi'nden yeni bir hastane girişimi... 
</HEADLINE>
<TEXT>

     Hacettepe Üniversitesi, Beytepe Kampusü yakınında 200 yatak kapasiteli bir hastane açmaya hazırlanıyor. 
     Rektör Prof. Dr. Tunçalp Özgen, A.A muhabirine yaptığı açıklamada, Konya Yolu üzerindeki Trafik Hastanesi'nden sonra Konutkent'e kadar şu an hizmet veren hiçbir sağlık merkezi bulunmadığını belirterek, bu bölgede 200-300 bin kişinin yaşadığına dikkati çekti. 
     ''Bu insanların sağlık ihtiyacı var, kazası var, evinde hasta oluyor'' diyen Prof. Dr. Özgen, Beytepe Kampusü yakınında 200 yatak kapasiteli küçük bir hastane yapmak istediklerini dile getirdi. 
     Arazi için Maliye Bakanlığı ve Hazine Müsteşarlığı'na başvurduklarını belirten Prof. Dr. Özgen, olumlu yanıt alırlarsa Dünya Bankası'ndan kredi desteği isteyeceklerini kaydetti. 
     Prof. Dr. Özgen, Dünya Bankası'nın projeye olumlu baktığını ancak önce arazi tahsisi için onay gelmesi gerektiğini ifade ederek, projenin, 35 milyon dolara malolacağını bildirdi. 
     





</TEXT>
</DOC>
