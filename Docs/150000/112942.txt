<DOC>
<DOCNO> 112942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur06.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Irak'a harekat kararını yeni hükümet alsın 
</HEADLINE>
<TEXT>

     CHP Genel Başkanı Deniz Baykal, 3 Kasım'da seçime girecek bir Türkiye'nin bu hükümetin inisiyatifi ile bir askeri harekata karıştırılmak istenmesi kesinlikle kabul edilemeyeceğini belirterek kararını seçimden sonra kurulacak hükümetin almasını istedi. 
     Ankara Ticaret Odası'na ATO gelişinde, Kuzey Irak ile ilgili gelişmelerin sorulması üzerine, Baykal, Kuzey Irak'la ilgili manzaranın uzun süreden beri izlenen politikaların doğal bir sonucu olduğunu belirterek, bölgede bilinçli bir iktidar boşluğu yaratıldığını söyledi. 
     
     GELİŞMELER KAYGI VERİCİ 

     Bu boşluğun yerel yönetimler tarafından doldurulmaya çalışıldığına dikkat çeken Baykal, Türkiye'nin bu gelişmeleri dışarıdan izlediğini, ağırlığını koymadığını kaydederek şöyle konuştu 
     "Zamanında önlem alınmadı. Kuzey Irak'taki gelişmeler Türkiye açısından kaygı vericidir. ABD'nin Irak'a harekat düzenlemesi ihtimali ortada. Hükümet, 3 gündür bu konuda büyük bir telaşa girdi. Herhalde hükümetin, bu telaşını haklı gösterecek özel nedenleri vardır. Bazı sağlam duyumları var ki bir telaş içine girildi. Ama bizim bu konuda herhangi bir bilgimiz yok. 
     Türkiye Cumhuriyeti Hükümeti, ABD'nin Irak'a harekatından bağımsız, Türkiye Cumhuriyeti'nin bir askeri harekatını sık sık vurguluyor. Bu ciddiye alınmalı. 3 Kasım'da seçime girecek bir Türkiye'nin bu hükümetin inisiyatifi ile bir askeri harekata karıştırılmak istenmesi kesinlikle kabul edilemez. Tabii ki hükümet gerekli önlemleri alacaktır, ulusal çıkarlar korunacaktır ama fiilen askeri müdahale kararı alınacaksa bunu yeni hükümete bırakmalı, giderayak Türkiye Cumhuriyeti'ni bu hükümetin harekata sokması, ciddi sorunlar yaratır. Hükümet, uyarılarını, hazırlıklarını yapmalıdır ama bir askeri harekat kararını bu hükümetin alması kabul edilemez. Bir askeri harekat kararını ancak yeni bir hükümet almalıdır. Etkisini, gücünü kaybetmiş bir hükümet, bu kararı alamaz." Baykal, sınırdaki gelişmelere Türkiye Cumhuriyeti'nin göz yumamayacağını vurgulayarak, "Yeni gelen hükümet, verileri almalı, durumu değerlendirmeli ve kararı onlar almalı. Bu karar, yeni hükümet ve yeni parlamento tarafından alınmalıdır" dedi. 
     Muhalefet olarak hükümetten bu konuda bilgi isteyip istemeyecekleri sorusu üzerine Baykal, "Irak'ta askeri müdahale noktasına gelineceğini sanmıyorum. Gelişmeleri izliyoruz" dedi. 
     





</TEXT>
</DOC>
