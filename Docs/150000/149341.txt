<DOC>
<DOCNO> 149341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun47.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın danışmanı Essadi teslim oldu... 
</HEADLINE>
<TEXT>

     Alman ZDF televizyonu, Saddam Hüseyin'in danışmanı Korgeneral ve silah uzmanı Emir Essadi'nin Amerikan birliklerine teslim olduğunu duyurdu. 
     Saddam Hüseyin'in bilim danışmanı olan Essadi, ABD'nin aradığı 55 önemli yetkiliden teslim olan ilk kişi oldu. 
     Essadi'nin Bağdat'ta teslim olurken, Alman televizyon ekibinden kendisini izlemelerini rica ettiği de bildirildi. 
     Essadi, ZDF muhabiri Ulrich Tilgner'e yaptığı açıklamada, Saddam Hüseyin'in akıbeti konusunda bilgisi olmadığını söyledi. 
     Amerikan yönetiminin iddialarının aksine Irak'ın elinde kesinlikle biyolojik ve kimyasal silah bulunmadığını belirten Essadi, ''Bunu Amerikalılar da biliyor olmalı'' dedi. 
     Ülkesine yönelik saldırı için haklı bir gerekçenin bulunmadığını kaydeden Essadi, ''Kendimi hiçbir açıdan suçlu hissetmiyorum. Bu yüzden, kendi isteğimle Amerikan birliklerine teslim oldum'' diye konuştu. 
     BM silah denetçileriyle yaptığı görüşmelerdeki ifadelerinin ve verdiği bilgilerin gerçeği yansıttığını vurgulayan Essadi, ''değişen koşullara rağmen'' bu bilgi ve ifadelerinin geçerliliğini koruduğunu söyledi. 
     Kimyacı Essadi, Irak savaşı patlak vermeden önce, BM silah denetçileri komisyonunun şefi Hans Blix ve Uluslararası Atom Enerjisi Ajansı IAEA Başkanı Muhammed El Baradei ile sık sık görüşmüştü. 
     Essadi ayrıca, ne Baas partisi üyesi ne de Irak gizli servisi elemanı olduğunu ifade etti. 
     Eşi Alman olan Essadi, Amerikan askerlerinin Bağdat'a girmelerinden sonra da başkentteki evinde kaldığını belirtti. Essadi, güvenlik nedenleriyle Amerikan askerlerine teslim olurken yanında bir televizyon ekibinin bulunmasını istediğini söyledi. 
     





</TEXT>
</DOC>
