<DOC>
<DOCNO> 114761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/magazin/mag01.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ölü’, muz yiyor 
</HEADLINE>
<TEXT>

     ALİ'CE ALİ EYÜBOĞLU 

     Olay, Ahmet Ümit’in "Sis ve Gece" isimli polisiye romanından "Romantik" adıyla sinemaya aktarılan filmin setinde yaşandı. Yasemin Kozanoğlu filmde, Okan Bayülgen’in sevgilisi olarak kamera karşısına geçti. 
     Filmin ilginç sahnelerinden birinde, buzdolabı açılınca Yasemin Kozanoğlu donarak ölmüş olarak görüntülenecekti. 
     Yönetmen Sinan Çetin, Durusu’daki çekimlerde Kozanoğlu’na rolünü sıkı sıkı tembihledi. 
     Set ekibi Kozanoğlu’nu, özenle buzdolanının içine yerleştirdi. Yasemin’e donarak ölmüş insan makyajı yapıldı ve ardından dolabın kapağı kapandı. 
     Çetin’in "motor" komutuyla kamera kayda girdi. Kamera yavaş yavaş buzdolabına zoom yapmaya başladı. 
     Ardından da yönetmenin komutuyla buzdolabının kapısı açıldı. 
     Ancak karşılaşılan manzara hiç de senaryoda yazılan ve yönetmenin tarif ettiği gibi değildi. 
     Sinan Çetin ve set ekibi, Kozanoğlu’nun halini görünce gülme krizine girdi. 
     Çünkü, kapak açılınca "donarak ölmüş" birini görüntülemeyi bekleyen film ekibinin karşısında, beklemekten canı sıkılınca buzdolabının içindeki muzlardan soyup yiyen, yakalanınca da çareyi gülmekte bulan Yasemin Kozanoğlu vardı. 
     



 MAGAZİN 













</TEXT>
</DOC>
