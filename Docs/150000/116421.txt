<DOC>
<DOCNO> 116421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur04.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzerinde Türk Bayrağı olan kıyafeti giyen mankene soruşturma 
</HEADLINE>
<TEXT>

     Bolu Cumhuriyet Savcılığı, Atatürk'ün Bolu'ya gelişinin 68. yıldönümü etkinlikleri kapsamında düzenlenen defilede, sahneye üzerinde Türk Bayrağı bulunan kıyafetlerle çıkan manken hakkında soruşturma başlattı. 
     Bolu Cumhuriyet Başsavcılığı tarafından Ankara Cumhuriyet Başsavcılığı'na yazılan yazıda, Atatürk'ün Bolu'ya gelişinin 68. yıldönümü dolayısıyla Ankara Olgunlaşma Enstitüsü tarafından düzenlenen defilede, bir mankenin üzerinde Türk Bayrağı bulunan elbiseyi giydiği ve bunun basında ''Atatürk Defilesi Göz Kamaştırdı'' başlığı altında yayınlandığı belirtildi. 
     Yazıda, defileyi düzenleyen Ankara Olgunlaşma Enstitüsü yetkilileri ile üzerinde Türk Bayrağı bulunan elbiseyi giyen mankenin kim olduğunun tespit edilerek Cumhuriyet Başsavcılığı'na celbi ve zanlı olarak savunmalarının alınması, nüfus cüzdan suretlerinin evraka eklenerek Bolu Cumhuriyet Başsavcılığına gönderilmesi istendi. 
     
     TÜRK BAYRAĞI KANUNU 

     Bolu Cumhuriyet Savcılığı yetkilileri, soruşturmayı açan savcının, zanlıların ilk ifadelerinden sonra ''Türk Ceza Kanunu'na muhalefet ve aykırılık'' suçlarından zanlılar hakkında TCK 526. maddesi ve 2893 sayılı Türk Bayrağı kanununun 7 1 ve 8'inci maddelerine istinaden 3 aydan 6 aya kadar hapis cezası istemi ile dava açabileceğini de eklediler. 
     Bolu'da, 17 Ağustos 2002 günü Bolu Valiliği, Belediye Başkanlığı ve Kültür Bakanlığı'nın katkıları ile düzenlenen, ''Atatürk'ün Bolu'ya gelişinin 68. yıldönümü'' etkinliklerine katılan Vali Mehmet Ali Türker ve Belediye Başkanı Yüksel Ceylan da, düzenlenen ''Atatürk Kıyafetleri'' adlı defile sonrasında, üzerinde Türk Bayrağı bulunan elbise giyen mankenle hatıra fotoğrafı çektirmişlerdi. 
     





</TEXT>
</DOC>
