<DOC>
<DOCNO> 146749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun27.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta bombardıman ve günlük hayat... 
</HEADLINE>
<TEXT>

     Amerikan ve İngiliz güçlerinin Irak'a başlattığı savaş 13. gününe girerken, Bağdat'ta bombardıman ve gerginlik devam ediyor. 
     Kente dün gece düzenlenen hava saldırılarının neden olduğu can kaybı ve yıkıntıların acısını yaşayan Bağdat halkı, bugün erken saatlerde yeni hava saldırıları altında yeni bir savaş gününe başladı. 
     Cephelerde savaşın şiddetli bir biçimde devam ettiği, Arap ülkelerinden 4 binden fazla gönüllünün, dün Irak için savaşmak üzere Bağdat'a ulaştığı belirtildi. 
     Irak resmi makamlarının açıklamasına göre, Bağdat'a gelen Arap fedaileri, ''Irak'a yapılan ve yasal olmayan saldırganlığı önlemek için Amerikan ve İngiliz askeri birliklerini vuracaklarını ve ölümüne savaşacaklarını'' söyledi. 
     Hazreti Ali'nin mezarı bulunan kutsal Necef ilindeyse, Irak ordusuyla Amerikan askerleri arasında şiddetli çarpışmaların devam ettiği belirtiliyor. 
     Bu arada dün gece ''Cumhuriyet Sarayı'' olarak da bilinen ''Esselam Sarayı'' ikinci defa füze saldırısına uğradı. Krallık döneminden kalan ve Kral Gazi'nin yaşadığı bu saray, Baas hükümeti tarafından müzeye dönüştürülmüştü. 
     Bağdat'ın doğusunda bir yerleşim birimine dün gece bir füzenin düşmesi sonucuysa 15 sivil öldü, birkaç sivil yaralandı. 
     Yabancı gazeteciler, dün gece ve bu sabah bombalanan yerlere götürüldü. 
     
     GÜNDELİK HAYAT ZORLAŞTI 

     Bağdat'ta biri dışında tüm iletişim merkezleri ve telefon santralleri bombalandığı için, kentin yüzde 99'unda telefon kullanılamıyor. Ailesini ya da akrabalarının durumun merak eden Bağdatlılar, arabalarla semtler arasında gidip gelmeye çalışıyor. 
     Son birkaç gündür dükkanların yüzde 20'sinin açıldığı Bağdat'ta, mal yokluğundan dolayı pek bir şey satılmıyor. Gıda maddelerinin fiyatı ise aşırı derecede yükselmeye başladı. 
     Benzin istasyonlarının normal çalıştığı, ancak kuyruklar olduğu belirtiliyor. Kentin su ve elektriği ise kesintiye uğramadan verilmeye devam ediyor. 
     Savaş koşullarına ve sürekli bombalanmaya rağmen Bağdat'ta suç oranında artış olmadığı, hırsızlık, cinayet gibi suçlara rastlanmadığı belirtildi. Irak İçişleri Bakanlığı, birkaç gün önce televizyondan, güvenlik açısından Bağdat'ta sorun bulunmadığını açıklamıştı. 
     





</TEXT>
</DOC>
