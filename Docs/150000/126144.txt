<DOC>
<DOCNO> 126144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/spor/spo04.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba’dan ince taktik 
</HEADLINE>
<TEXT>

Trabzonspor Teknik Direktörü Samet Aybaba, orta sahayı kalabalık tutarak rakibin süratli forvetini durdurmayı planlıyor 
     Herşey galibiyet için 
     FENERBAHÇE ile bugün puan yarışına girecek olan Trabzonspor’da herkes galibiyeti düşünüyor. Rakiplerini yenmeyi hayal değil, hedef olarak gördüklerini söyleyen Teknik Direktör Samet Aybaba, "Fenerbahçe zor günler yaşıyor ve bu karşılaşmayı çıkış olarak görüyor. Onların bu durumda olması bizim için dezavantaj. Ancak onlar için kurtarıcı olmayacağız ve galibiyet için sahaya çıkacağız" dedi. 
     
     Defansta kararsızlık 
     AYBABA’NIN, Fenerbahçe’nin süratli forvetini gözönüne alarak, orta sahayı kalabalık tutabileceği, 3-5-2 düzeniyle takımını sahaya çıkarabileceği belirtiliyor. Savunmada Mustafa Yalçınkaya ile Oumar arasında tercih yapmakta zorlanan başarılı çalıştırıcı, orta sahanın sağına Gökdeniz, soluna da Serkan’ı monte etmeyi, göbekte de Aurelio, Hüseyin ve Erman Özgür’e görev vermeyi planlıyor. 
     
Trabzonspor devre arası Efes Cup’ta      DEVRE arası kampını Antalya Belek’te değerlendirecek olan Trabzonspor, burada yapılacak Efes Cup’ta mücadele edecek. Bordo - Mavililer’in yanı sıra Fenerbahçe, Werder Bremen, PSV Eindhoven, Hertha Berlin ve Spartak Moskova’nın katılacağı turnuvada, Karadeniz ekibi ilk maçını 14 Ocak’ta Hertha Berlin ile oynayacak. Trabzonspor’un 16 Ocak’ta Spartak Moskova ile karşılaşacağı turnuvanın finali ise 17 Ocak’ta yapılacak. 
     
Yeni yönetim atağa kalktı      SEÇİMDEKİ durumun netleşmesinin ardından icraata başlayan Trabzonspor’un yeni yönetimi, üç koldan atağa geçiyor. İlk olarak boş bulunan göğüs reklamını almak için harekete geçen Bordo - Mavililer, yönetimde bulunan Osman Terzi’nin, Zorlu Grubu’nun ortaklarından biri olması nedeniyle Vestel’in kapısını çalacak. Sorun halinde Ford için harekete geçilecek. 
     YÖNETİM, İstanbul Kartal Tesisleri’nin yanındaki alana benzin istasyonu yapılması için de Ankara’ya giderek imza aşamasında olan projeyi hayata geçirecek. Ankara’da hükümet üyeleriyle yapılacak görüşmelerde ihalesine girilen Trabzon Limanı’nın işletme hakkının da Trabzonspor’a verilmesi istenecek. Özellikle Trabzon milletvekillerinden yardım istenecek. 
     



 SPOR 




























</TEXT>
</DOC>
