<DOC>
<DOCNO> 106825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur19.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Babaanne vahşeti... Küçük Sedef'i döverek öldürdü... 
</HEADLINE>
<TEXT>

     Balıkesir'de, televizyonda çizgi film izlemesine öfkelenen babaannesi tarafından feci şekilde dövülerek komaya sokulan 7 yaşındaki Sedef Duran, ağır yaralı olarak kaldırıldığı Balıkesir Devlet Hastanesi'nde öldü. 
     Hastane Başhekimi Adnan Köstence, yaptığı açıklamada, tıbbın tüm olanaklarını kullanmalarına ve doktorların ellerinden gelen çabayı göstermelerine rağmen, minik Sedef'i kurtaramadıklarını söyledi. 
     Sedef'in, hastaneye getirildiğinde beyin travması geçirdiğini anımsatan Köstence, şöyle konuştu 
     ''Travma sonucu beyinde oluşan ödemi dağıtmak için elimizden geleni yaptık. Ancak, Sedef kızımızın vücudu, tedavi yöntemlerine tepki vermedi. Zaten bu tür vakalarda, hastanın 7 gün içinde ayılması beklenirdi. Ancak, minik Sedef'in bilinci yerine gelmedi. Hastaneye getirilişinin 8. gününde de, hayatını kaybetti.'' Balıkesir'de meydana gelen olayda, babaannesi Cemaliye Duran'ın yanında kalan Sedef Duran, televizyonda çizgi film izlemek istemiş, buna öfkelenen babaannesi tarafından feci şekilde dövülmüştü. Cemaliye Duran, eline geçirdiği bıçağı önce çocuğun kalçalarına batırmış, ardından demir çubukla kafasına ve vücudunun değişik yerlerine vurarak, minik kızın komaya girmesine neden olmuştu. 
     Ablası Begüm'ün komşularına haber vermesi üzerine eve gelen polisler tarafından yakalanan babaanne, sevk edildiği mahkemece tutuklanmıştı. 
     





</TEXT>
</DOC>
