<DOC>
<DOCNO> 124889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/siyaset/siy06.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askeri buraya gelmesin 
</HEADLINE>
<TEXT>

Olası Irak operasyonu için ABD, Türkiye’ye asker göndermek istiyor. Ankara kulislerine göre askerler, ABD ile koordinasyon ve işbirliğine sıcak. Ancak, ABD askerinin Türkiye’ye konuşlandırılmasına soğuk... 
     SERPİL ÇEVİKCAN 

     Kopenhag seferinden dönen Başbakan Abdullah Gül ve AKP Lideri Recep Tayyip Erdoğan’ı şimdi ABD ve Irak dosyası bekliyor. Irak’a müdahaleye hazırlanan ve Türkiye’ye çok ağır bir sipariş listesi veren Beyaz Saray, kuzeyden açmayı planladığı cephe için Türkiye’ye konuşlandırmak istediği onbinlerce ABD askeri, kullanmak istediği havaalanları ve limanlar için Ankara’nın vereceği karara kulağını kabarttı. 
     Ankara, onbinlerce askerini Türkiye’ye konuşlandırmak ve havalanları ile limanları bildirimsiz kullanmak isteyen ABD’ye "evet" diyebilecek mi Gül hükümetinin önündeki soru bu. 58. hükümet de henüz resmi yanıt vermedi. 
     Böyle bir kararı vermek için elbette Meclis, MGK, Genelkurmay gibi Anayasal kurumlarla görüşmeler yapılacak. ABD ve Irak dosyası masaya yatırılacak. Ancak konunun en önemli taraflarından biri olan askerler ne düşünüyor 
     Ankara kulislerine yansıyan bilgiler, askerlerin, ABD ile koordinasyon ve işbirliğine sıcak, ancak, ABD askerinin Türkiye’ye konuşlandırılmasına soğuk baktıklarını gösteriyor. 
     ABD savunma Bakan Yardımcısı Wolfowitz’in ziyaretinden sonra taleplerin asker gözüyle şöyle değerlendirildiği belirtiliyor "Türk silahlı Kuvvetleri, Türkiye’nin çıkarları açısından hazırlıklarını tamamlamıştır. Türkiye -Irak sınırında her türlü olasılığa karşı arazi koşullarında konuşlanmıştır. Irak’a muhtemel bir askeri müdahalede, Kürt devleti alanı, büyük bir göç, PKK’nın harekete geçmesi, Türkmenlere yönelecek bir kırım olasılıklarına karşı güvenliği aktif olarak sağlayacak durumdadır. Türkiye’nin amaçları ve çıkarları bunu gerektirmektedir. Ancak, onbinlerce ABD askerinin başka amaçlarla Türkiye’ye konuşlandırılmasının sıcak karşılanmasını beklemek doğru olmaz. Buna karşılık, BM ve Meclis kararları ışığında diğer destekler verilebilir. Türkiye kendi çıkarları açısından ABD ile koordineli olarak harekete geçebilir." 
     
     MGK’da konuşulacak 
     Bu askeri değerlendirme, Gül hükümetine de sunulacak. Ayrıca Aralık ayı olağan Milli Güvenlik Kurulu toplantısında konunun bu açıyla gündeme getirilmesi büyük olasılık. AB ile pazarlığı geride bırakan Ankara, şimdi ABD ile sıkı bir pazarlığa hazırlanıyor. 
     
     
     



 SİYASET 

















</TEXT>
</DOC>
