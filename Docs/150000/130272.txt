<DOC>
<DOCNO> 130272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/guncel/gun21.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kısırlığa çözüm için psikolojik güç şart' 
</HEADLINE>
<TEXT>

Prof. Dr. Mustafa Bahçeci, kısırlığın hem erkek hem de kadından kaynaklandığını belirterek çiftlere stres ve yorgunluktan uzak durmalarını söyledi. 
     AYŞEGÜL AYDOĞAN İstanbul 

     Alman Hastanesi Tüp Bebek Merkezi Başkanı Prof. Dr. Mustafa Bahçeci, kısırlığın çözümü için stres ve yorgunluktan uzak olmanın şart olduğunu belirterek, "Çözüm için psikolojik gücün yerinde olması şart" dedi. 
     Kadın Koordinasyon Merkezi’nin Cemal Reşit Rey Konser Salonu’nda dün düzenlediği "Kadın ve Kısırlık" konulu toplantıya Büyükşehir Belediye Başkanı Ali Müfit Gürtuna’nın eşi Reyhan Gürtuna ile Erberk Ajans’ın sahibi Neşe Erberk de katıldı. 
     
     Sağlık sorunu 
     Kısırlığın bir yetersizlik ve zayıflık olmadığını, bir sağlık sorunu olduğunu vurgulayan Bahçeci, problemin yüzde 40’ının kadına, yüzde 40’ın erkeğe, yüzde 20’sinin ise her iki tarafa ait olduğunu kaydetti. 
     Stres ve yorgunluk sonucu hormonların düzeninin bozulduğunu anlatan Bahçeci, "Bu durum yumurta ve sperm kalitesini de olumsuz yönde etkiliyor. Yardımcı üreme tekniklerini bir süre uyguladıktan sonra bazı çiftlerde kendiliğinden doğal yollarla hamilelik elde edildiğini görüyoruz. Bunun en önemli nedeni stresten kurtulmuş olmaları" diye konuştu. 
     Üç yıl önce mikroenjeksiyon yöntemiyle üç çocuk sahibi olan Neşe Erberk de dinleyicilerle deneyimlerini paylaştı. 35 yaşına kadar iş yaşamının çok yoğun geçmesi nedeniyle bebek sahibi olmak istemesine rağmen fırsat bulamadığını anlatan Erberk, "Doktorumdan mikroenjeksiyon yöntemiyle gebelik oranının yüzde 35 arttırıldığını öğrendim. 5 yumurta transfer edildi. 4’ü tuttu. İkiz çocukları çok severdim" dedi. 
     



 GÜNCEL 















</TEXT>
</DOC>
