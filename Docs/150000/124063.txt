<DOC>
<DOCNO> 124063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/guncel/gun10.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef, 855 bin çocuğa eğitim desteği vermek 
</HEADLINE>
<TEXT>

Binlerce çocuğa eğitim olanağı veren TEGV, düzenlediği özel bir geceyle daha çok öğrenciye ulaşmayı amaçlıyor 
     İSTANBUL Milliyet 

     Kuruluşundan bugüne kadar 245 bin çocuğa okul dışı eğitim desteği veren Türkiye Eğitim Gönüllüleri Vakfı TEGV , 2005 yılında 855 bin çocuğa ulaşmayı hedefliyor. TEGV Genel Müdürü Günseli Tarhan, 2005’te eğitim parklarını 18’e, öğrenim birimlerini 82’ye, gezici birimleri 28’e çıkarmayı hedeflediklerini söyledi. 
     Vakfın İletişimden Sorumlu Yönetim Kurulu üyesi Nuri Çolakoğlu da, eğitime olan duyarlılığı artırmak amacıyla 15 Aralık Pazar günü Lütfi Kırdar Uluslararası Kongre ve Sergi Sarayı’nda "Yıldızlar Sınıfı Yıl Sonu Gösterisi" düzenleneceğini kaydetti. 
     
     KANAL D’DE YAYIMLANACAK 
     Çolakoğlu, Anadolu Ateşi, Özcan Deniz, Beyaz, Ebru Gündeş, Orhan Gencebay, Hülya Avşar, MFÖ, Levent Yüksel, Sakıp Sabancı, Cem Boyner, Bülent Eczacıbaşı gibi ünlü isimlerin katılacağı gecenin biletlerinin Biletix satış noktalarından edinilebileceğini belirtti. 21.00’de başlayacak olan etkinlikte, ünlü isimler, yıl sonu müsameresi olarak düzenlenen gösteride rol alacaklar. Gösteri Kanal D’de yayımlanacak. İzleyiciler ve davetliler de gece boyunca bağışta bulunabilecekler. Ayrıca, Turkcell 3353’e "EGITIM" yazıp mesaj yollayan faturalı hatta sahip aboneler, vakfa 5 milyon lira bağış yapmış olacak. 
     



 GÜNCEL 















</TEXT>
</DOC>
