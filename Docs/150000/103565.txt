<DOC>
<DOCNO> 103565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/soneko23.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Keçeciler "Memurlar, 250 milyon beklentisinde olmamalı" 
</HEADLINE>
<TEXT>

     Devlet Bakanı Mehmet Keçeciler, memurlar için yapılan toplu görüşmelerin sonucunun 30 Ağustos'ta açıklanacağını belirterek, memur sendikalarının 250 milyon lira gibi bir beklenti içinde olmamaları gerektiğini bildirdi. 
     Bakan Keçeciler, Konya'nın Seydişehir İlçesi'ne bağlı Çavuş Beldesi'nde 100 milyar liraya malolan yeni belediye binasının açılışını yaptı. Keçeciler, burada basın mensuplarının sorularını yanıtladı. 
     Mehmet Keçeciler, her yıl Ocak ve Temmuz aylarında memura düzenli olarak zam verildiğini belirterek, bu yıl Temmuz ayında yapılacak zammın Eylül'e sarktığını anımsattı. 
     Dün yapılan toplantıda memur sendikalarının görüşlerini dinlediklerini bildiren Keçeciler, şunları kaydetti 
     ''Sendikalar bu zammın aşağı kademe memurlara, 250 milyon lira olarak verilmesini istiyor. Memur sendikalarının 250 milyon gibi bir beklenti içinde olmamaları gerekir. Böyle bir kaynağın olmadığını biliyoruz. Hükümet elinde olsa bu zammı verecek. Mali dengeleri sarsıp ekonomik dengeleri bozacak şekilde zam vereceğimiz düşüncesi, hükümete zarar verir.'' Memura zamla ilgili görüşmelerle ilgili kanunun 13 Ağustos 2001 tarihinde çıktığını ve bu yıl ilgili kanunun yürürlüğe gireceğini herkesin bildiğini vurgulayan Keçeciler, sözlerini şöyle sürdürdü 
     ''Şimdi durup dururken bu kanunun uygulamasını memura seçim rüşveti olarak göstermek yanlıştır. Bu hükümetimize karşı yapılan büyük bir haksızlıktır. Biz bu kanunu karara bağladığımızda, seçim ortada yoktu. 57. hükümet olarak 3 yıldır memurlara enflasyonun altında zam vermedik. Her açıdan 3 yıl boyunca memuru enflasyona ezdirmedik.'' 
     
     ''VATANDAŞLAR ÇOK DİKKATLİ KARAR VERMELİ'' 
     Keçeciler, 3 Kasım'da yapılacak seçimlerde vatandaşın çok dikkatli karar vermesi gerektiğini belirterek, ''Yaşı geçmiş, memlekete geçmişte hizmeti dokunmuş insanların tekrar tekrar sizin huzurunuza gelip oy istemeye hakkı yoktur'' diye konuştu. 
     Bakan Keçeciler, İpsala Gümrük Müdürlüğü'nde değeri 2.5 trilyon lira olan ve eroin yapımında kullanılan 12.5 ton asitanhidrit maddesinin ele geçirilmesi ilgili olarak da, ''İpsala gümrüğümüz gençlerin zehilenmesini son anda engelledi. Gençliği mahveden beyaz zehiri, üretilmeden yakaladık. Bu bir insanlık suçudur. Bu başarı İspala Gümrük Müdürlüğü'ne aittir'' dedi. 
     Bir gazetecinin Seydişehir Eti Alüminyum A.Ş'nin modernizasyonu ile ilgi sorusunu ise Keçeciler, şöyle yanıtladı 
     ''Modernizasyon için büyük çaba harcıyoruz. Eti Alüminyum yılda 100 bin ton fuel oil kullanıyor. Bu da maliyeti yükselttiği için rekabet gücünü azaltıyor. Eti Alüminyum'da doğalgaz kullanımına geçilmesi halinde maliyet düşecek, rekabet gücü artacaktır.'' Bu arada, Çavuşlu beldesi girişinde vatandaşlar, ''bu vahşet artık bitsin'', ''babalar ölmesin, çocuklar ağlamasın'', ''ölüm yoluna hayır'' gibi pankartlar eşliğinde Bakan Keçeciler'den ''ölüm yolu'' olarak adlandırdıkları Seydişehir-Konya arasındaki 10 kilometrelik yolun onarılmasını istediler. Keçeciler, bu yolda gereken çalışmanın yapılacağını söyledi. 
     





</TEXT>
</DOC>
