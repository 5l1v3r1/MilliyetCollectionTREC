<DOC>
<DOCNO> 109771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur23.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan seçim beyannamesini açıkladı... 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Hedefimiz sadece tek başına iktidar değil, vatan ve millete hizmet edebileceğimiz imkanları bize verecek bir oyçokluğu ile iktidara gelebilmek'' dedi. 
     Erdoğan, 72 sayfadan oluşan ve ''ilkeli siyaset, temel hak ve özgürlükler, demokrasi ve sivil toplum, hukuk ve adalet reformu, yönetimin yeniden yapılandırılması, ekonomi politikaları, tarım ve hayvancılık, sosyal politikalar ile dış politika'' ana başlıkları altında toplanan AK Parti'nin seçim beyannamesini, yaklaşık 2 saatte okudu. 
     Türkiye'nin meselelerinin çözülmesi için yapısal değişiklikler ve reformların gerektiğini, ülkenin de kaybedecek zamanı bulunmadığını ifade eden Erdoğan, ''Türkiye'nin sorunlarını çözmeye yönelik bir yapısal değişikliği gerçekleştirmeye talibiz. Bunun için siyasi liderliği 3 Kasım'da üstlenmeye hazırız'' dedi. 
     Erdoğan, AK Parti'nin ülkenin sorunlarını çözecek yeterlilikte ve ehliyette olduğunu belirterek, ''Sorumluluğu üstlenecek kadro, birikim ve vizyona sahibiz. Programımızı kamuoyuna ve milletimize sunuyoruz. Milletimizin de gerekli desteği vereceğine inanıyoruz'' diye konuştu. 
     Türkiye'nin sorunlarına ışık tutan çözüm önerilerini de beyannamede sıraladıklarını dile getiren Erdoğan, ''Programımızda yer alan ilkelerin ve çözüm önerilerimizin hayata geçirilmesi, ülkemizi aydınlık ve müreffeh bir geleceğe taşıyacaktır'' dedi. 
     Erdoğan, yaşayıp büyüdüğü ve kendisine her şeyi verdiğini söylediği İstanbul ile tüm Türkiye'yi karış karış dolaşacağını, AK Partililerin de 39 günlük süreyi iyi kullanması gerektiğini kaydederek, şöyle konuştu 
     ''Tüm Anadolu'yu karış karış dolaşacağız. Bu sözleri milletvekili adayı olarak söylemiyorum. Partimin genel başkanı olarak konuşuyorum. 
     Hedefimiz sadece tek başına iktidar değil, vatan ve milletimize hizmet edebileceğimiz imkanları bize verebilecek bir oyçokluğu ile iktidara gelebilmek.'' 
     
     SEÇİM BEYANNAMESİ... 

     Ardından prompter adlı cihazdan seçim beyannamesini okuyan Erdoğan, partisinin uygulayacağı ilkeli siyasetle hem ülkenin köklü sorunlarına çözüm üreteceklerini, hem de ''halkın siyaset kurumuna karşı sarsılan güvenini yeniden kazanacaklarını'' bildirdi. 
     Demokrasinin millete hizmet için yapılan siyasi yarış ve hoşgörü rejimi olduğunu belirten Erdoğan, farklı inanç ve kültürleri Türkiye için bir zenginlik olarak kabul eden AK Parti'nin, değişik dil, din, soy ve sosyal statüden insanların kanunların eşit koruyuculuğu altında özgürce yaşamasını ve siyasete katılmasını zorunlu gördüğünü söyledi. 
     Erdoğan, partisinin Türkiye'nin küresel dünyaya açılması konusunda kararlı bir irade ortaya koyarken, yerli değerlerin tahrip edilmesini de uygun bulmadığını kaydederek, ''AK Parti, demokrat, muhafazakar, yenilikçi ve çağdaş bir partidir'' dedi. 
     İktidara geldiklerinde Kopenhag kriterlerini gerçekleştireceklerini vurgulayan Erdoğan, bireyin hukukunu gözeten, halkın katılımını esas alan sivil ve çoğulcu bir anlayışla ülkeyi yeniden yapılandıracaklarını dile getirdi. 
     Erdoğan, demokratik kurallara göre işlemeyen verimsiz kamu yönetimi sisteminin devlet ile halk arasında güven bunalımı doğurduğuna da işaret ederek, şeffaf bir devlet anlayışını yerleştireceklerini belirtti. 
     Vatandaşın bilgi edinme hakkı kanununu çıkaracaklarını anlatan Erdoğan, vatandaşın beyanına güveneceklerini ve ''e-devlet''i hayata geçireceklerini söyledi. 
     Merkezi idare reformuna başbakanlık ve devlet bakanlıklarından başlanacağını ifade eden Erdoğan, Bakanlar Kurulu'nun 25 bakandan az olmasının sağlanacağını bildirdi. 
     
     ''AB'YE TAM ÜYELİK ÖNCELİKLİ HEDEFİMİZ'' 

     Partisinin ekonomi politikalarını da anlatan Recep Tayyip Erdoğan, AK Parti'nin, ekonomik faaliyetlerin nihai amacının insanların yaşam kalitesini yükseltmek olduğuna inandığını ve en önemli hedefinin de devlete olan güveni yeniden inşa etmek olduğunu kaydetti. 
     Erdoğan, ''AB'ye tam üyelik, ekonomik ve demokratik gelişimin sağlanması bakımından öncelikli hedefimizdir'' dedi. 
     Partisinin uygulayacağı ekonomi programının temel amacının, yüksek enflasyon ve çok büyük kamu borç stokunun yarattığı olumsuz tabloyu hızla tersine çevirerek, yüksek ve kalıcı bir büyüme performansına ulaşmak olduğunu dile getiren Erdoğan, Merkez Bankası'nın bağımsızlığının korunacağını, para politikasında da güvenin tesis edileceğini vurguladı. 
     Vergi oranlarını düşüreceklerini ve yeni vergi koymayacaklarını anlatan Erdoğan, ''mali milat'' uygulamasını da kaldıracaklarını söyledi. 
     Erdoğan, reel sektörün canlandırılması için gereken tedbirleri alacaklarını ve bir ''KOBİ Borsası'' oluşturacaklarını bildirdi. 
     AK Parti'nin ekonomik kalkınma politikalarını sosyal politikalarla dengeli bir şekilde yürütecekleri ifade eden Erdoğan, ''Gelir dağılımının iyileştirilmesi ve yoksullukla mücadele politikalarının başarılı olabilmesi için, insanı ekonomik kalkınmanın merkezine oturtmak ahlaki bir sorumluluktur'' dedi. 
     Yoksulluğun ve gelir dağılımı dengesizliğinin temelinde yolsuzlukların yattığına dikkati çeken Erdoğan, yolsuzlukla mücadelede cesur ve kararlı adımlar atacaklarını belirtti. Bunun için Siyasi Partiler Yasası'nda düzenlemeler yapılacağını kaydeden Erdoğan, kamunun bütün iş ve işlemlerinde şeffaflığın asıl, gizliğin ise istisna olacağını anlattı. 
     Partisinin dış politikayla ilgili yaklaşımlarından da örnekler veren Erdoğan, konuşmasını ''Burası Türkiye. Özgür ve emin insanların ülkesi. Bizim için her şey ilelebet yaşatmak arzusunda olduğumuz devletimizin bekası için. Her şey Türkiye için...'' diye bitirdi. 
     Konuşması sık sık ''Başbakan Tayyip'', ''Türkiye seninle gurur duyuyor'' sloganlarıyla kesilen Erdoğan'a, sözlerinin son bölümünde partililer ayakta tezahüratta bulundular. 
     
     SORULARI YANITLADI 

     Daha sonra basın mensuplarının sorularını yanıtlayan Erdoğan, konuşmasında partisini ''iktidarın en büyük adayı'' olarak gösterdiğini hatırlatan ve ''seçimden önce Başbakan adayını açıklayıp açıklamayacağını'' soran bir gazeteciye, ''Hayır. Seçime kadar böyle bir sorunumuz yok. Bunların hepsi 4 Kasım'dan sonra yetkili kurullarımızın konuşacağı, görüşeceği konular'' karşılığını verdi. 
     Erdoğan, bir başka soru üzerine de yarın Anadolu'da seçim gezilerine başlayacağını belirterek, yaptıkları kamuoyu araştırmalarında Türkiye'nin bir numaralı sorununun işsizlik olduğunu gördüklerini ve seçim konuşmalarında da ekonomi ile özgürlükler konularını ele alacağını bildirdi. 
     Erdoğan'ın konuşmasından sonra, partinin mitinglerde kullanacağı seçim şarkıları çalındı. 
     Toplantıya, AK Parti genel başkan yardımcıları, milletvekilleri ve milletvekili adayları katıldı. 
     





</TEXT>
</DOC>
