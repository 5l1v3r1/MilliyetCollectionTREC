<DOC>
<DOCNO> 133360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/spor/spo06.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci bahar 
</HEADLINE>
<TEXT>

Schuettler’i kolay mağlup ederek Avustralya Açık’ta şampiyon olan Agassi, 32 yaşında mükemmel bir zafere daha ulaştı 
     ABD’li raket Andre Agassi, üç yılda 21 maçtır yenilmediği Avustralya Açık’ta Alman Rainer Schuettler’i turnuvanın "en kolay" finalinde 6 - 2, 6 - 2, 6 - 1 yenerek grand slam tarihinin son 30 yılında "en yaşlı" şampiyon oldu. Oysa, altı yıl önce ona artık "sönen" bir yıldız gözüyle bakılıyordu. Klasmanda 141. sıraya kadar düşmüş, formunu kaybetmiş, challenger turnuvalara bile davetle katılır hale gelmişti. Brooke Shields ile iki yıllık evliliği ona hiç yaramadı. 
     AGASSİ, 1998’de silkelendi. Steffi Graf ile filizlenen aşkı, evliliği ve doğan oğulları, yeniden forma girmesini sağladı. Adeta korttaki ikinci baharını yaşıyordu. Grand slam koleksiyonu yaptığı 1999’da yeniden 1 numaraydı. 2000 ve 2001’de şampiyon olduğu, ancak geçen yıl sakatlığı nedeniyle yer alamadığı Avustralya Açık’ta 2003’te tek set verdi. Kariyerindeki sekizinci grand slam zaferine, hem de 32 yaşında imza attı. Servetine de 654 bin dolar 1.1 trilyon lira kattı. 
     
     Gözler Graf’ta 
     AVUSTRALYA Açık’ta üç yıldır yenilgi yüzü görmeyen Agassi, Almanya’nın Boris Becker’den beri grand slam şampiyonluğuna en çok yaklaşan ismi Schuettler’i adeta ezdi. Şimdi herkes, 1999’da tenisi bırakan Graf’ın, eşi Agassi’ye şampiyon olursa, Roland Garros’ta birlikte karışık çiftler oynama konusunda verdiği sözü tutup, tutmayacağını konuşuyor. 
     
     46 yaşında şampiyon 
     MARTİNA Navratilova, Avustralya Açık’ta karışık çiftlerde kazandığı şampiyonlukla 46 yaşında tarihe bir çentik daha attı, 57. zaferine ulaştı. Navratilova, Hintli Leander Paes ile birlikte, Todd Woodbridge - Eleni Daniilidou’yu 6 - 4, 7 - 5 yenerek, grand slam şampiyonu olan tarihteki en yaşlı tenisçi oldu. Çek raket, ABD’ye dönüşünde uçağa alamayacağı köpeği Frodo için gerekirse Avustralya Başbakanı John Howard’la görüşeceğini de söyledi. 


 SPOR 

























</TEXT>
</DOC>
