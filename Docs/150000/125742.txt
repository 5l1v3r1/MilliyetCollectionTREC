<DOC>
<DOCNO> 125742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/ekonomi/eko05.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah’ın yayın hakkı beş yıl için Ciner’de 
</HEADLINE>
<TEXT>

Sabah Gazetesi’nin yayın, reklam ve satış hakları beş yıl için Turgay Ciner’e ait Merkez Gazete Dergi Basım Yayıncılık’a devredildi 
     EKONOMİ SERVİSİ 

     Bilgin Yayıncılık, Sabah Gazetesi’nin yayıncılık hakkı başta olmak üzere reklam, satış ve yayınlama haklarını, beş yıl için Turgay Ciner’e ait Merkez Gazete Dergi Basım Yayıncılık Sanayi ve Ticaret’e devretti. Konu ile ilgili yapılan açıklamada devir bedeli belirtilmedi. 
     Sabah Yayıncılık, Sermaye Piyasası Kurulu’nun SPK talebi doğrultusunda, Bilgin Yayıncılık’ın SPK’ya gönderdiği hak devrine ilişkin yazı konusunda İMKB’ye bir açıklama yaptı. Açıklamada, Bilgin Yayıncılık tarafından SPK’ya gönderilen yazıda, Sabah Gazetesi’nin sahibi Bilgin Yayıncılık ve Merkez Gazete arasında "Münhasır Yayıncılık ve Marka Lisans Sözleşmesi" imzalandığı bildirildi. 
     Taraflar arasındaki sözlemeye göre, Bilgin Yayıncılık’ın sahibi bulunduğu Sabah Gazetesi’nin yayıncılık hakkı başta olmak üzere reklam, satış ve yayınlama hakları beş yıl için Merkez Gazete’ye devredildi. Bu hakları Merkez Gazete dışında, Bilgin Yayıncılık dahil hiçbir kişi veya kuruluş kısmen veya tamamen kullanamayacak. 
     
     Ciner, borçtan sorumlu değil 
     Bilgin Grubu’nun Etibank’ın batırılışı dolasıyla ve diğer Fon bankalarından kullandığı kredilerden doğan borçlar konusunda bilgi verilmezken, sözleşmeye göre, Ciner, yalnızca imza tarihinden sonraki faaliyetlerden doğacak kamu kurumları ile özel şahıs ve kuruluşlara yapılacak ödemeleri üstlendi. 
     Açıklamada Marka, Lisans ve Yayıncılık Sözleşmesi’ne ilişkin mali hak ve yükümlülüklerin, Tasarruf Mevduatı Sigorta Fonu TMSF ile yürütülen görüşmelerin sonucuna göre belirleneceği belirtildi. 
     Sabah Yayıncılık İMKB’ye gönderdiği yazıda, TMSF’nin Sabah Yayıncılık’ın tüm malvarlığı ile üçüncü kişilerdeki hak ve alacaklarına 452 trilyon liralık haciz uyguladığı, bu hacizler sebebiyle Sabah Yayıncılık’ın ticari faaliyetlerinden doğacak gelirlerini doğrudan tahsilinin mümkün olmadığı belirtildi. Açıklamada, Sabah Yayıncılık’ın sahibi bulunduğu matbaalara çeşitli bankaların, gerek ipoteğin paraya çevrilmesi yolu ile ve gerekse haciz yolu ile icrai işlemlerinin devam ettiği belirtildi. 
     Sabah Gazetesi’nin künyesinde, "İmtiyaz Sahibi" Bilgin Yayıncılık adına Dinç Bilgin olarak gözükürken, "Yayınlayan ve Marka Lisans Sahibi" olarak Merkez Gazete Dergi Basım Yayıncılık adına Turgay Ciner ismi yer aldı. 
     
Borsacılar Küçük yatırımcı için umut kalmadı’      Sabah Yayıncılık’tan borsaya açıklamasını değerlendiren borsa uzmanları, "Bu açıklama, Sabah’ın yayın hakkını devralan Merkez Gazete Yayıncılık’ın anlaşmanın imzalanmasından önceki borçları ödemeyeceğini net bir şekilde ortaya koyuyor" dediler. 
     Bir gazetenin en önemli değerinin markası olduğunu vurgulayan uzmanlar, bunun devriyle Sabah Yayıncılık’ın içinde borçtan başka birşey kalmadığını belirterek, "Yani yatırımcılara batık bir şirket bırakılıyor. Borçlarını ödemeyecek bir şirketin borsadaki sırasının açılması da umut edilemeyeceği için yatırımcıların mağduriyeti sürecek" dediler. Uzmanlar, açıklamada devir bedelinin belirtilmediğine de dikkat çektiler. 
     
     BDDK sessiz 
     Öte yandan Sabah Gazetesi’nin isim haklarının devri, BDDK ve TMSF’nin bu gruptan olan alacaklarının da tahsilini imkansız kılıyor. Borçlu şirketin "faaliyeti kaçırıldığı" için batırılan Etibank ve öteki Fon bankalarına olan borçlar da tahsil edilemeyecek. 
     BDDK’nın faaliyetin kaçırılmasını önlemek için hiçbir girişimde bulunmaması ve Bilgin Grubu’ndan alacaklarının tahsili için yasal olanakları kullanmaktan çekinmesi de eleştiriliyor. BDDK bilindiği gibi alacaklarını tahsil edebilmek amacıyla söz konusu şirketlerin faaliyetlerinin sürdürülmesine gayret ediyordu. Ancak artık ortada BDDK’nın gerektiğinde paraya çevirebileceği herhangi bir değer de kalmadı. 
     



 EKONOMİ 

















</TEXT>
</DOC>
