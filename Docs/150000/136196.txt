<DOC>
<DOCNO> 136196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sondun16.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den Nato Konseyi'ne "Gecikmeye tahammül kalmadı" 
</HEADLINE>
<TEXT>

     Kuzey Atlantik Antlaşması'nın 4. maddesine işlerlik kazandırılması çağrısında bulunan Türkiye'nin, NATO müttefiklerine, ''Tehdit çok ciddi. Artık en ufak bir gecikmeye tahammül kalmamıştır'' mesajı verdiği öğrenildi. 
     Fransa, Almanya ve Belçika'nın itirazları nedeniyle ABD'nin öneri paketinin onaylanmayacağının ve Türkiye'nin savunmasına ilişkin tedbirlerin başlatılamayacağının bu sabah ortaya çıkması üzerine toplanan NATO Konseyi'nde gergin bir hava esti. 
     ''Üç ülkenin itiraz gerekçelerinin incelenmesi için yapılan olağanüstü Konsey toplantısının, Türkiye'nin 4. maddeyle ilgili talebini sunması için de vesile olduğunu'' belirten Türk kaynaklar, Ankara'nın bu girişiminin ''müttefikler tarafından beklendiğini'', ''sürpriz olmadığını'' anlattılar. 
     Konsey toplantısında itiraz gerekçelerini bildiren 3 ülkenin savundukları ''bilinen görüşlerin'' değişmediği, bu ülkelerin, ''NATO bünyesinde alınacak olası kararın, yanlış mesaj olabileceğini'', BM'deki sürecin izlenmesi ve silah denetçilerine zaman tanınmasından yana fikir açıkladıkları bildirildi. 
     Türkiye, bu toplantıda, ''bazı müttefiklerin, durumun ciddiyeti ve mevcut tehdit konusunda yeterli bilgi sahibi olmadıklarını'' gördü. 
     NATO Konseyi'nin öğleden sonra yapılacak toplantısında, Türkiye, ''olayı nasıl gördüğünü'', ''neden 4. maddeye işlerlik kazandırılmasını istediğini'' müttefik ülkelerin büyükelçilerine anlatacak. 
     Ankara'nın mesajı, ''ihtiyati planlama konusunda artık en ufak bir gecikmeye tahammül kalmadığı'', ''tehdidin büyük ve ciddi olduğu'' şeklinde yansıtılacak. 
     NATO Konseyi'nin, Türkiye'nin başvurusu ile ortaya çıkan ''yeni unsuru'' görüşmesi Çarşamba gününe kadar devam edebilecek. Büyükelçiler, bugünkü toplantıların sonunda, ''hükümetleri bilgilendirmek için'' süre isteyecekler. Konsey'in yarın da toplanabileceği, Çarşamba günü yapılacak haftalık olağan toplantıda somut bir karar çıkmasının beklenebileceği belirtiliyor. 
     NATO Konseyi'nden çıkması gereken karar, ''askeri kanata, olası Irak savaşı sırasında saldırıya uğrayabilecek müttefik Türkiye'nin savunmasına yönelik planların yapılması talimatı verilmesi'' şeklinde belirleniyor. 
     





</TEXT>
</DOC>
