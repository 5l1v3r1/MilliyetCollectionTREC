<DOC>
<DOCNO> 101525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/ekonomi/eko06.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada 8 milyar dolarlık iflas 
</HEADLINE>
<TEXT>

11 Eylül’ün yol açtığı sıkıntılar sonucu İsviçreli Swissair’den sonra, ABD’nin altıncı büyük havayolu şirketi de iflas etti 
     EKONOMİ SERVİSİ 

     11 Eylül sonrası havada ikinci iflas gerçekleşti. Zora düşerek kapanan İsviçreli Swissair’den sonra, ABD’nin altıncı büyük havayolu şirketi US Airways de borçları karşısında iflasa karşı korunma başvurusunda bulundu. Bu ABD’de havayolu sektöründe ilk büyük şirket iflası anlamına geliyor. 
     35 bin çalışanı bulunan Arlington - Virginia merkezli havayolu şirketi, 11 Eylül saldırılarının ardından tüm havayolu şirketleri arasında en çok değer yitiren firma olmuştu. Mali krizini aşmak için hükümetten yardım isteyerek yeniden yapılanmaya gidecek olan şirket, hükümetten gelecek yardımı 2003’ün ilk çeyreğinde alacak. 
     
     500 milyon dolar zarar 
     7 milyar 810 milyon dolar aktifine karşılık, 7 milyar 830 milyon dolar da borcu bulunan US Airways, bu sene toplam 500 milyon dolar kaybederek ABD havacılığının en çok zarara uğrayan şirketi oldu. Firmanın uğradığı bu kayıp, 11 Eylül olaylarından sonra uğranan en büyük kayıp olarak değerlendiriliyor. 
     US Airways, iflas durumundan 2003’ün ilk çeyreğinde çıkmayı düşündüğünü açıkladı. 
     



 EKONOMİ 















</TEXT>
</DOC>
