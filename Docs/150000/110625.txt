<DOC>
<DOCNO> 110625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur23.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'den son dakika turu... 
</HEADLINE>
<TEXT>

     DYP Genel Başkanı Tansu Çiller, TBMM'nin açılmasına saatler kala 3 Kasım seçimlerinin erteletilmemesi ve Meclis'in tatile girmesi için liderler turuna çıktı. 
     Çiller, "Artık bu vakitten sonra sandıktan kaçmak mümkün değildir" dedi. 
     Önce ANAP Genel Başkanı Mesut Yılmaz, sonra da Başbakan Bülent Ecevit'le 15'er dakika görüşen Çiller, TBMM'de bir basın toplantısı düzenledi. Çiller, parti olarak seçimlerin ertelenmesinin karşısında olduklarını söylerken, Meclis'in ve Hükümet'in arkasında millet desteğinin kalmadığını savundu. 
     Çiller, "Bu seçim milletin önünde meclisin itibarını kazanma, milletin istikbalini kazanma seçimidir. Hiç kimsenin bu seçimlerin erteletilmesinin içinde olma hakkı yoktur. Çünkü demokrasilerde sandık milletin onurudur. Artık bu vakitten sonra sandıktan kaçmak mümkün değildir" dedi. 
     Çiller, TBMM'nin tatile girmesi için grup kararı aldıklarını anımsatırken, Yılmaz'a seçimlerin erteletilmesinin yanlış olacağını söylediklerini aktardı. Seçim yasalarının değiştirilmesi gibi yaklaşımların halka anlatılamayacağını vurgulayan Çiller, bu yönde daha önce 5 kez götürdükleri tekliflerine destek verilmediğini kaydederken "Şimdi ne oldu da bunu destekliyorsunuz. Bunu anlatmak mümkün değildir" dedi. 
     
     ANAP TATİL İSTEMİYOR 

     "ANAP Meclis'in tatile girmesini istememektedir" diyen Çiller, Yılmaz'ın "Meclis çalışmayacak sadece açık kalacak" dediğini aktardı. Çiller, "Çalışmayacaksa niye açık kalacak. 
     Milletin aklına şu gelecektir. Hemen ardından seçimlerin erteletilmesi için bir önerge var. Meclis açık kalacak bu önerge komisyonlara havale edilecek ve seçimin erteletilmesi için oyun başlatılacak" diye konuştu. Çiller, önemli bir gelişme olması durumunda Cumhurbaşkanının Meclis'i çağırma yetkisine sahip olduğunu bildirdi. Çiller, yaz aylarında kendisine yapılan başbakanlık tekliflerine göndermede bulunarak şöyle konuştu 
     "Bizim elimizin tersiyle ittiğimiz birtakım meseleler yeniden gündeme getirilerek, Meclis'in açık tutularak seçimlerin erteletilip, sonra belki barajı indirererek buradan Meclis'e gelmenin yolları aranmaktadır. DYP olarak tümüyle bunun karşısındayız. Bu yanlıştır. Milletin bugün beklediği Meclis'in itibarının daha fazla tahrip edilmemesidir." 
     
     "ECEVİT TATİLE GİRMELİ" DEDİ 

     Başbakan Bülent Ecevit'le görüşmesine ilişkin de bilgi veren Çiller, "Ecevit'in grup kararı almamasına rağmen Meclis'in tatile girmesi doğrultusunda ağırlık koyacağı şeklindedir. Bize söylediği budur. Meclis tatile girmelidir 
     demiştir. Grup kararı almadık ama bizim düşüncemiz bu doğrultudadır demiştir. Öyle gözüküyorki DSP'de seçimler olsun diyor" diye konuştu. Çiller, Yılmaz'la görüşmesine ilişkin "Başbakanlık teklifi mi aldınız" diye sorulması üzerine ise şu yanıtı verdi "Hayır, hayır. Bu bugün değil bu bir süreçti devam ediyor farkındasınız hepiniz. Bir takım khükümet modelleri üzerinde tartışmalar süre geliyor. DYP bütün bunların dışındadır ve dışında olmaya devam edecektir. Biz başbakanlığı alabileceksek bunu milleten alırız, başka yerden almayız." 
     





</TEXT>
</DOC>
