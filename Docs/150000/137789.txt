<DOC>
<DOCNO> 137789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur17.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Sezer'in Irak açıklamasına destek... 
</HEADLINE>
<TEXT>

     CHP Genel Başkanı Deniz Baykal, Irak'a olası bir müdahaleye Türkiye'nin desteği için Birleşmiş Milletler BM kararının gerekli olduğunu belirterek, bu konuda Cumhurbaşkanı Ahmet Necdet Sezer ile aynı anlayışa sahip olduklarını söyledi. 
     Baykal, TBMM'den bu konuda alınacak bir kararın Anayasa Mahkemesi'ne götürülüp götürülemeyeceğinin hukuki bir tartışma konusu olduğuna da dikkati çekerek, ''Eğer alınacak karar Anayasa Mahkemesi'ne götürülebilecekse Sayın Cumhurbaşkanı'nın bunun için başka bir merciye müracaat etmesine ihtiyaç yok'' dedi. 
     Deniz Baykal, CHP Genel Merkezi'ne gelişinde gazetecilerin sorularını yanıtladı. Baykal, Cumhurbaşkanı Sezer'in Irak konusunda yaptığı son açıklamasının anımsatılması üzerine, ''Sayın Cumhurbaşkanı bizim iki ayı aşkın bir süreden beri üzerinde önemle durduğumuz bir konuya dikkati çekiyor. Aynı görüşteyiz. Anayasa'nın 92. maddesi Meclis'in uluslararası hukukun meşru saydığı hallerde şartına bağlı olarak karar alabileceğini ifade ediyor'' diye konuştu. 
     Şu anda bu konuda bir BM kararı bulunmadığına işaret eden Baykal, ''Irak'a yönelik TBMM'den bir askeri karar alınması Anayasamız açısından ciddi sorun olacaktır'' dedi. 
     Baykal, Milli Güvenlik Kurulu'nun Ocak ayı sonunda yaptığı toplantıda, uluslararası hukukun taşıdığı önemi ifade ettiğini, Bakanlar Kurulu'ndan bu doğrultuda açıklamalar yapıldığını , Başbakan ve AK Parti Genel Başkanı'nın da aynı yönde açıklamaları bulunduğunu söyleyerek, şöyle devam etti 
     ''Sayın Cumhurbaşkanı'nın da bundan önce yapılmış açıklamaları vardı. Ama öyle anlaşılıyor ki, bu konudaki anlayışını sürdürmeye devam eden sadece Sayın Cumhurbaşkanı ve biz varız. Diğer yetkililer, bu konudaki anlayışlarını bu aşamada ifade etmeyi uygun görmüyorlar. BM'den yeni bir karar alınmasada böyle bir kararın alınabileceği anlayışına girdiklerini görüyoruz. Hukuken ve siyaseten yanlıştır.'' 
     
     ANAYASA MAHKEMESİ TARTIŞMALARI 
     CHP Genel Başkanı Baykal, alınacak TBMM kararının Anayasa Mahkemesine götürülüp götürülemeyeceğine ilişkin bir soru üzerine, bunun hukuki bir tartışma konusu olduğunu söyledi. Anayasa Mahkemesi'ne sadece yasaların ve iç tüzük değişikliklerin götürülebileceğini belirten Baykal, sözlerini şöyle sürdürdü 
     ''Alınacak kararın Anayasa'ya aykırılığı iddiasının hukuki bir gerçeklik haline dönüşmesi ancak Anayasa Mahkemesi kararı ile oluşur. Yoksa bir siyasi tartışma düzeyinde kalır. 
     Meclis'in alacağı kararın bir iç tüzük değişikliği olarak yorumlanıp yorumlanamayacağı tartışması yapılacaktır. Bir iç tüzük değişikliği olarak değerlendirmek gerekeceği iddiasıyla belki konuyu Anayasa Mahkemesi'ne götürme imkanı vardır. Bu bir hukuki tartışma konusundur. Bu aşamada herhangi bir şey söylemek mümkün değildir. Eğer bu konu Anayasa Mahkemesi'ne götürülebilecekse Sayın Cumhurbaşkanı da bunu götürme imkanına sahiptir. O nedenle Sayın Cumhurbaşkanı'nın bu konuyu Anayasa Mahkemesi'ne götürmek için bir başka merciye müracaat etmesine ihtiyaç yoktur. Hukuki ve siyasi boyutu değerlendirilir ve gereği herkes tarafından yerine getirilir.'' 
     
     BİR DAKİKA KARANLIK EYLEMİNE DESTEK 
     CHP Lideri, bir soru üzerine ''Barış için bir dakika karanlık Eylemi''ne katıldığını söyledi. 
     Ana muhalefet partisi olarak her zeminde görev yapmaya ve düşüncelerini söylemeye devam ettiklerini belirten Baykal, ''Ama bu düşüncelerimizi insanlarla paylaşmanın çok insani, çok sıcak, çok güzel bir yöntemi'' dedi. 
     Baykal, her akşam saat 20.00'de eşi Olcay ve torunu Mehmet ile birlikte odaları paylaşarak eyleme destek verdiklerini kaydetti. 
     Açıklamaların ardından, CHP Merkez Yönetim Kurulu Genel Başkan Baykal başkanlığında toplandı. 
     





</TEXT>
</DOC>
