<DOC>
<DOCNO> 135119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/ekonomi/eko06.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşa rağmen iyimseriz yeni yatırımlar gündemde 
</HEADLINE>
<TEXT>

Coca Cola İçecek A.Ş. CEO’su Jones Savaş veya krizden korkmuyoruz. Bunları göğüsleyebiliriz. Türkiye’de büyük yatırımlarımız var 
     EKONOMİ SERVİSİ 

     Coca Cola İçecek A.Ş. CEO’su Ron Jones, Irak’ta savaş olasılığının kendilerini korkutmadığını söyledi. Jones, "Savaş çıkması ve çıkmaması olasılığına dair planlar yaptık. Türkiye zaten günlük olarak değerlendirdiğimiz bir pazar değil. Kriz olabilir, savaş olabilir, pazar küçülebilir ama biz bunları göğüsleyebiliriz. Çünkü burada büyük yatırımlarımız var" dedi. 
     
     500 milyon dolar yatırımımız var’ 
     Savaş olması halinde çok büyük olumsuz etkiler beklemediklerini, 2003’ün iyi bir yıl olacağına inandıklarını ve savaş çıksa da çıkmasa da bu yıl için iyimser olduklarını belirten Jones, Türkiye’nin Coca Cola’nın Avrupa’daki altıncı büyük pazarı olduğuna dikkat çekti. Jones şöyle konuştu 
     "Türkiye, turizm potansiyeli ve genç nüfusu ile bizim için çok önemli bir pazar ve en büyük hedefimiz bu pazardaki tüketimi artırmak. Coca Cola son 10 yılda Türkiye’ye 500 milyon dolarlık yatırım yaptı. Yeni yatırımlar da gündemde. 2 bini aşkın çalışanımız var. Dolaylı olarak 22 bin kişiyi istihdam ediyoruz. 2001’de pazar payımızı korumaya çalıştık. Küçük ve ekonomik boy ambalajları ürettik. Kampanyalarla fiyat avantajı yarattık." 
     
Üretim ve satış tek çatı altında      Coca Cola, Türkiye üretim - şişeleme ile satış - dağıtım şirketlerini, Coca Cola İçecek adı altında topladı. Yeniden yapılanmada, artık üretim, şişeleme, satış ve dağıtım hizmetleri tek elden yürütülecek. Şirketin sermaye dağılımıyla ilgili bir değişme olmadı. 
     Coca Cola İçecek CEO’su Ron Jones, yeniden yapılanmanın şirkete rekabet gücü kazandıracağını söyledi. 
     Jones, şirketin istihdamında bir azalma olmayacağını belirterek "Amaç dağınık şirketleri bir çatıda toplamak. Bu yapı için uzun zamandır çaba sarfediyoruz. Yeni yapıyla yatırımlar ve reklam - promosyon faaliyetlerimiz de artacak" diye konuştu. Coca Cola İçecek’in yeni sermaye yapısı şöyle Yüzde 40 Anadolu Grubu, yüzde 11.2 Erdoğan Özgörkey İçecek Yatırım, yüzde 8.8 Etap İçecek, yüzde 40 The Coca Cola Company. 
     



 EKONOMİ 





















</TEXT>
</DOC>
