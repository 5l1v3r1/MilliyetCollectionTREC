<DOC>
<DOCNO> 110659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/guncel/gun01.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir insan öyküsü 
</HEADLINE>
<TEXT>
Borçlardan kaçtıkça madalya kazanıyor... 
Gündüzleri simit, hafta sonu bayrak satan, geceleri ise bekçilik yapan Bayram Yel, alacaklılardan kaçtığını hayal ederek Türkiye’ye altın madalya kazandırdı 
     SERHAT OĞUZ İstanbul 

     Bayram Yel, 25 yaşındayken İstanbul’a geldiğinde aklında ne atletizm vardı, ne de madalyalar... Hayatında hiç tartan pist bile görmemişti. Ama beş yıl sonra Balkan Veteranlar Şampiyonası’nda 5 bin metrede, 35 - 39 yaş grubunda birinci oldu. İstanbul’da 7 - 8 Eylül günleri arasında yapılan ve 200’den fazla atletin katıldığı yarışmada Türkiye’ye altın madalya kazandıran Bayram Yel’in yaşadıkları tam anlamıyla bir başarı öyküsü... 
     
     BEBEĞİ HASTALANINCA... 
     Amatör futbolcu olan ancak bu işle geçimini sağlayamayan Yel, 25 yaşında Manisa’dan İstanbul’da geldi. Fabrikalarda işçilik yapan Yel, bir süre sonra işsiz kalınca, maddi sıkıntısı had safhaya ulaştı. Tam da bu sıkıntılı günlerde baba oldu. Yaşadıkları yetmezmiş gibi bebeği hastalandı. Neyse ki arkadaşlarından zorlukla temin ettiği paralarla onu tedavi ettirebildi. Sonra geçinebilmek için Eyüp’te simit satmaya başladı. Hafta sonları ise, statlara gidip üç büyüklerin bayraklarını satıyordu. 
     
     ARKADAŞINI DİNLEDİ 
     Bu sıkıntılı günlerin ardından Yel’in kaderi yavaş yavaş döndü. İlkönce eski bir atlet olan arkadaşının tavsiyesiyle koşulara başladı. Hiç fena değildi. Yarışlara katılıp dereceler aldı ama simit satmaktan da vazgeçmedi. Bir gün yine simit satarken Manisa’dan çocukluk arkadaşı olan İstanbulsporlu futbolcu Bekir Gür’e rastladı. Bekir Gür, eski dostunun yaşadığı zorlukları dinleyince ona destek olmaya karar verdi. Yel’e eski futbolcu Uğur Tütüneker’in ortağı olduğu restoranda gece bekçiliği önerdi. O da kabul etti. 
     
     DÖRT SAAT UYUYOR 
     Türkiye’ye altın madalya kazandıran Yel, h l geceleri bu restoranda nöbet tutuyor, sabah Aksaray’dan Eyüp’teki evine yürüyerek geliyor, üç dört saat uyuduktan sonra simit ve bayrak satmaya devam ediyor. Borçlarını yavaş da olsa kapatabildiği için rahatlayan Yel, koşarken nasıl konsantre olduğunu şöyle anlatıyor "Ekonomik sıkıntılar, hasta çocuklarıma ilaç alamamak beni öylesine doldurdu ki, kendimi koşmaya verdim. Sanki arkamda, biriken kiraları isteyen ev sahibi, hastane faturaları, borçlar beni kovalıyor, onlara yakalanmamaya çalışıyordum." 
     
Akşamları sarmısak yiyip yatıyor      Her gün kilometrelerce koşan Bayram Yel, Eyüp’ten Ataköy’e kadar sahil boyunca belirlediği doğal parkurunda form tutmaya çalışıyor. Eyüp’ün gecekondu mahallelerinde tepe idmanı yapan, tozlu topraklı yollarda spor aşkını tatmin eden Yel, yiyeceklerine çok dikkat ettiğini, her akşam mutlaka sarmısak yediğini söylüyor. 
     
Başarının ödülü yarım altın oldu      Bayram Yel, maddi destek bulamadığı için şehir ve yurtdışındaki yarışlara katılamamaktan şik yetçi. Bugüne kadar İstanbul Valiliği ve Büyükşehir Belediyesi’nin de düzenlediği birçok koşuda kupalar ve madalyalar kazanan Yel, son olarak Balkan Şampiyonu olmasına rağmen, sadece kulübü Üsküdar Belediyespor tarafından fark edildi, o da sadece yarım altınla. Kulubünden gerekli desteği göremediğini söyleyen Yel, "Bugüne kadar beş torba kömür, bazen kumanya ve son yarışın ardından yarım altın verdiler. Gerekli destek sağlansa, yurtdışından da madalyalar getiririm" diyor. 
     



 GÜNCEL 



















</TEXT>
</DOC>
