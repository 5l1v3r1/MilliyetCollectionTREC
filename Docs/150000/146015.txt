<DOC>
<DOCNO> 146015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sonspo12.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere-Türkiye maçında "dostluk köprüsü" 
</HEADLINE>
<TEXT>

     İngiltere ile A milli futbol takımı arasında 2 Nisan'da yapılacak 12. Avrupa Şampiyonası 7. Eleme Grubu maçında, İstanbul'dan gidecek 5 Türk taraftar dostluk köprüsü kuracak. 
     British Council'in davetlisi olarak İngiltere'ye gidecek olan Cem Abanazır, Çağ Çalışkur, Hakkı Çamur, Osman Kıcıman ve Serdar Saatçioğlu, 31 Mart'ta Londra'da bir ''pub''da İngiliz taraftarlarla gayriresmi bir ortamda buluşup sohbet edecek. 
     1 Nisan'da İngiliz spor basını ve taraftarlarıyla biraraya gelecek olan taraftarlar, aynı gün Newcastle'da yapılacak ümit milli maçını izleyecek. 
     Sunderland'de sabah saatlerinde spor basınıyla görüşecek olan Türk taraftarlar, akşam da İngiltere-Türkiye A milli maçını izleyecek. Taraftarlar, İngiliz taraftarlarla birlikte Türk seyircilerin oturacağı koltuklara bir yüzü Türkçe yazılı, renkli kartonlar yerleştirecek. Bu kartonları 4 bin 500 Türk seyircisi İstiklal Marşı çalınırken başları üzerine kaldırdıklarında, Türk Bayrağı oluşacak. 
     British Council'in bu etkinliği, ''Holiganizm'' diye adlandırılan sporda saldırganlığın önüne geçmek için bir fair-play ortamı oluşturmak amacıyla gerçekleştirdiği açıklandı. 
     




</TEXT>
</DOC>
