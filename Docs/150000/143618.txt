<DOC>
<DOCNO> 143618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun30.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Saddam ülkesini terketseydi dokunulmazlık verilebilirdi" 
</HEADLINE>
<TEXT>

     İngiltere Başbakanı Tony Blair, dün gece Avam Kamarası'ndaki oylama sonunda aldığı destekten sonra bugün de milletvekillerinin sorularını yanıtladı. 
     Savaş sonrası Irak yöneticilerinin durumlarının ne olacağı konusunda bilgi veren Blair, "Saddam Hüseyin gönüllü olarak ülkesini terk etmiş ve bir savaşın önüne geçmiş olsaydı, bir dokunulmazlık verilmesi söz konusu olabilirdi, ama savaş sonrasında böyle bir şey söz konusu olamaz. Ayrıca Irak rejminin diğer yöneticileri ve üst rütbeli subayları da ülkelerinde yaşanan acılardan sorumlu tutulacaklardır" dedi. 
     Savaş sonrasında Irak'ta uygulanacak yeniden yapılanma programının, Saddam'ın yarattığı çöküntüyü gidermeye yönelik olacağını belirten Blair, bu amaçla ABD, BM ve diğer ülkelerle yakın bir çalışma ve işbirliği yapılacağını, Irak'ta yeni bir yönetimin oluşturulması sırasında da BM Güvenlik Konseyi kararının aranacağını bildirdi. 
     Savaş sonrasında Irak'ta özgürlüklerin, demokrasinin, toprak bütünlüğünün, değişik etnik grupların birliğinin sağlanması için çaba harcanacağını ifade eden Blair, harekatın Irak halkına ya da İslama karşı değil, Saddam'a karşı olduğunu söyledi. 
     Blair, Ortadoğu barışı konusundaki soruları yanıtlarken de bölgede barışı sağlayacak yol haritasının hem İngiltere, hem de ABD tarafından desteklendiğini, çözümün İsrail'in güvenliği ve yaşatılabilir bir Filistin devletinin kurulması temeline dayandığını belirtti. 
     Blair, harekat sırasında kullanılacak bütün silahların uluslararası yasaların izin verdiği türden olacağına dair garanti verdi. 
     





</TEXT>
</DOC>
