<DOC>
<DOCNO> 107970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/dunya/dun01.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç’te solun sandık zaferi 
</HEADLINE>
<TEXT>

Dünkü genel seçimlerde Sol-Yeşiller ittifakı 349 milletvekilliğinin 191’ini kazanarak, sekiz yıldır süren sol iktidarı perçinledi 
     İRFAN KURTULMUŞ Kopenhag 

     İsveç’te önceki gün yapılan genel seçimlerde, oyların yüzde 53’ünü oy alan Sol - Yeşiller ittifakı 349 sandalyeli parlamentoda 191 milletvekilliği kazanarak, sekiz yıldır süren sol iktidarı perçinledi. Sol - Yeşiller ittifakının en büyük partisi Sosyal Demokratlar, 1998 yılından bu yana Yeşiller ve Sol Parti’nin dışardan desteğiyle azınlık hükümetini sürdürüyordu. Sosyal Demokratlar tek başına oyların yüzde 40’ını almayı başardı. 
     Sağ partilerin oluşturduğu Merkez - Sağ blok ise yüzde 47’lik oy oranıyla 158 milletvekilliği elde etti. 1998 seçimlerinde sol ittifak 190, sağ blok ise 159 milletvekili çıkarmıştı. Sağ blokta yer alan ırkçı Halk Partisi oyların yüzde 13.4’ünü alarak mecliste 48 sandalye ile üçüncü büyük parti konumuna geldi. 
     
     Sağ rüzgarı durdurduk’ 
     Öte yandan İsveç Başbakanı, Sosyal Demokratların lideri Goran Persson, partisinin seçim zaferini ilan etmesinin ardından, seçim sonuçlarının partisi ile Sol Parti ve Yeşiller için büyük başarı olduğunu söyledi. 
     Elindeki kırmızı gül demetini sallayan Persson, açıklamasında, sonuçları "müthiş bir başarı" olarak değerlendirerek, partisi Sosyal Demokratların Avrupa’daki muhafazakar akımı durdurduğunu belirtti. Persson, Almanya’da yapılacak seçimlerde de aynı sonucu ümit ettiğini belirterek, "Gelecek hafta Alman arkadaşlarımız bizi izleyecek" dedi. 
     
     İki Türk milletvekili 
     Seçimlerde iki de Türk aday parlamentoya girmeyi başardı. Sol Parti’den beşinci sırada aday olan 41 yaşındaki Sermin Özürküt meclise giren ilk kadın Türk milletvekili oldu. Süryani kökenli Yılmaz Kerimo ise Sosyal Demokrat Parti’den ikinci kez meclise girmeyi başardı. Kerimo, aynı zamanda İsveç Meclisi Adalet Komisyonu üyesi. 
     



 DÜNYA 










</TEXT>
</DOC>
