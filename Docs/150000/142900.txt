<DOC>
<DOCNO> 142900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sontur16.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İş güvencesi yasasının yürürlüğe girişi 30 Haziran'a erteleniyor 
</HEADLINE>
<TEXT>

     İş güvencesine ilişkin yasanın yürürlük tarihinin ertelenmesini öngören yasa teklifi TBMM Sağlık, Aile, Çalışma ve Sosyal İşler Komisyonu'nda kabul edildi. 
     AK Parti'li milletvekillerince bugün TBMM Başkanlığı'na sunulan teklif, verilen grup önerisinin kabul edilmesiyle 48 geçmeden Komisyon'da ele alındı. 
     Görüşmeler sırasında, iş güvencesine ilişkin düzenlemenin yürürlük tarihini 15 Haziran 2003 olarak öngören teklif, yine AK Parti'lilerce verilen bir önergeyle değiştirildi. Komisyon'da kabul edilen teklife göre, iş güvencesine ilişkin düzenleme 30 Haziran 2003 tarihinde yürürlüğe girecek. Öneri Genel Kurul'da da olduğu gibi kabul edilirse erteleme öngören yasa, 15 Mart 2003 tarihinden itibaren geçerli olacak. 
     Komisyon Başkanı Mahfuz Güler, görüşmeler sırasında yaptığı konuşmada, yapılacak yeni düzenlemenin İş Kanunu Tasarısı'nın geri çekilmesi anlamına gelmediğini belirterek, ''Aşağıdaki yasa geri çekilmedi. Genel Kurul'daki görüşülmesi ertelendi. Amaç tarafların yeniden bir araya gelmesi ve uzlaşma sağlanmasıdır'' dedi. 
     Kabul edilen teklifin yarın Genel Kurul'da ele alınması bekleniyor. AK Parti Grubu, bu amaçla yarın Danışma Kurulu'nu toplantıya çağıracak ve uzlaşma sağlanmazsa teklifin yarın görüşülmesi grup önerisi olarak Genel Kurul'a getirilecek. 
     





</TEXT>
</DOC>
