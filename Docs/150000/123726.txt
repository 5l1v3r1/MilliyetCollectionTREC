<DOC>
<DOCNO> 123726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun22.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de "barışa evet, plana hayır "mitingi yapıldı... 
</HEADLINE>
<TEXT>

     KKTC'de, Sivil Toplum Örgütleri Tertip Komitesi tarafından düzenlenen ''Barışa evet, bu plana hayır'' mitingi yapıldı. Cumhurbaşkanı Rauf Denktaş'a tam destek verilen mitingde, Kıbrıs Türk halkının çözüm istediği, ancak bu çözümünün BM Genel Sekreteri Kofi Annan'ın planıyla olmayacağı belirtildi. 
     Lefkoşa'daki İnönü Meydanı'nda düzenlenen miting, İstiklal Marşı'nın okunmasıyla başladı. Mitingde yapılan konuşmalarda, ''yazılı vaatlere kanılmayacağı'', ''devletten ve egemenlikten vazgeçilmeyeceği'' vurgulandı. 
     Sivil toplum kuruluşları adına yapılan konuşmalarda, ''Köylerimizi ve kentlerimizi Ruma vermemek, topraklarımızı terketmemek, 4. kez göçmen olmamak, devletimizi, egemenliğimizi ve özgürlüğümüzü kaybetmemek, Rumun azınlığı olmamak, 1974 öncesine dönmemek, içimize Rum almamak, Anavatanımızın garantörlüğünü sulandırmamak, tüm dünyaya sesimizi duyurmak ve müzakere masasında Cumhurbaşkanımız Denktaş'a güçlü bir destek vermek amacıyla bu mitingin düzenlendiği'' ifade edildi. 
     Binlerce kişinin katıldığı mitingde, İnönü Meydanı'na büyük boy KKTC ve Türk bayraklarının yanında, Ulu Önder Atatürk, Cumhurbaşkanı Rauf Denktaş ve Kıbrıs Türklerinin özgürlük mücadelesi lideri Dr. Fazıl Küçük'ün büyük boy posterleri asıldı. 
     Mitinge katılanlar, ''Kanla aldık müzakere ile vermeyiz'', ''Bizde verilecek toprak yok'', ''İç içe asla, yan yana evet'', ''Yeşilırmak Türk toprağıdır', ''TC-KKTC el ele'', ''Kuzey'de kalacak toprakta egemenlik bizim olacak'' ve ''TC'den başka garantöre güvenmiyoruz'' gibi pankartlar taşıdı. 
     Sanatçı Haluk Levent, miting sırasında bir konser verdi. 
     





</TEXT>
</DOC>
