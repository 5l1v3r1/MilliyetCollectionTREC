<DOC>
<DOCNO> 120451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo04.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, tribün anarşisini önlemekte de Avrupalı gibi... 
</HEADLINE>
<TEXT>

     Ligde olduğu gibi UEFA Kupası'nda da üst üste başarılara imza atan Denizlispor, bu kez de tribün anarşisi konusunda Avrupa'nın sayılı ülkeleri arasına girdi ve Türkiye'deki kulüplere örnek oldu. 
     Kulüpler Birliği toplantısında tartışılan stat terörü konusunu hiçbir yasaya tabi kalmadan başaran ve kulüpler tarafından örnek alınan Denizlispor'un, Avrupa'nın sayılı ülkelerindeki gibi bir vizyona sahip olduğu vurgulandı. 
     Kulüp başkanı Mustafa Baysal, yaptığı açıklamada, Denizlispor'un birkaç yıl içinde tribün anarşisi sorununu çözdüğünü ve bunu başarırken de yalnızca sağduyuyu esas aldıklarını söyledi. 
     Türkiye'deki kulüplerin bunu başarmasının güç olduğunu ve mutlak surette hükümet tarafından caydırıcı yasa çıkartılması gerektiğini savunan Baysal, ''Kulüpler Birliği toplantısında Türkiye'ye örnek gösterildik. Bence Avrupa'daki uygulamalardan hiçbir farkımız yok'' dedi. 
     Baysal, şunları söyledi 
     ''Bizim yaptığımızı özellikle Fenerbahçe, Galatasaray ve Beşiktaş gibi kulüplerin başarması zor. Bu statlarda yaşanan terörü hepimiz biliyoruz. Bu nedenle İçişleri Bakanlığı'na verilmek üzere bir taslak hazırlandı. Yasa olmaması nedeniyle nahoş olaylar görüyoruz. Örneğin Avrupa'daki gibi sahaya atlayan bir taraftarın hemen savcılığa çıkartılıp, en az 5 ay hapis cezası alması gerekir. Bu örnekler çoğaltılabilir. Ama böyle bir yasa olmadığı için, dileyen dilediğini yapıyor ve kulüpler önemli zararlar görüyor. Stat anarşisinin de Türk Ceza Kanunu çerçevesine alınması büyük yarar getirecektir.'' Denizlispor'un, başta vali Yusuf Ziya Göksu olmak üzere bazı denetim mekanizmalarını devreye sokarak tel örgüleri kaldırdığını ve Avrupa'nın bile gündemine girdiğini ifade eden Baysal, ''Biz bunu başardık ama herkes başaracak diye birşey yok. Öncelikle taraftarımız sağduyulu olmayı öğrendi. Sonra telleri kaldırdık attık. Biz artık Avrupalıyız ve tüm Türkiye'ye örnek olacağız'' diye konuştu. 
     





</TEXT>
</DOC>
