<DOC>
<DOCNO> 118547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/siyaset/asiy.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Gürtuna ağır cezalık oldu 
</HEADLINE>
<TEXT>

Asliye Ceza Mahkemesi’nde ihalelere hile karıştırmaktan yargılanan Tayyip Erdoğan ile Müfit Gürtuna hakkındaki dava, Albayraklar’ın ağır cezalık davasıyla birleştirildi 
     ESRA ALUS İstanbul 

     AKP Genel Başkanı Recep Tayyip Erdoğan ile İstanbul Büyükşehir Belediye Başkanı Ali Müfit Gürtuna hakkında ihalelere hile karıştırıldığı iddiasıyla açılan davanın dosyası, Albayrak kardeşlere verilen ihalelerle ilgili İstanbul 4. Ağır Ceza Mahkemesi’nde görülen davayla birleştirildi. 
     İstanbul 7. Asliye Ceza Mahkemesi’nde görülen duruşmaya Erdoğan ile Gürtuna’nın avukatları Nevzat Er ve Erol Cihan katıldı. Hakim Şükrü Çetin Özalan, görülmekte olan dava ile İstanbul 4. Ağır Ceza Mahkemesi’ndeki dava dosyasının birleştirilmesi konusunda muvafakat alındığını tutanağa geçirdi. Görüşü sorulan Cumhuriyet Savcısı Özer Kaya, dosyaların birleştirilmesinin yerinde olacağını ifade etti. 
     Özalan, görülmekte olan davanın, 4. Ağır Ceza Mahkemesi’ndeki davayla arasında hukuki ve fiili irtibat bulunduğu gerekçesiyle birleştirilmesine karar verdi. Yargıtay Cumhuriyet Başsavcısı Sabih Kanadoğlu’nun gönderdiği dosya üzerine yapılan soruşturma sonucu haklarında dava açılan Erdoğan’ın 3 ihalede artırma ve eksiltmeye hile karıştırmak suçundan 3 ile 9 yıl, Gürtuna’nın da 10 ihalede artırma ve eksiltmeye hile karıştırmak suçundan 10 ile 30 yıl arasında hapis cezasına çarptırılması isteniyor. 
     Diğer davanın iddianamesinde ise Albayrak Turizm Seyahat İnşaat ve Ticaret A.Ş.’nin Yönetim Kurulu Başkanı Mustafa Albayrak, Başkan Vekili Muzaffer Albayrak ile Yönetim Kurulu Üyesi Kazım Albayrak’ın, cürüm işlemek amacıyla teşekkül oluşturmak, yalan beyanda bulunmak ve 8 defa ihaleye fesat karıştırmak suçlarından dolayı 21’er yıla kadar çeşitli ağır hapis cezalarına çarptırılması talep ediliyor. İddianamede, dönemin Büyükşehir Belediyesi Genel Sekreteri şimdinin AKP milletvekili Adem Baştürk, Genel Sekreter Mustafa Açıkalın, yardımcıları Osman Yıldırak, Mahmut Kuş, Nihat Macit ve Dursun Ali Çodur, eski İSKİ Genel Müdürü Veysel Eroğlu’nun da aralarında bulunduğu 67 sanık hakkında 1 - 36 yıl arasında değişen cezalar isteniyor. 
     



 SİYASET 














</TEXT>
</DOC>
