<DOC>
<DOCNO> 147013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun46.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Independent "Bağdat'ta pazaryerine düşen füze Texas orijinli" 
</HEADLINE>
<TEXT>

     Irak'ın başkenti Bağdat'ta Cuma günü bir pazaryerine düşen füzenin seri numarasının, ABD'nin Texas eyaletindeki bir silah fabrikasına ait olduğu kaydedildi. 
     İngiliz Independent gazetesindeki habere göre, pazaryeri civarında oturan kişiler, füzenin yaklaşık 30 santimetre uzunluğundaki bir parçasını buldular. Parçanın üzerindeki seri numarası, Texas'taki silah fabrikası Raython'a ait. 
     Gazetenin Bağdat muhabiri Robert Fisk, pazaryeri civarında oturan bir Iraklının kendisine füze parçaları gösterdiğini ve parçalardan birinin üzerindeki ''30003-704ASB7492'' numarasını not ettiğini kaydetti. Seri numarasındaki B harfinin tam okunamadığını ve H harfi de olabileceğini belirten Fisk, bu numaradan sonraki numaranın ''MFR 96214 09'' olduğunu kaydetti. 
     Raython silah fabrikasının dünya çapında ''akıllı bomba'' üreten büyük şirketler arasında bulunduğu kaydedilen haberde, bunun Washington ve Londra için sıkıntılı bir durum olduğu belirtildi. 
     Haberde, her iki hükümetin, pazaryerinin, yönünü şaşırmış bir Irak hava savunma füzesi tarafından vurulduğunu iddia ettiği hatırlatılan haberde, patlamada en az 62 Iraklının hayatını kaybettiği kaydedildi. 
     ABD Savunma Bakanlığı'nda bir sözcünün, seri numaraları üzerinden hareket edilemeyeceğini söylediği belirtilen haberde, ''Washington'dan resmi bir kaynağın'' gazeteye, Irak makamlarının, bu füze parçasını özellikle pazaryerinin bulunduğu bölgeye götürmüş olabileceği yorumunu yaptığı bildirildi. 
     





</TEXT>
</DOC>
