<DOC>
<DOCNO> 141211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun16.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Lefkoşa'daki mitingde moral buldu.. 
</HEADLINE>
<TEXT>

     KKTC Cumhurbaşkanı Rauf Denktaş, Kuzey Kıbrıs Türk Cumhuriyeti'nin yaşatılması için mücadeleye devam edeceklerini söyledi. 
     Denktaş, Lefkoşa Atatürk Meydanı'nda düzenlenen ''Egemenlik ve Varoluş'' mitingine katılarak, bir konuşma yaptı. Denktaş, mitinge, yanında eşi Aydın Denktaş, Başbakan Derviş Eroğlu, turizmden sorumlu Devlet Bakanı ve Başbakan Yardımcısı Serdar Denktaş ile birlikte geldi. Mitinge, Batı Trakya'da Türk Azınlık tarafından seçilmiş İskeçe Müftüsü Mehmet Emin Aga da katıldı. Miting alanını dolduranlar, ''Denktaş nerede, biz oradayız'', ''Mücahit Denktaş'' sloganları attı. 
     Konuşmasında, koloni idaresinde yaşarken, devlet kurduklarını ve bu devleti Türkiye'nin tanıdığını belirten Denktaş, ''Bu devleti ortadan kaldırmaya yönelik oyunlara hayır'' dedi. ''Sizlere anavatandan kucaklar dolusu selam getirdim'' diyen Denktaş, dün TBMM'de oybirliği ile Kıbrıs konusunda bir karar alındığına işaret ederek, ''yüce bir milletin ayrılmaz ve kopmaz bir parçası olmanın gururunu ve sevincini yaşadıklarını'' söyledi. 
     Türk ulusunun KKTC'yi sadece tanımakla kalmadığını, aynı zamanda KKTC'nin devam etmesi ve yıkılmaması için millet olarak yanlarında olduğunu ifade eden Denktaş, anavatana şükran duyduklarını belirtti. Mitingin, 100 bin insanın yeniden göçmen yapılmayacağını dile getiren bir sesleniş olduğunu kaydeden Denktaş, ''100 bin insanımızı perişan edemezsiniz, buna barış diyemezsiniz'' dedi. 
     
     ''ARKAMDAN PAZARLIKLAR YAPMIŞLAR'' 
     Kendisinin haberi olmadan arkasından pazarlıklar yapıldığına işaret eden Denktaş, şöyle konuştu 
     ''Acaba bu planın içerisinde Türk ordusunun Ada'dan çıkmasını öngören maddeleri bunlar mı koydu Yazıklar olsun kendilerine. 40 yıldır anavatanın fiili ve etkin garantisini içermeyen bir anlaşmaya anlaşma demeyiz, böyle anlaşma yapmayız diyoruz, önümüzdeki plan son Türk askerini de Ada'dan çıkaran bir plandır. Bu oyunlara gelmedik diye, burada halkımızı perişan edenler, yollara sürükleyenler, mitinglerde bize sövenler ve halkı 'Türkiye bizimledir' diye kandıranlar, Büyük Millet Meclisi'nden ve Çankaya'dan yükselen sesi herhalde duyduklarında biraz olsun yüzleri kızaracaktır.'' ''Ankara'nın sesini dinleyiniz'' diyen Denktaş, Ankara'nın, planın tamam olmadığını söylediğini, kendilerinin de aynısını söylediğini kaydetti. 
     Yolunun halkın yolu olduğunu belirten Denktaş, koloni idaresinden devlete geldiklerini, kurdukları devleti Türkiye'nin tanıdığını, bu devleti ortadan kaldırmak için dönen oyunlara bugün ''hayır' dediklerini vurguladı. 
     
     ''WESTON NEREDE '' 
     ABD Dışişleri Bakanlığı Kıbrıs Özel Koordinatörü Thomas Weston'un, geçen hafta Lefkoşa İnönü Meydanı'nda düzenlenen ''Çözüm ve AB'ye Hazırız'' mitingine katıldığını hatırlatan Denktaş, ''Sayın Weston acaba nerededir bugün '' diye sordu ve ''Gelip bu kalabalığı niye görmüyor Madem ki halkın sessini duymak mecburiyetindeyiz, işte halkın sesi, işte Türkün sesi'' dedi. 
     Taşınan bayrakların, halkın egemenliğinin, mücadelesinin ve Rum idaresine girmeyeceğin bir simgesi olduğunu vurgulayan Denktaş, bayrakların yere düşmeyeceğini ve daima göklerde olacağını söyledi. 
     Gençlere seslenerek, ''Sizi kimse kandırmasın'' diyen Denktaş, milli duygularla kimsenin alay etmemesini istedi. Denktaş, ''Vatan için can feda, bayrak için kan feda. Kuzey Kıbrıs Türk Cumhuriyeti için mücadeleye devam kardeşlerim. Bu vatan hepimizin, yaşasın KKTC, yaşasın anavatan'' diye konuştu. 
     Mitingde, TBMM'de dün, Kıbrıs konusunda oybirliği ile alınan karar metni, Bayındırlık ve Ulaştırma Bakanı Salih Miroğlu tarafından okundu. Metnin okunmasının ardından, Annan planının bu haliyle kabul edilmeyeceği mitinge katılan halk tarafından hep birlikte dile getirildi. 
     Mitingde, Başbakan Derviş Eroğlu, Devlet Bakanı ve Başbakan Yardımcısı Serdar Denktaş ve İskeçe Müftüsü Mehmet Emin Aga da konuştu. 
     





</TEXT>
</DOC>
