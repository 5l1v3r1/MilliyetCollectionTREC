<DOC>
<DOCNO> 122821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/yazar/bila.html </URL>
<DATE> 2002/12/05/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal’dan destek 
</HEADLINE>
<TEXT>

     ABD Savunma Bakan Yardımcısı Wolfowitz’in neşesine bakılırsa Ankara’dan istediğini almış gibi görünüyor. 
     Dışişleri Bakanı Yaşar Yakış’ın, "Eğer gereklilik doğarsa ABD ile işbirliğine girer, hava sahası ve üsleri kullandırırız" sözlerinin, Genelkurmay, Dışişleri ve Başbakanlık’tan yapılan açıklamalarla, üç koldan, geri alınmaya çalışılsa da gerçeği ifade ettiği açık. 
     Wolfowitz’in, Ankara’dan ayrılırken, askeri planlama anlaşmasına varıldığını, sırada hangi üs ve tesislerin kullanılacağının belirlenmesinin bulunduğunu, hatta bu üslerin standartları için yatırım yapılabileceğini açıklaması da Yakış’ı doğrular nitelikteydi. 
     Bu havaya ilk sert tepki DSP lideri Ecevit’ten geldi. Ecevit, Ankara’nın bir kargaşa içinde savaşa sürüklendiğini düşünüyor. Türkiye’nin bütün havaalanları ve limanlarıyla kendini ilgilendirmeyen bir savaşa seferber edildiğini belirtiyor. Bu savaşın ekonomiye çok büyük zarar vereceğini belirterek, Ankara’nın tutumuna karşı çıkıyor. 
     CHP lideri Deniz Baykal ise Wolfowitz ve Grossman’la yaptığı görüşmede, iktidarın dikkat çektiği konular ve Ankara’nın taleplerine destek olacak bir tutum takınmış görünüyor. 
     Baykal’ın, siyasetten Dışişleri’nin ağır topları olan CHP milletvekilleri Şükrü Elekdağ, İnal Batu, Onur Öymen ile Kemal Derviş’le birlikte görüştüğü Wolfowitz’e verdiği mesajları şöyle sıralayabiliriz 
     1- Irak sorunu askeri güç kullanılmadan, barışçı yollarla çözülmeye çalışılmalı. Türkiye’nin tercihi budur. 
     2- Askeri müdahale zorunluluk haline gelirse mutlaka meşruiyet taşımalı, BM kararına dayanmalı. 
     3- Bu savaştan en büyük zararı Türkiye görecektir. Körfez Savaşı’nda Türkiye ekonomik kayıplarının onda birini bile alamadı. Bu kez Türkiye’nin ekonomik zararı mutlaka garanti altına alınmalı ve karşılanmalı. 
     4- Kuzey Irak’ta Türkiye’nin aleyhine oluşumlara izin verilmemeli. Türkiye’nin bu bölgede yönlendirici olmasına olanak sağlanmalı. 
     5- Türkmenlerin güvenlikleri sağlanmalı. Kürtlere sağlandığı gibi otonom bir statü sağlanmalı. 
     6- Türkiye’ye doğru yaşanacak bir göç mutlaka önlenmeli. Türkiye sınır dışında karşılanmalı, bunun için gerekli önlemler alınmalı. 
     7- Hükümetin dile getirdiği bu ve benzeri talepler yerindedir. Bunlar mutlaka karşılanmalı ve garanti altına alınmalı. 
     Baykal, Wolfowitz’in dikkatini 12 Aralık Kopenhag zirvesine de çekmiş durumda. CHP lideri, AB kapısı yüzüne kapanmış bir Türkiye’nin, kendisini bir Ortadoğu ülkesi konumunda ABD’ye katkıda bulunmasının zor olacağını, ancak, AB’den kesin tarih almış, kendini Avrupa gibi hisseden bir Türkiye’nin daha fazla katkı verebileceğini de ifade etmiş görünüyor. 
     Baykal’ın hükümetten de bir şikayeti var. Böyle ulusal nitelikli konularda hükümetin muhalefete bilgi vermesini istiyor. Wolfowitz ve Grossman görüşmesinden önce CHP’ye bilgi verilmemesini bir eksiklik olarak görüyor. CHP, Ankara’nın istediklerini alması koşuluyla, ABD ile ilişkiler ve Irak konusunda, hükümete destek verecek bir konumda duruyor. 
     
     







Pazarlıklar, hassas dengeler 


"Dışarda bayram, bayram bize mahrem..." 


Baykal’dan destek 


Bayramların tadı, tuzu, şekeri... 


AB’den Yaşamsal evet’ 


Her dört liradan biri batmış durumda 


Topal demokrasiye muhalefet cephesi 


Karar kesin olmadan... 


Hayat, ileriye doğru yaşanır 


Bayramlık... 


Üç cephede savaş 


Bayramdan sonra bitap düşebiliriz 


Yalçınbayır Ticari sır kavramı kalkacak 


The Ramazan Festival’ 


</TEXT>
</DOC>
