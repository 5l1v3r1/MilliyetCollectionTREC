<DOC>
<DOCNO> 104463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur05.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS Şampiyonu sahipsiz kaldı... 
</HEADLINE>
<TEXT>

     ÖSS'de 2000 yılı Türkiye Birincisi olan ve Boğaziçi Üniversitesi'ni B.Ü kazanan Oruç Baba İnan, iki yıl önce kendisine burs vaadinde bulunan kişi ve kurumların sözlerinde durmadığını, bu nedenle öğrenimini sürdürmek için lise öğrencilerine özel dersler vermek zorunda kaldığını söyledi. 
     Konya'nın Yunak İlçesi Çayırbaşı Köyü'nde bir çiftçi ailesinin oğlu olan İnan, iki yıl önce ÖSS sınavında 211 eşit ağırlıklı puanla Türkiye birincisi olmuş ve B.Ü İktisadi İdari Bilimleri Fakültesi İşletme Bölümü'nü kazandı. 
     Türkiye birincisi olduğu gün sayısız kutlama mesajı aldığını belirten İnan, dershanesi başta olmak üzere çok sayıda kişi ve kuruluşun kendisine burs vaadinde bulunduğunu, ancak, kendisine araba armağan eden Final Dergisi dışında hiç kimsenin sözünün arkasında durmadığını söyledi. 
     İlk hayal kırıklığını Konya'nın Akşehir İlçesi'nde sınavlara hazırlandığı dershanesinin burs sözünde durmaması ile yaşadığını anlatan İnan, şunları söyledi 
     ''Çok sayıda kişi ve kuruluş sınavı kazandığımda bana burs vermek için adeta sıraya girip, burs vereceklerini basına duyurunca, ben de taşralı bir gencin başarısını takdir edip destek çıkıyorlar sanmıştım. Aradan bir süre geçtikten sonra anladım ki, arkamda Konya'da çiftçilik yapan ailemden başka kimsem yokmuş.'' Kendi üniversitesinden de burs alamadığını anlatan ÖSS şampiyonu, sözlerini şöyle sürdürdü 
     ''Rumeli Holding, yıllık 4 milyar 100 milyon lira olan yurt masraflarımı üstlendi. ÖSS şampiyonu olmama karşın, ilk zamanlar birçok vaat olmasına karşın, başka hiçbir yerden burs alamadım. Boğaziçi gibi bir üniversitede okuyup, kendini iyi bir şekilde yetiştirmek isteyen öğrencinin masraflarını göz önünde bulundurursanız, Konya'da yaşayan ailemden zaman zaman para istememi normal karşılarsınız. Şimdi ise aileme daha fazla yük olmamak için liselerde okuyan öğrencilere Matematik ve Türkçe dersleri veriyorum.'' İnan, bu yılki ÖSS sınavlarında dereceye giren öğrencilere de önerilerde bulunarak, ''Her söylenene inanmasınlar. Öğrenciler kendilerine burs vaadinde bulunan kişi ve kuruluşlardan imzalı belge alarak benim düştüğüm duruma düşmesinler. Herkes maalesef iyi niyetli değil'' diye konuştu. 
     





</TEXT>
</DOC>
