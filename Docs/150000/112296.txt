<DOC>
<DOCNO> 112296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/dunya/dun03.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoför kapıyı kapatınca kamikaze katliam yapamadı 
</HEADLINE>
<TEXT>

     DIŞ HABERLER SERVİSİ 

     İsrail’in Tel Aviv kenti banliyölerinden Bney Brak’ta Filistinli kamikazeyle birlikte toplam iki kişinin ölümü ve 15 kişinin de yaralanmasıyla sonuçlanan intihar saldırısının bir faciaya dönüşmesi, otobüs şoförünün ve iki yolcunun canlı bombaya kahramanca müdahalesiyle önlendi. Saldırı, Geha otoyolu üzerinde bir köprünün altındaki otobüs durağında düzenlendi. Otobüse binmeye çalışan saldırgan, kendisinden şüphelenen otobüs şoförünün kapıları kapatması üzerine yere düştü. Patlayıcıları fark eden iki yolcu ise, intihar bombacısının üzerine atladı ve patlayıcıları infilak ettirmemesi için ellerinden tutarak çevrede bulunanları kaçmaları için uyardı. Yolcuların bölgeden uzaklaşması üzerine saldırganın ellerini serbest bırakan iki kişi koşarak kaçmaya başladı. İntihar bombacısıysa, otobüs durağından 30 metre kadar uzaklaştıktan sonra kendini havaya uçurdu. Patlamada durak yakınında olan yaşlı bir kadın ölürken, 15 kişi de yaralandı. 
     



 DÜNYA 












</TEXT>
</DOC>
