<DOC>
<DOCNO> 136340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sontur10.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ, kar kalınlığı artınca tatilcilerin hücumuna uğradı... 
</HEADLINE>
<TEXT>

     Türkiye'nin önde gelen kış turizmi ve kayak merkezlerinden Uludağ, kurban bayramının ilk günü tatilcilerin akınına uğradı. 
     Kar kalınlığının 205 santimetreye ulaştığı 5 bin 500 yatak kapasiteli Uludağ'da, 17 otel ile kamu kuruluşlarına ait 18 tesis tamamen doldu. 
     Kurban Bayramı tatili için Uludağ'ı seçen, çoğunluğunu yerli turistlerin oluşturduğu tatilciler, sabahın erken saatlerinden itibaren kayak pistlerini doldurdular. 
     Bayram tatilinin iyi bir dinlenme fırsatı olduğunu anlatan tatilciler, yoğun iş temposundaki streslerini Uludağ'ın doğal güzelliğinde dinlenerek ve kayak yaparak atıklarını ifade ettiler. 
     Öte yandan, Osmangazi İlçe Jandarma Komutanlığı ekiplerince Bursa- Uludağ yolu 8. kilometreden itibaren tüm araçlar tek tek kontrol edilirken, zincirsiz araçların Uludağ'a çıkışlarına izin verilmiyor. 
     Zinciri bulunmayan otomobil sahipleri ise yol boyuncu bulunan zincir satıcılarından 10 milyon lira karşılığında kiraladıkları zincirlerle Uludağ'a çıkıyorlar. Zincir satıcıları, 5 milyon lira karşılığında da otomobillere zincir takıyorlar. 
     Jandarma yetkilileri, 8. kilometreden itibaren oteller bölgesine kadar 4 kilometre arayla kontrollerin yapıldığını söylediler. Karayolları 14. Bölge Müdürlüğü ekiplerince Bursa-Uludağ yolunda sürekli kar temizleme çalışmaları yapılıyor. Uludağ Jandarma Komutanlığı'na bağlı arama-kurtarma timleri de oteller bölgesinde kayıplara ve olası kazalara karşı hazır durumda bekletiliyor. 
     Meteoroloji yetkilileri, kar yağışının aralıklarla bayramın ikinci ve üçüncü günü de beklendiğini söylediler. 
     





</TEXT>
</DOC>
