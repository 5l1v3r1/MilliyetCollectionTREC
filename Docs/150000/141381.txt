<DOC>
<DOCNO> 141381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/ekonomi/eko08.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Accent’in pazarı genişliyor, Türkiye büyük yatırıma aday 
</HEADLINE>
<TEXT>

Gebze fabrikasını çok beğenen Hyundai Başkanı Dr. Kim, Türkiye’yi 1 milyar dolarlık Avrupa yatırımı için adaylar arasına aldı. Accent’in Ortadoğu ve Avrupa’ya ihracatına yeşil ışık yaktı 
     ŞULE YÜCEBIYIK 

     Hyundai Motor Company Başkanı Dr. Dang Jing Kim, Türkiye’yi Avrupa’da yapmayı planladıkları 1 milyar dolarlık otomotiv fabrikası yatırımı için aday ülke sınıfına aldı. Hyundai Assan Yönetim Kurulu Başkanı Ali Kibar tarafından Türkiye’ye davet edilen ve iki gündür Gebze fabrikasında incelemelerde bulunan Kim, dün İstanbul’dan ayrıldı. 
     Kibar’ın verdiği bilgiye göre Dr. Kim, Gebze fabrikasını "tahminlerinin ötesinde kaliteli bir üretim ve işgücüne sahip buldu". Kim, Accent ve Starex modellerini üreten fabrikanın üretim kapasitesinin artırılması, özellikle Ortadoğu ve Batı Avrupa’da yeni ihracat pazarlarına açılması için elinden geleni yapacağını söyledi. 
     Kibar, Dr. Kim’in 1 milyar dolarlık fabrika yatırımıyla ilgili olarak ise "Şu anda çalıştığımız danışmanlık şirketi, yatırıma talip olan diğer ülkelerde fizibilite yapıyor. Onlara, Türkiye’nin de kuvvetli bir aday olduğunu ileteceğim. İncelenecek ülkeler sınıfına alınmasını isteyeceğim" dediğini söyledi. 
     
     İç pazara şaşırdı 
     Kibar, Dr. Kim’in Türkiye ekonomisiyle olumlu beklentilere sahip olduğunu, ekonomik kriz ve savaş ihtimaline ilişkinse "Bunlar her ülkede yaşanabilecek geçici dalgalanmalar" dediğini söyledi. 
     Kim’i en çok şaşırtan durum ise otomobil pazarının yapısı oldu. İç pazarda satışların yüzde 50 ticari araç, yüzde 50 binek otomobil olduğunu öğrenen Kim, bu dağılımı sağlıksız bulduğunu ifade etti. Hafif ticari araçların vergisinin düşük olmasından ötürü binek otomobil olarak satın alındığını öğrenen Kim, "Şaşırtıcı bir durum ama vergiler ekonomi düzeldikçe yerine oturacaktır" dedi. 
     
İstanbul Seul’e benziyor’      Ali Kibar’ın davetlisi olarak ilk kez İstanbul’a gelen Dr. Kim, Conrad Otel’de konakladı. Dr. Kim, İstanbul Boğazı’nı ve kıyılarını, Güney Kore’nin başkenti Seul’ün nehirlerine benzetti. Hyundai Assan’ın bayilerini de ziyaret eden Dr. Kim, önceki akşam Etiler’de Club 29’da yemek yedi. Kim’in Türk yemeklerini çok sevdiği öğrenildi. 
     



 EKONOMİ 























</TEXT>
</DOC>
