<DOC>
<DOCNO> 105328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo16.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Ulusoy "Transfer süresi uzatılabilir" 
</HEADLINE>
<TEXT>

     Futbol Federasyonu Başkanı Haluk Ulusoy, Portekiz'de düzenlenecek 12. Avrupa Şampiyonası'nda hedeflerinin final oynamak olduğunu söyledi. 
     A Milli Futbol Takımı'nın, Slovakya maçı öncesi kampa girdiği İstanbul Polat Renaissance Oteli'nde basın mensuplarının sorularını yanıtlayan Haluk Ulusoy, futbolda hedeflerin hiçbir zaman bitmeyeceğini kaydederek, ''Dünya Kupası'na katılmak ve başarılı olmak hedefti. Bu bitti. Şimdi Avrupa Şampiyonası başlıyor. Son Dünya Kupası'nda çeyrek final oynadık. 3. kez katılacağımız Avrupa Şampiyonası'nda da final oynamak istiyoruz'' dedi. 
     Gürcistan maçı öncesi futbolcularla yaptıkları toplantıda, Türk futbolunun geçmişini ve geleceğini konuştuklarını ifade eden Ulusoy, ''Futbolcularımız son derece inançlı. Artık tecrübeli bir takımız. Turnuva deneyimlerimiz var. Avrupa Şampiyonası'na önce katılmayı garantileyip, sonra kupayı istiyoruz. Daha sonraki hedefimiz ise 2006 yılında Almanya'da düzenlenecek Dünya Kupası finallerinde yer alabilmek. Bu organizasyona katılma mecburiyetimiz var'' diye konuştu. 
     
     "İLHAN MANSIZ KONUSU ABARTILDI" 
     Gürcistan ile yapılan hazırlık maçı öncesi, sakatlığını gerekçe göstererek milli takım kampına katılmayan ve Profesyonel Futbol Disiplin Kurulu'na sevk edilen Beşiktaşlı İlhan Mansız konusuna da değinen Ulusoy, konunun fazlasıyla abartıldığına inandığını söyledi. 
     ''Şenol hocamız da zor durumda bırakıldı. Ceza verecek taraf o değildi'' diyen Ulusoy, şöyle konuştu 
     ''Fazlasıyla abartıldığına inanıyorum. Milli takım kadrosuna katılmayan bir futbolcuyu onun rapor etmesi son derece doğal. Disiplin kurulu, cezaya gerek görmedi. Bu karara da saygı duymalıyız. Bir yanlış anlaşılma olduğuna inanıyorum. Bundan önce aynı nedenlerle ceza alan futbolcuların herhangi bir mazereti yoktu. Bundan sonra olabilecek böyle durumlar için örnek teşkil edeceğini sanmıyorum.'' 
     
     ''TRANSFER SÜRESİ UZATILABİLİR'' 
     Ulusoy, Birinci Süper Futbol Ligi'nde 31 Ağustos'ta sona eren transfer döneminin de uzatılabileceğini söyledi. 
     Aralarında Gaziantepespor ve Trabzonspor'un da yer aldığı 6 kulübün, kendilerine böyle bir talepte bulunduğunu ifade eden Ulusoy, 1 haftalık bir uzatmaya gidebileceklerini, ancak kararın, bugün yapacakları yönetim kurulu toplantısından sonra netleşeceğini kaydetti. 
     Ulusoy, konuşması sırasında asansörden inen milli futbolcuları tek tek alınlarından öperek başarılar diledi. 
     Öte yandan Milli Takımlar Sorumlusu Selami Özdemir de Avrupa Şampiyonası Eleme Grubu'nda Slovakya ile yapacakları maçla birlikte, yeni bir mücadeleye ve yeni bir hedefe start aldıklarını söyledi. 
     Özdemir, ''İlk maçımız Slovakya ile. İyi bir başlangıç yapmak istiyoruz. Dünya Kupası'nda elde ettiğimiz başarıdan sonra devamını getirmemiz gerekiyor. Daha büyük bir başarı kazanacağız. Hedefimiz final oynamak'' dedi. 
     





</TEXT>
</DOC>
