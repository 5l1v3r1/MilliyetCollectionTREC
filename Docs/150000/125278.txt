<DOC>
<DOCNO> 125278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur30.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Aksoy hakkında bankayı zarara uğratmaktan dava açıldı 
</HEADLINE>
<TEXT>

     Şişli Cumhuriyet Başsavcılığı, tasfiye edilen İktisat Bankası'nın eski sahibi Erol Aksoy ile bankanın 10 eski yöneticisi hakkında, usulsüz krediler vermek suretiyle bankayı 256 milyon 124 bin 790 dolar zarara uğrattıkları iddiasıyla 5'er yıla kadar hapis cezası istemiyle dava açtı. 
     Başsavcılık iddianamesinde, bankadan 14 Mart 2001 ve öncesi tarihlerde, mali verileri yeterince güçlü olmayan ve teminat almadan, kefalet karşılığı mali analizler yapılmadan, kredi fiyatlandırma çalışması gerçekleştirilmeden Erol Aksoy Grubu'na bağlı 17 firmaya kredi verildiği, bu kredilerin tahsil edilemediği ve bankanın faiziyle birlikte toplam 256 milyon 124 bin 790 dolar zarara uğratıldığı öne sürüldü. 
     Sanıkların, ''görevleri gereği basiretli işadamı gibi davranmayıp kendi veya üçüncü şahıslarla ilgili görevlerini suiistimal ederek bankayı zarara uğrattıkları'' öne sürülen iddianamede, Aksoy ve bankanın eski yöneticileri olan diğer 10 sanığın, ''Hizmet sebebiyle emniyeti suiistimal'' suçunu düzenleyen TCK'nın 510. maddesi uyarınca 1 ile 5'er yıl arasında hapis cezasına çarptırılmaları istendi. 
     Davanın görülmesine, önümüzdeki günlerde Şişli 9. Asliye Ceza Mahkemesi'nde başlanacak. 
     





</TEXT>
</DOC>
