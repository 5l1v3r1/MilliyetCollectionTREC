<DOC>
<DOCNO> 103871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sonspo10.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "Bilet satışları sürüyor" 
</HEADLINE>
<TEXT>

     Fenerbahçe Kulübü, sarı-lacivertli takımın Feyenoord Rotterdam ile yapacağı Avrupa Şampiyonlar Ligi 3. ön eleme turu rövanş maçının biletlerinin bittiği biçiminde, karaborsacılar tarafından yayılan haberlerin gerçeği yansıtmadığını açıkladı. 
     Kulübün internetteki resmi sitesinden yapılan açıklamada, karaborsacıların biletlerin tükendiği biçiminde haberler yayarak, kar elde etmeye çalıştıkları ifade edildi. 
     Maçın, yalnızca kale arkası tribünü biletlerinin tükendiği belirtilen açıklamada, şu ifadelere yer verildi 
     ''27 Ağustos Salı günü yapacağımız Avrupa Şampiyonlar Ligi 3. ön eleme tur rövanş karşılaşması olan Feyenoord Rotterdam maçının biletleriyle ilgili olarak karaborsacı kişiler tarafından, maçın tüm biletlerinin bittiğine dair asılsız haberler yayınlanmakta ve söylenmektedir. 
     Tüm taraftarlarımızın bu tür asılsız haberlere itibar etmemelerini bildiririz. Sadece kale arkası tribün biletleri tükenmiştir. Numaralı, maraton üst ve maraton alt bilet satışlarımız, halen Biletix satış noktalarında sürmektedir.'' 
     





</TEXT>
</DOC>
