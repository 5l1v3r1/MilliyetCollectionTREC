<DOC>
<DOCNO> 109374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur24.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da kritik haftada YSK Başkanı rapor aldı 
</HEADLINE>
<TEXT>

     Ankara'da bugün siyaset çevrelerini şaşırtan bir gelişme oldu. YSK Başkanı Tufan Algan, Yargıtay Dispanseri'nden 7 günlük rapor aldı. 
     Algan'ın, bel rahatsızlığı şikayeti olduğu öğrenildi. 
     Algan'ın yokluğunda bu hafta içinde Yüksek Seçim Kurulu Tayyip Erdoğan ve Necmettin Erbakan'ın itirazlarını sonuçlandıracak. 
     Bilindiği gibi Erdoğan ve Erbakan hakkındaki karar YSK'da üçe karşı dört oyla alınmıştı. 
     Yüksek Seçim Kurulu önümüzdeki iki gün içinde, Yargıtay Cumhuriyet Başsavcısı Sabih Kanadoğlu'nun, Fadıl Akgündüz ve Doğu Perinçek'in adaylıklarına yaptığı itirazı da görüşerek karara bağlayacak. 
     Ayrıca partilerin milletvekili aday listeleri incelenerek kesinleştirilecek. 
     Kulislerde, düne kadar rahatsızlığından sözetmeyen Tugan Algan'ın böylesine kritik bir dönemde dispanserden bir hafta izin alarak memleketine gitmesi garip karşılandı... 
     
</TEXT>
</DOC>
