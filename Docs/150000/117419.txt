<DOC>
<DOCNO> 117419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur10.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu son kez toplandı... 
</HEADLINE>
<TEXT>

     Bakanlar Kurulu, Başbakan Bülent Ecevit'in başkanlığında son kez toplandı. 
     Bakanların birbirlerine veda niteliği taşıyan Başbakanlık Merkez Binası'ndaki Bakanlar Kurulu toplantısı, saat 11.20'de başladı. 
     Kurulun bildirilen resmi gündemine göre, Devlet Bakanı Masum Türker, son ekonomik gelişmelerin yanı sıra, yeni hükümete devredilecek ekonomik tabloyu aktaracak. 
     İçişleri Bakanı Muzaffer Ecemiş, katıldığı AB aday ülkeler içişleri bakanları toplantısına ilişkin bilgi verecek. 
     Başbakanlık Müsteşarı Füsun Koroğlu da seramik sektörünün sorunları ile acil imzalanması gereken kararnameler hakkında kabine üyelerini bilgilendirecek. 
     Başbakan Ecevit'in toplantının sonunda 57. Hükümet dönemindeki çalışmalarından dolayı kurul üyelerine bir teşekkür konuşması yapması bekleniyor. 
     Toplantıya yurtdışında bulunan Maliye Bakanı Sümer Oral katılmıyor. 
     Ecevit, toplantının sonunda Başbakanlık muhabirlerini kabul ederek, veda edecek. 
     Bu arada, Bakanlar Kurulu toplantısı öncesinde koalisyonu oluşturan 3 partinin genel başkanı, 20 dakika süren bir görüşme yaptı. Görüşmeye Dışişleri Bakanı ve Başbakan Yardımcısı Şükrü Sina Gürel de katıldı. 

     
</TEXT>
</DOC>
