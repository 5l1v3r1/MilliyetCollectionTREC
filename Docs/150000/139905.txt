<DOC>
<DOCNO> 139905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun19.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'dan tezkere kararına tepkiler... 
</HEADLINE>
<TEXT>

     İtalyan Meclis Dış İlişkiler Komisyonu Başkanı Dario Rivolta, Türk parlamentosunun bugün görüşülen Başbakanlık tezkeresini kabul etmemesi üzerine ''Türk meclisinin hakimiyeti tartışılamaz'' yorumunu yaptı. 
     Rivolta, TBMM Genel Kurulu'nda yurtdışında asker gönderilmesi ve yurda yabancı asker kabulüne ilişkin Başbakanlık tezkeresinin kabul edilmemesinin ardından yaptığı açıklamada, şunları söyledi 
     ''Türk meclisinin hakimiyeti tartışılamaz. Ancak bu kararın sonucu istemeden de olsa Saddam Hüseyin'e yardım eder. Çünkü Saddam'ı silahsızlandırmak için uluslararası baskıya ihtiyaç var. Türk parlamentosunun kararı olumsuz ve Saddam bunu kullanarak şimdiye kadar yaptığı gibi Birleşmiş Milletler ile alay etmeye devam eder.'' Herkesin barıştan yana olduğunu ve savaş istemediğini ifade eden Rivolta, ''Ancak bu karar barışa da yardım etmez. Savaş tehdidi Saddam'dan geliyor. Eğer Türk parlamentosunun kararı değişmezse korkarım ki, ABD, Türkiye ile ilgili tutumunu değiştirip Kürtlerden yana bir tavır takınacaktır'' dedi. 
     Başbakan Silvio Berlusconi'nin genel başkanlığını yaptığı Forza İtalya Partisi'nden milletvekili olan Rivolta açıklamasında görüşlerinin kişisel olduğunu kaydederek, TBMM'den çıkan sonucun Irak krizini daha da zor duruma soktuğunu belirtti. 
     Öte yandan, TBMM'de tezkerenin kabul edilmemesi, İtalyan televizyonları ana haber bültenlerinde Irak kriziyle ilgili gelişmelerle birlikte ilk haber olarak verildi. 
     





</TEXT>
</DOC>
