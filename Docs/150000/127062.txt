<DOC>
<DOCNO> 127062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo18.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Deplasmanda Kings Lakers'ı 105-99 yendi... 
</HEADLINE>
<TEXT>

     ABD Profesyonel Basketbol Ligi'ne NBA , 3 maçla devam edildi. 
     Batı Konferansı Pasifik Grubu lideri Sacramento Kings, aynı grupta 6. sırada bulunan son 3 sezonun şampiyonu Los Angeles Lakers'ı deplasmanda 105-99 yendi. Oyuna sonradan giren Hidayet Türkoğlu, toplam 6 dakika oynadı. Hidayet, bu süre içinde 1 kez 2 sayılık atış denemesinde bulundu, bunda da başarılı olamayınca, maçı sayı atamadan tamamladı. Hidayet Türkoğlu, ayrıca 1 savunma ribaundu aldı, 1 de asist yaptı. 
     Takımda Yugoslav forvet Predrag Stojakoviç, 26 sayı atarak bu sezonki rekorunu egale etti. Chris Webber, 25 sayı, 15 ribaunt ve 6 asistle galibiyette önemli rol oynadı. 
     Son 14 maçta 11. galibiyetine ulaşan Kings'de ayrıca Mike Bibby 14, Bobby Jackson 11 sayı kaydetti. 
     Lakers'da, 19 şuttan yalnızca 8'ini olumlu kullanabilen Shaquille O'Neal 27 sayı atarken, 17 ile bu sezon bir maçtaki en fazla ribaundunu aldı. Takımın diğer yıldız oyuncusu Kobe Bryant, 24 şuttan yalnızca 7'sini değerlendirirek 27 sayıya ulaştı. Bryant, 12 sayısını, 15 kez kullandığı faul atışlarından buldu. Kobe Bryant ayrıca 15 ribaunt ve 6 asist gerçekleştirdi. 
     Doğu Konferansı'ndaki karşılaşmada, Merkez Grubu ikincisi Detroit Pistons, Atlantik Grubu dördüncüsü Orlando Magic'e deplasmanda 104-99 yenildi. 
     Yedek oyuncu olarak maça çıkan Mehmet Okur, toplam 13 dakika oyunda kaldı. Mehmet Okur, bu süre içinde, 2'şer kez denediği 2 ve 3 sayılık atışlardan 1'er tanesini sayıya çevirince 5 sayı kaydetti. Mehmet Okur, ayrıca hepsi savunmadan 4 ribaunt aldı, 2 asist yaptı ve 1 top çaldı. 
     6 galibiyetten sonra üst üste 2. yenilgisine uğrayan Pistons'da Richard Hamilton 22 sayı, yedeklerle sahaya çıkan Corliss Williamson 17 sayı, Chauncey Billups, bu sezon ilk kez bir maçta 13 asist yaptı ayrıca 10 sayı gerçekleştirdi. 
     Magic'de, belindeki sakatlıktan sonra salonlara geri dönen Tracy McGrady, 26 şuttan 14'ünü değerlendirerek 46 sayıyla gecenin en skorer oyuncusu oldu. Son 4 maçta Magic'in toplam skorunun yaklaşık yarısına imza atan McGrady, 18 sayısını ise 21 kez kullandığı serbest atışta buldu. İlginç olan ise Tracy McGrady'nin 3 kez denediği 3 sayılık atışlarda topu çemberden geçirememesi oldu. 
     Son 4 maçında 3. galibiyetine ulaşan Magic'de Mike Miller 15 sayı atarken, Grant Hill, 10 sayı ve 15 ribauntla bu sezon 5. kez ''double-double'' yaptı. Darrell Armstrong 8 sayı, 7 asist, 6 ribaunt ve bu sezon ilk kez bir maçta 5 kez top çalma yaptı. 
     Gecenin diğer maçında Doğu Konferansı Atlantik Grubu lideri New Jersey Nets, 2. sıradaki Boston Celtics'i 104-99 yenerek, evinde üst üste 11. galibiyetine imza attı. 
     





</TEXT>
</DOC>
