<DOC>
<DOCNO> 118733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/ekonomi/eko01.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hızla 151 yılda ödenir 
</HEADLINE>
<TEXT>
Borç 1.3 katrilyon ödeme 10.8 trilyon 
Etibank davasında BDDK’nın mahkemeye sunduğu belgede, toplam 1.3 katrilyon borca karşılık 15 ayda yapılan tahsilatın 10 trilyon 809 milyon lira olduğu bildirildi 
     ESRA ALUS İstanbul 

     Tasarruf Mevduatı Sigorta Fonu’na TMSF devredilen Etibank’ın 447 trilyon lira olan borcu faiziyle birlikte 1.3 katrilyon liraya çıktı. 
     Bu borca karşılık 15 Ağustos 2001’den bugüne kadar sadece 10 trilyon 809 milyar lira ödeme yapıldığı açıklandı. Bugüne kadar yapılan tahsilat borcun ancak binde 8’ini karşılayabildi. Borcun bu hızda ödenmesi ve yeni bir gecikme zammı gelmemesi halinde 1.3 katrilyon liranın tahsilatı ancak 151 yılda tamamlanabilecek. 
     Etibank’ı zarara uğrattıkları öne sürülen bankanın eski sahipleri Dinç Bilgin, işadamı Cavit Çağlar ile Nail Keçili’nin aralarında bulunduğu 23 sanığın 33 yıla kadar ağır hapis cezası istemiyle yargılanmasına İstanbul 5. Ağır Ceza Mahkemesi’nde devam edildi. 
     Sanıklardan sadece Ferhat Yengiloğlu ve Başkurt Okaygün’ün katıldığı duruşmada, sanık avukatları hazır bulundu. 
     Mahkeme, Heyeti Başkanı Ertuğrul Tokalakoğlu, bankanın zararının ne kadar olduğu ve ne kadarının ödendiğine dair istenen bilginin BDDK tarafından gönderildiğini tutanağa geçirdi. Mahkeme Heyeti Başkanı Tokalakoğlu, İstanbul 2. Asliye Ceza Mahkemesi’nde görülen bir başka davanın dosyasının, bu davayla birleştirilmesi için mahkemelerine gönderildiğini tutanağa geçirdi. 
     
     İki avukatı çekildi 
     Tokalakoğlu, Dinç Bilgin’in avukatları Önder Öztürel ve Murat Göker’in vekillikten istifa ettiklerine dair dosyaya koydukları dilekçeleri de tutanağa yazdırdı. 
     Dosyaya gelen yazıya karşı beyanda bulunmaları ve müvekkillerinin yaptığı ödemeleri açıklayan bir dilekçe hazırlamaları için sanık avukatlarına süre veren Mahkeme Heyeti, İstanbul 2. Asliye Ceza Mahkemesi’nin birleştirme istemini ise reddetti. 
     Eksiklikler tamamlandıktan sonra dosyanın bilirkişiye gönderilmesini kararlaştıran Mahkeme Heyeti, duruşmayı erteledi. 
     
15 bin liralık ödeme bile var      BDDK’nın yazısında, 12 Kasım 2002 itibariyle 447 trilyon 681 milyar 388 milyon ana para, 872 trilyon 978 milyar 702 milyon faiz olmak üzere olmak üzere toplam 1 katrilyon 320 trilyon 660 milyar 90 milyon lira borç bulunduğu bildirildi. 
     Yazıda, borca karşılık bugüne kadar 10 trilyon 809 milyar lira ödeme yapıldığına yer verildi. 15 Ağustos 2001’den 8 Kasım 2002’ye kadar yapılan 153 ayrı ödemede toplam 7 trilyon 184 milyar lira yatırıldığı belirtilirken, ödemeler arasında 15 bin 805 lira ve 66 bin 950 lira gibi düşük miktarın bulunması da dikkat çekti. 
     Dinç Bilgin’in avukatı Müjdat Gültekin, gelen bilginin yeterli olmadığını, üçüncü kişilerle kurumların ödemelerinin yazıda yer almadığını belirterek, "Ödemelerin bazıları kasten gösterilmiyor. Kredi borçlusu diğer kurum ve kişilerce çeşitli ödemeler yapıldı. Bazıları borcunu tamamen kapattı" dedi. 
     



 EKONOMİ 


















</TEXT>
</DOC>
