<DOC>
<DOCNO> 146663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/guncel/gun21.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık bursları en kısa zamanda’ ödenecek 
</HEADLINE>
<TEXT>

Şubat ve mart ayında ödenmeyen burslar için Devlet Bakanı Beşir Atalay açıklama yaptı Kesinti olmayacak 
     ANKARA Milliyet 

     Devlet Bakanı Beşir Atalay, Başbakanlığın onayıyla Sosyal Yardımlaşma ve Dayanışmayı Teşvik Fonu tarafından üniversite öğrencilerine verilen bursun kesilmediğini açıkladı. 2002 - 2003 öğretim yılında üniversiteye yeni başlayan öğrencilerin burs başvurularının değerlendirildiğini belirten Atalay, 67 bin öğrencinin burs alma hakkı kazandığını bildirdi. 
     1989’dan bu yana ailesi sınırlı gelire sahip yükseköğrenim öğrencilerine her öğretim yılı için dokuz ay boyunca karşılıksız burs verildiğini vurgulayan Atalay, bursun devamının da öğrencilerin başarısına bağlı olduğunu kaydetti. 
     
     25 Nisan’a kadar 
     Atalay, 2003 Şubat - Mart burslarının önümüzdeki günlerde ödeneceğini kaydederek "Hak kazananların burslarını alabilmeleri için başvuru formlarındaki beyanları doğrulayan belgeleri 25 Nisan’a kadar fon idaresine ulaştırmaları gerekiyor" dedi. 
     Milli Eğitim Bakanı Hüseyin Çelik de, üniversite öğrencilerine verilen öğrenim kredisinin aylık 45 milyon liradan 65 milyon liraya çıkarıldığını açıkladı. 
     
     
</TEXT>
</DOC>
