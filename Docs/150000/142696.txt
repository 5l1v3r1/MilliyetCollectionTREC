<DOC>
<DOCNO> 142696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/soneko35.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, yüzde 0.58 geriledi... 
</HEADLINE>
<TEXT>

     Borsa, yılın en düşük seviyesindeki işlem hacmiyle geriledi. 
     Merkez Bankası dolar kuru ile tahvil faizinde yükseliş kaydedildi. 
     İstanbul Menkul Kıymetler Borsası İMKB Ulusal 100 Endeksi, 1. seansta 28.58 puan, 2. seansta da 33.76 puan geriledi. 
     Endeks günü 10,604.30 puandan kapatırken, hisse senetleri günlük bazda ortalama yüzde 0.58 değer yitirdi. 
     Hisse senetleri piyasasında iyice gerileyen işlem hacmi dikkat çekerken, bugünkü toplam 204 trilyon 835 milyar 667 milyon liralık işlem hacmiyle yılın en düşük değeri yenilendi. 
     Dünkü piyasa kapanışındaki toplam 221.3 trilyon liralık toplam işlem hacmi ile yılın en düşük düzeyi olmuştu. 
     
     DÖVİZ 
     Merkez Bankası doların bugünkü efektif kurunu alışta 1 milyon 637 bin 961 lira, satışta ise 1 milyon 649 bin 485 lira olarak açıkladı. Böylece, Merkez Bankası'nın dünkü kurlarına göre, dolar alışta 15 bin 971 lira, satışta ise 16 bin 84 lira yükseldi. 
     Kapalıçarşı'da dün 1 milyon 645 bin liradan kapanan dolar, 1 milyon 656 bin liradan güne başladı. 1 milyon 788 bin liradan kapanan Euro'nun açılış fiyatı da 1 milyon 787 bin lira olarak belirlendi. 
     Piyasa kapanışında doların satış fiyatı 1 milyon 639 bin liraya, Euro'nun satış fiyatı 1 milyon 768 bin liraya geriledi. 
     
     FAİZ YÜZDE 60 SINIRINDA 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli tahvilin bileşik faizi piyasa açılışında, kısa sürede yüzde 60.11 seviyesini gördü. 
     Daha sonra faizler bir miktar gerilerken, bu kağıdın aynı gün valörlü işlemlerinde basit getiri yüzde 59.43'den, bileşik getiri ise yüzde 59.84'den kapandı. 
     3 Mart 2004 vadeli tahvilin aynı gün valörlü işlemlerinde günlük artış 1.69 puan oldu. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda üç günlük faiz oranı ortalama yüzde 44.00'den işlem gördü. 
     İMKB Tahvil ve Bono Piyasası verilerine göre, üç günlük faizde en düşük oran yüzde 43.30, en yüksek oran yüzde 44.10 olarak belirlendi. 
     Bankalararası TL interbankında da gecelik faiz oranı, ortalama yüzde 44.00 olarak gerçekleşti. 
     





</TEXT>
</DOC>
