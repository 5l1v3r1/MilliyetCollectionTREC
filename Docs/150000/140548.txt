<DOC>
<DOCNO> 140548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko27.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Hazine Bakanı Türkiye ile bağlarımız destek kazandı 
</HEADLINE>
<TEXT>

     İngiltere Hazine Bakanı Paul Boateng, Türkiye ile İngiltere arasındaki ekonomik ve kültürel bağların, NATO ve Avrupa Birliği'ndeki AB güçlü ikili ilişkilerle destek kazandığını söyledi. 
     Paul Boateng, Ankara Hilton Oteli'nde düzenlenen, ''Kamu Hizmetlerinde Özel Sektör Katılımının Geliştirilmesi İngiltere Deneyimi'' konulu toplantıda yaptığı konuşmada, her iki ülke arasındaki toplam ticaret hacminin, yıllık 5 milyar doların üzerinde olduğunu, geçen yıl, bir milyon İngiliz turistin Türkiye'yi ziyaret ettiğini kaydetti. 
     Boateng, AB'nin genişleme sürecinin en önemli unsurlarından olan ekonomik reformlar konusunda Türkiye ile çalışmayı amaçladıklarını da bildirdi. 
     Kamu Özel Sektör Ortaklığı Projesi'nin, Hazine Müsteşarlığı tarafından yürütüldüğünü hatırlatan Boateng, bu ortaklıkta, devlet, piyasa ve bireyin dengeli çıkarlarının korunduğunu kaydetti. 
     İngiltere'de, özel sektörün, altyapı, su, elektrik, sağlık, eğitim ve doğalgaz gibi alanlarda çok başarılı işler çıkarttığını vurgulayan Boateng, örneğin, İskoçya'daki su sistemine özel sektörün katılımı sayesinde, hükümetin 200 milyon dolarlık ilave yatırım yapma imkanının doğduğunu ifade etti. 
     Boateng, özel sektörün, kamu hizmetlerine dahil edilmediği ve merkezi ekonomik planlamanın olduğu durumda, etkinliğin olmadığını, yatırımların maliyetinin arttığını, hizmet kalitesinin bozulduğunu, yatırımların bitirilme tarihinin geciktiğini bildirdi. 
     Paul Boateng, Türkiye'nin de bu sorunlardan sakınması için özel sektörün katılımını desteklemesinin önemli olduğunu da vurguladı. 
     Türkiye ve İngiltere'nin, farklı sorunlara sahip, farklı yaklaşımlar içinde olan farklı ülkeler olduğunun altını çizen Boateng, ortak olan noktaların, devlette reformun gerçekleştirilmesi, güçlü bir ekonomik politika, etkili kurumlar kurma ve vatandaşların tüm yüksek beklentilerini gerçekleştirme olduğunu kaydetti. 
     





</TEXT>
</DOC>
