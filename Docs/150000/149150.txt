<DOC>
<DOCNO> 149150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo21.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula'da şok... Brezilya'nın yeni galibi Fisichella... 
</HEADLINE>
<TEXT>

     FIA Uluslararası Otomobil Sporları Federasyonu , Formula 1'de sezonun 3. yarışı olan Brezilya Grand Prix'sinin sonucunu değiştirdi ve galibin Ford Jordan'ın İtalyan sürücüsü Giancarlo Fisichella olduğunu açıkladı. 
     Geçen pazar günü yapılan yarış, aşırı yağış yüzünden ''İnterlagos'' pistinin kayganlaşması üzerine meydana gelen kazalar sonrası, 71 turda tamamlanması gerekirken, son olarak Fernando Alonso'nun Mark Webber'in otomobiline çarpmasıyla 55. turda durdurulmuştu. Kurallar gereği 2 tur önce ilk sırada bulunan Mercedes McLaren'ın Finli pilotu Kimi Raikkonen de birinci ilan edilmişti. 
     Ancak Ford Jordan yetkilileri, yarış durdurulduğunda birinci sırada bulunan Fisichella'nın 56. tura girdiğini, bu durumda derecelerin . değil, 54. tura göre belirlenmesi gerektiğini belirterek, sonuca itiraz etmişlerdi. 
     Bugün itirazı görüşmek üzere Paris'te toplanan FIA yetkilileri, yarışın sonucunun 54. turda belirlenmesi gerektiğine karar vererek, birincinin Raikkonen değil, Fisichella olduğunu açıkladı. 
     Bu durumda İtalyan pilot, 110 yarışlık kariyerinde ilk kez Grand Prix yarışı kazanırken, Ford Jordan da 200. yarışta 4. kez birincilik kürsüsüne çıkmış oldu. Ford Jordan, son olarak 1999 İtalyan Grand Prix'sinde Alman Heinz Harald Frentzen ile birinci olmuştu. Fisichella aynı zamanda 1992 Japonya Grand Prix'sini kazanan Riccardo Patrese'den sonra birincilik kürsüsüne çıkan ilk İtalyan sürücü oldu. 
     Sonucun değiştirilmesi üzerine genel klasmanda da puanı 26'dan 24'e inen Raikkonen, yine birinci sırada kalırken, puanı 8'den 10'a çıkan Fisichella ise 4. sıraya yükseldi. Markalar klasmanında ise puanı 41'den 39'a inen McLaren Mercedes yine ilk, puanı 8'den 10'a çıkan Ford Jordan da 5. sırada yer aldı. 
     





</TEXT>
</DOC>
