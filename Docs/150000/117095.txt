<DOC>
<DOCNO> 117095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/spor/yurundul.html </URL>
<DATE> 2002/11/05/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Derbinin teknik tartısı 
</HEADLINE>
<TEXT>

     Yarın gece Kadıköy’de Fenerbahçe ile Galatasaray sezonun ilk derbine çıkıyorlar. 
     Aradaki yedi puan farkı gözönüne aldığımızda Fenerbahçe kendi sahasında mutlaka kazanmak zorunda... Son Panathinaikos maçını analiz ettiğimizde takım koştu, mücadele etti ama üretkenlik sağlayamadı. Stevic’in orta sahada belirli bölgedeki ağır çekim futbolu, Ortega’nın topla çok oynayarak aşırı pas hatalarına düşmesi, rakip defansa yerleşme şansı tanıması, Tuncay ve Serhat gibi çabuk driplinkçi isimleri, yapılarına ters düşen kenar adamlığı görevine soyundurmak, görülen başlıca aksaklıklardı. 
     Yarın gece Lorant’ın takım tertibi ve taktik planı çok önemli. Galatasaray geriden oyuna çıkarken, pres görürse çok top kaybediyor. Ayrıca çizgi defansının arkasına etkili giriş - çıkışlar yapmak, üretkenlik açısından çok önemli. İşte hem top çalmak, hem de pozisyon bulmak için Lorant’ın Serhat’ı ilerde son adam, Tuncay’ı da orta sahada Ortega’nın hemen arkasında görevlendirmesi gerekir. Tuncay, Serhat ve Ceyhun’un hareketlilikleri, Ortega’ya da alan açar, hücum girişimleri tıkanmaktan kurtulur. Lorant kenarlarda kimi görevlendireceğim diye fazla düşünmesin. Zaten bugün eldeki kadroda kanat bindirmelerine işlerlik kazandıracak isim yok. 
     Galatasaray cephesine baktığımızda iş Fatih Terim’de düğümleniyor. En akılcı yol kalabalık orta saha oluşturmak. Batista ile Ayhan’ı çift ön libero kullanıp, yanlarına Ergün ile Berkant’ı monte etmek, orta saha defans bütünleşmesi ile alan daraltmak temel ilkeler olmalıdır. Galatasaray son haftaların aksine savunma güvencesi oluşturabilirse, ofansif açıdan da kazançlı çıkar. Arif, Hasan gibi geniş alanı değerlendirecek özelliklere sahip isimler var. Eğer Fatih Terim üç forvetle "Ben kendi oyunu oynarım" derse, bu şablondaki saha içi arızaları, yarın geceki deplasman derbini kaldırmaz. 
     



 SPOR 

























</TEXT>
</DOC>
