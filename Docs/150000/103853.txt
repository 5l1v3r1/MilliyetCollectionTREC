<DOC>
<DOCNO> 103853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/yazar/ulagay.html </URL>
<DATE> 2002/08/25/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Derviş’li CHP borç ve faiz çıkmazını aşabilir mi 
</HEADLINE>
<TEXT>

     Sonunda CHP’de karar kılan Kemal Derviş ile onu bir kaşık suda boğmak için fırsat kollayan kimi ekonomi yazarları bir noktada hemfikir Türkiye ağır bir borç ve faiz yüküyle karşı karşıya ve bunun sorunlarıyla boğuşmaya devam edecek. Derviş’in CHP’ye iltihak ettikten sonra yaptığı açıklamalar ve son günlerde gazetelerde dikkati çeken kimi köşe yazıları aynı noktadan hareket edip farklı sonuçlara varıyor. 
     Derviş, 57. hükümetle yola devam etmenin ve ekonomik programı başarıya ulaştırmanın olanaksız hale geldiğini, bir ara 50’lere kadar inmiş olan Hazine’nin borçlanma faizlerinin yeniden 70’lere yükselmesiyle anladığını söylüyor. Derviş, faizlerdeki yükselişi siyasi belirsizliğe bağlıyor ve bu belirsizliğin aşılmasıyla birlikte faizlerin olması gereken noktaya ineceğini ve Türkiye’nin bir borç servisi sorunuyla karşılaşmayacağını ileri sürüyor. Derviş’in siyasete atılma ve 3 Kasım sonrasında uyumlu çalışacak, güçlü bir hükümetin oluşumuna katkıda bulunma çabasının öncelikle bu amaca yönelik bir çaba olduğu anlaşılıyor. 
     
     Baykal’ın söylemi 
     Derviş’in ısrarla üzerinde durduğu bu nokta, CHP Genel Başkanı Deniz Baykal ile yaptığı görüşme maratonu sonrasında Baykal’ın söyleminin de ayrılmaz bir parçası haline geldi. Derviş ve Baykal’a göre CHP iktidarının güçlü bir olasılık haline gelmesi bile faizlerin düşmesini sağlayacak, faizden tasarruf edilerek sağlanacak 20 katrilyon lira sosyal amaçlı harcamalara yönelebilecekti. Siyasi belirsizliğin sürmesi ve 3 Kasım’da piyasaları tatmin edecek bir sonucun alınamaması halinde ise faizler düşmeyecek, tersine belki daha da yükselecek ve Türkiye’nin bir borç çıkmazına sürüklenmesi kaçınılmaz olacaktı. 
     Bu analizin ve söylemin mantığına katılmak mümkün. Son olarak Brezilya örneğinin de gösterdiği gibi, reel faizlerin hızla yükselmesiyle çıkmaza girebilecek bir borç dinamiği ile yaşamakta olan bir ülkede, siyasi beklentilerin değişmesi, ülkenin hiç sorunsuz gibi görünen bir noktadan bir anda uçurumun eşiğine sürüklenmesine yol açabiliyor. İç ve dış kreditörler, borçlu ülkenin şu ya da bu nedenle, örneğin siyasi iktidar değişikliği nedeniyle, borç servisini aksatacağı kuşkusuna kapıldığı anda bu ülkeye karşı tavrını değiştirince bu tavır değişikliği derhal faizlere yansıyor ve hızla tırmanan faiz yükü borç servisinin sürdürülmesini tartışmalı hale getiriyor. Yani kendini besleyen bir kısır döngüye girilmiş oluyor. 
     
     Kritik noktada eleştiri 
     Önümüzdeki dönem bu bakımdan gerçekten kritik. İç ve dış piyasalarda belli bir güven yaratmış olan Dervişli CHP seçim kampanyası boyunca iktidara doğru yürüdüğü izlenimini yaratabilirse bunun faizlere yansıması gerçekten de olumlu olabilir, CHP’nin seçimler sonrasında iktidar olması ya da iktidar ortağı haline gelmesi de Türkiye’nin yukarıda sözünü ettiğim kısır döngüye sürüklenmeden bu kritik dönemi aşmasını sağlayabilir. Bilgi ve deneyimine güvendiğim analistlerin hesaplamaları da bunun mümkün olduğunu, Türkiye’nin borç servisi yapamaz noktaya gelmesinin kaçınılmaz olmadığını gösteriyor. Ancak farklı hesaplar yapan ve bu görüşü paylaşmayan uzmanlar ve köşe yazarları da var. Onlara göre Derviş yanlış yolda ve Türkiye borç servisi sorunuyla karşılayacağı noktaya doğru ilerlemeye devam ediyor. Bu da dikkate alınması gereken bir görüş kuşkusuz ama bu görüşün, biraz da Derviş’i yıpratmak amacıyla, çok sık ve yüksek sesle tekrarlanmasının ve seçim kampanyasında malzeme olarak kullanılmasının sonuçta olumsuz beklentileri artırarak kendini doğrulayan bir kehanet haline gelmesi olasılığı beni tedirgin ediyor biraz. 
     
     







Zurnanın zırt dediği... 


Sola hediye... 


Mahcup bir girişim 


Feri sönmüş yıldızlar 


Kimse kimseye güvenmiyor 


Erkek olmanın yolu, kadın olmamaktan geçer 


Amerika’daki Türkler ve mankafalar... 


Günbatımı Hasankeyf 


Sait Faik’in Sinağrit Baba’sı Derviş mi 


Siyaset bitti Şimdi "Tepki Oyu Havaları" 


Derviş’li CHP borç ve faiz çıkmazını aşabilir mi 


İstanbul’da çöp, elektrik oluyor 


Derviş sınandı, sıra CHP’de... 


</TEXT>
</DOC>
