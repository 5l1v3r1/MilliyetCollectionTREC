<DOC>
<DOCNO> 128811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/ekonomi/eko08.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Platform, nema eylemine çıkıyor 
</HEADLINE>
<TEXT>

     İSTANBUL Mİlliyet 

     Emek Platformu Dönem Sözcüsü ve Kamu Emekçileri Sendikaları Konfederasyonu KESK Genel Başkanı Sami Evren, hükümetin zorunlu tasarruflarla ilgili aldığı kararın hak gaspı olduğunu savunarak, 7 Ocak’ta eylem yapacaklarını belirtti. 
     "Hükümet çalışanlara borcunu bir defada ve 1 Haziran 2000 döviz kuru üzerinden ödemelidir" diyen Evren, Platform Başkanlar Kurulu’nun "Irak’ta savaş, zorunlu tasarruflar’ gibi konulardaki eylem planını, İstanbul Tabip Odası’nda düzenlenen basın toplantısıyla açıkladı. 
     Platform’un zorunlu tasarruf konusunda hukuksal girişim başlatacağını dile getiren Evren, 6 Ocak Pazartesi günü Ankara’da toplanarak hukuksal sürecin planlanacağını, 7 Ocak’ta da AKP Genel Merkezi, il binaları ve Hazine Müsteşarlığı önünde KESK tarafından yapılacak eylemlere destek verileceğini anlattı. 
     
     Bir dakika karanlık’ 
     Sami Evren, Emek Platformu’nun Irak’ta olası bir savaşı engellemek için, 16 Ocak’ta başlayarak, 15 Şubat’a kadar bir dizi eylem yapacağını duyurdu. Bu kapsamda işyerlerinde bildiriler okunacak, yazar ve sanatçıların katılımıyla Barış Beyannamesi’ imzalanacak, Habur Sınır Kapısı’nda savaş karşıtı basın açıklaması yapılacak. Ayrıca, BM silah denetçilerinin raporlarını BM Güvenlik Konseyi’ne sunacağı 26 Ocak’ta birçok ilde aynı anda basın açaklamaları yapılacak, 26, 27, 28 Ocak’ta da bir dakikalık ışık söndürme eylemi başlatılacak. 
     



 EKONOMİ 














</TEXT>
</DOC>
