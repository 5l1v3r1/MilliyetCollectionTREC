<DOC>
<DOCNO> 141072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur08.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecburi hizmet kalkıyor, norm kadro geliyor... 
</HEADLINE>
<TEXT>

     Sağlık Bakanı Recep Akdağ, Türkiye'de sağlık personeli sayısının yeterli olduğunu, ancak personelin dengesiz dağılımı nedeniyle sorunlar yaşandığını belirterek, bu sorunu ortadan kaldırmak için norm kadro çalışması başlattıklarını bildirdi. 
     Bakan Akdağ, gazetecilerle yaptığı sohbet toplantısında, sağlık hizmetlerinin iyileştirilmesi çalışmaları hakkında bilgi verdi. 
     Türkiye'de hekim açığı değil, bölgesel dağılım problemi olduğunu vurgulayan Akdağ, her türlü sağlık kaynaklarından amaca uygun, etkili ve en üst düzeyde yararlanılmasını amaçladıklarını söyledi. 
     Personel görevlendirmelerinin, ihtiyaca göre ve dengeli dağılım sağlayacak şekilde yapılacağını anlatan Akdağ, bunu sağlamak için ''norm kadro'' çalışması başlattıklarını belirtti. 
     ''Norm kadro'' çalışmasının Gazi Üniversitesi tarafından yürütüldüğünü kaydeden Akdağ, ''Projeyi tamamlamaya çalışıyoruz. Norm kadrolar belirlenince, işimiz daha kolay olacak'' diye konuştu. 
     Akdağ, uygulama ile atıl kapasitenin ihtiyaç duyulan sağlık kurumlarına yönlendirilerek verimliliğin artırılmasını hedeflediklerini bildirdi. 
     
     ZORUNLU HİZMET KALKIYOR 
     ''Yakın zamanda mecburi hizmeti kaldıracağız'' diyen Akdağ, bununla birlikte hekimleri özendirici tedbirler alacaklarını söyledi. 
     Döner sermaye kanununda yapılacak değişiklikle hekimlerin yaptıkları işe göre döner sermaye katkı payı almalarını sağlayacaklarını ifade eden Akdağ, özelliği olan yerlerde, nokta tayinleriyle sözleşmeli personel çalıştırmayı düşündüklerini kaydetti. 
     2003 yılı bütçesinde sağlığa ayrılan yüzde 2,5'lik payın yeterli olmadığını belirten Akdağ, ''Bütçemiz küçük, yeterli değil ama bu bütçeyi verimli kullanmak mümkün. Biz bunu gerçekleştireceğiz'' diye konuştu. 
     İsraftan tasarruf etmek istediklerini kaydeden Akdağ, sağlıkta israfı önlemek için yolsuzlukların önlenmesi ve kaynakların akılcı kullanımının sağlanması gerektiğini vurguladı. 
     
     HASTA REHİN BIRAKAN BAŞHEKİME KINAMA CEZASI 
     Göreve başladığında ilk olarak hastanelerde rehin kalma olayları ile ilgili genelge yayınladığını hatırlatan Akdağ, o dönemden bu yana meydana gelen olayları yakından takip ettiklerini bildirdi. 
     Hastane masrafları ödenmediği gerekçesiyle hastaların, bebek ve annelerin rehin tutulmasını kesinlikle kabul edemeyeceklerini söyleyen Bakan Akdağ, şu ana kadar 8 hastanın çeşitli hastanelerde rehin kaldığı yönünde iddiaların kendilerine ulaştığını belirtti, Akdağ, bu hastane yönetimleri hakkında derhal Teftiş Kurulu Başkanlığı'na talimat vererek soruşturma başlattığını kaydetti. 
     İncelemeler sonunda, meydana gelen 8 olaydan 1'inde hastanın hastanede rehin bırakıldığının tespit edildiğini bildiren Akdağ, ilgili hastane yönetimi hakkında yapılan soruşturma sonrasında başhekime kınama cezası verildiğini ifade etti. 
     





</TEXT>
</DOC>
