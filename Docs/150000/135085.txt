<DOC>
<DOCNO> 135085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur08.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Irak konusunda vahim gelişmeler çok yaklaştı'' 
</HEADLINE>
<TEXT>

     AK Parti Genel Başkanı Recep Tayyip Erdoğan, Irak konusunda artık vahim gelişmelerin çok yaklaştığı bir noktaya gidildiğini belirterek, '' Savaşa hayır, barışa evet girişimleri, insanlık adına sevinilecek çabalardır'' dedi. 
     Erdoğan, partisinin TBMM Grubu'nda yaptığı konuşmada, Irak'ın tavrı ile ilgili olarak "Barış için adım atması gereken Irak yönetiminin, atması gereken adımları atmadıklarını esefle görüyoruz. Bir liderin basiretsizliğinin bedelini masum bir halkın ödeyeceği yeni bir olayla karşı karşıyayız. İnsanlık tarihinin bu en eski belası yeniden gündeme oturmuştur. Irak yönetiminin bu vahim durumu bir an önce kavrayıp gerekeni yapmasını, bu kutsal çatı altında tekrar ediyorum. Umarım ki, Bağdat'ta pişirilen yanlış hesap yine Bağdat'tan döner. Dünya devletlerinin hala barış için yapabilecekleri şeyler olduğunu düşünüyorum. Herkesi barış için çaba sarfetmeye çağırıyorum. Kimse unutmasın ki, çıkmasını asla istemediğimiz bir savaş çıkarsa bunun sorumlusu biz değiliz. Savaş ihtimaline dönük olarak alacağımız kararlar da savaştan yana olduğumuz için değil, savaşın engellenme ihtimali olmadığında barışın bir an önce kurulmasına katkıda bulunmak ve savaşın olası tahribatını en az düzeyde tutmak içindir.'' dedi. 
     
     BÖLGE BARIŞI İÇİN UMUT VAR 

     Devletlerin hayatında verilecek zor kararlar ve alınacak riskler bulunduğunu belirten Erdoğan, uzun vadeli, hesaplanmamış, geleceği öngörülmemiş kararların ağır bedellerle sonuçlanabileceğini söyledi. 
     Erdoğan, bölgesel barışın ve savaştan sonraki tablonun da önceden görülmesi gerektiğini vurgulayarak, ''Artık vahim gelişmelerin çok yaklaştığı bir noktaya doğru gidilmektedir. Bütün olup bitenlerdan sonra Türkiye yapabileceklerinin azamisini yapmış olmanın verdiği güvenle ülkesinin geleceğini düşünmelidir'' diye konuştu. Erdoğan bölge barışının kısa vadede yeniden sağlamlaştırılması için Türkiye'nin katkı sağlayabileceğini de belirtti. 
     AK Parti Genel Başkanı Recep Tayyip Erdoğan, bir mühadahale sonrasında Irak'taki bugünkü yapının değişmesi ve yeni yapılanmaya gidilmesi halinde Türkiye'nin bu sürecin karar mekanizması içinde etkili şekilde yer alması gerektiğini belirtti. 
     Irak'a yönelik bir operasyon yapıldığı takdirde Türkiye'nin tavrının ne olması ve nerede durması gereğine işaret eden Erdoğan, ''Bu soru şunun için önemlidir Şayet bir operasyon olursa, operasyon sonrasında meydana gelecek oluşumlar Türkiye'yi etkileyecek midir Buna herkesin verdiği yanıt kuşkusuz evet olacaktır'' dedi. 
     Türkiye'nin önceliğinin bir müdahale sonrasında Irak'ın, daha da özel olarak Kuzey Irak'ın alacağı şekille doğrudan ilgilenmek olduğunu anlatan Erdoğan, bir mühadahele sonrasında Irak'taki bugünkü yapının değişmesi ve yeni yapılanmaya gidilmesi halinde Türkiye'nin bu sürecin karar mekanizması içinde etkili şekilde yer alması gerektiğini kaydetti. 
     Erdoğan, ''Türkiye'nin geleceği ve güvenliği başta olmak üzere gerçekçi bir politika yürütüyoruz. İdealizmimizi zedelemeyen bir gerçekçiliğin ve gerçekçiliğimizi anlamsızlaştırmayan bir idealizmin dengesini tüm tutumlarımızda gözetiyoruz'' dedi. 
     
     ''DENKLEM DIŞINDA KALMAK...'' 

     Erdoğan, hareketın başında ''denklem dışı kalınması'' halinde harekattan sonraki gelişmeleri yönlendirecek konumda olmanın mümkün olmayacağına dikkati çekerek, şunları söyledi 
     ''Türkiye'in uzun vadeli çıkarları ve hatta Allah muhafaza güvenliği tehlikeye girebilir. Ülke çıkarlarını korurken çetin gerçeklerle yüzyüze geldiğimizi, ülkenin çıkarlarına halel geçtirmemek için zor kararlar vermek zorunda olduğumuzu herkes biliyor. Herkes bilmelidir ki, bizim ahlaki önceliğimiz tabii ki barış ve tüm insanlığın selametidir. Ama siyasi önceliğimiz biricik Türkiyemizdir. Siyasi vazgeçilmezimiz Türkiye'nin bekasıdır.'' Erdoğan, herşeye rağmen barıştan yana umutlarını yitirmek istemediklerini, BM Güvenlik Konseyi'nin vereceği kararı umutla beklediklerini ifade ederek, ayrıca ABD yönetiminin BM Güvenlik Konseyi kararı dışında bir harekata girişmemesi tememnnisinde bulundu. 
     Erdoğan, Başbakan Abdullah Gül'ün 6 Şubat Perşembe günü milletvekillerini ayrıntılı olarak bilgilendireceğini belirterek, ''Hepinizin bir devlet adamı sorumluluğuyla ve uzun vadeli düşünerek ülke menfaatlerini herşeyin üstünde tutacağınızdan eminim'' dedi. 
     
</TEXT>
</DOC>
