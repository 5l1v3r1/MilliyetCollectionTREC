<DOC>
<DOCNO> 136690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/yasam/yas04.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Torun sevgisi faciayla bitti 
</HEADLINE>
<TEXT>

Fatma ninenin torun sevgisi dramla noktalandı. Yaşlı kadın beyin kanamasından, yanında kalan torunu ise donarak öldü 
     BAHAR KAYMAKÇI EBRU DOĞAN Kocaeli DHA 

     Marmara depreminin ardından Bekirpaşa’daki Yeşilova prefabriklerinde kalan Nurcan ve Yılmaz Akkaya çifti, 3 çocuklarıyla bayramın ilk günü İzmit’e 40 kilometre uzaklıktaki Güvercin köyünde yalnız yaşayan anneleri Fatma Akkaya’yı 74 ziyarete gitti. 
     Akkaya ailesi İzmit’e dönerken, Fatma Akkaya oğluna, "Ben burada tek başıma yaşıyorum. Hicran’ı bir süre bana bırakın. Ona iyi bakarım" dedi. Babaannesini çok seven Hicran’ın da kalmak istemesi üzerine Akkaya çifti küçük kızlarını köyde bıraktı. 
     
     Ağladı ama duyan olmadı 
     Fatma Akkaya, aynı akşam evde beyin kanaması geçirerek öldü. Olayın farkına varamayan Hicran, bir süre oynamaya devam etti. Sobanın sönmesiyle soğuktan titreyen ve karnı acıkan küçük Hicran’ın ağlamalarını da kimse duymadı. Babaannesinin cansız bedeniyle yaklaşık 24 saat geçiren küçük Hicran, yaklaşık yarım metre kar bulunan bölgede hava sıcaklığının sıfırın altında 4 dereceye kadar düşmesi nedeniyle donarak öldü. 
     Akkaya’nın dışarıya çıkmadığını gören ve kapıyı çalıp cevap alamayan komşuları, Yılmaz Akkaya’ya telefon etti. Telaşla köye giden Akkaya, kapıyı kırıp içeri girince annesi ve kızının cesetleriyle karşılaştı. 
     Olayın ardından Akkaya çifti sinir krizi geçirirken, Yılmaz Akkaya Hicran’ın daha önce de babaannesiyle kaldığını ve onu çok sevdiğini belirterek, "İkisi birden çok ısrar edince bıraktım" diyerek gözyaşı döktü. 
     Fatma Akkaya Güvercinlik köyünde, Hicran ise İzmit Asri mezarlığında toprağa verildi. 
     
     
     



 YAŞAM 

















</TEXT>
</DOC>
