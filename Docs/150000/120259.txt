<DOC>
<DOCNO> 120259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur08.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi SPY'nin 104. maddesini görüşecek... 
</HEADLINE>
<TEXT>

     Anayasa Mahkemesi Başkanı Mustafa Bumin, Recep Tayyip Erdoğan'ın AK Parti Genel Başkanlığı'nın görev ve yetkilerine tedbir isteminde, öncelikle Siyasi Partiler Yasası'nın SPY 104. maddesinin Anayasa'ya aykırılık iddiasını karara bağlayacaklarını bildirdi. 
     Bumin, Anayasa Mahkemesi heyetinin toplantısı öncesinde, gazetecilerin sorularını yanıtladı. 
     Bir gazetecinin, Erdoğan'ın genel başkanlık görev ve yetkilerinin tedbiren önlenmesi isteminde, davalı partinin yazılı savunmasına karşı hazırlanan ek raporun tamamlanıp tamamlanmadığını sorması üzerine Bumin, ''Ek rapor bitmedi. Rapor tamamlandıktan sonra belirleyeceğim bir günde gündeme alacağım'' dedi. 
     Bumin, ''Bu davada, SPY'nin 104. maddesinin Anayasa'ya aykırılık iddiasını öncelikle görüşecek misiniz '' sorusuna da ''Öncelikle SPY'nin 104. maddesinin Anayasa'ya aykırılık iddiasını karara bağlayacağız. Daha sonra tedbir istemini görüşeceğiz'' diye konuştu. 
     AK Parti, tedbir istemine ilişkin yaptığı yazılı savunmada, SPY'nin 104. maddesinin Anayasa'ya aykırılığını ileri sürerek, bu konunun öncelikle görüşülmesini istemişti. 
     Mustafa Bumin, bir başka soruyu yanıtlarken de HADEP hakkındaki kapatma davasında raportörün gelen belgelere ilişkin ek raporunu hazırladığını belirterek, rapor tamamlandıktan sonra bu davayı gündeme alacaklarını söyledi. 
     





</TEXT>
</DOC>
