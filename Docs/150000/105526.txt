<DOC>
<DOCNO> 105526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sonspo12.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergün Milli takım kadrosundan çıkarıldı 
</HEADLINE>
<TEXT>

     A Milli Futbol Takımı, Slovakya ile 7 Eylül Cumartesi günü İstanbul'da yapacağı 12. Avrupa Şampiyonası 7. Eleme Grubu ilk maçı hazırlıklarını, bu sabah gerçekleştirdiği idmanla sürdürdü. 
     Milli Takımlar Teknik Direktörü Şenol Güneş yönetiminde, Galatasaray'ın Florya Metin Oktay Tesisleri'nde gerçekleştirilen ve yaklaşık 1.5 saat süren idmanda milliler depar, tek pas, ikili mücadeleyle top kapma çalışmalarının ardından, yarım alanda çift kale maç yaptı. 
     Güneş, çift kale maç sırasında oyunu sık sık durdurarak, futbolcularına yapmalarını istediği hareketleri anlattı. 
     
     KANATLARA ÖZEL İLGİ 
     İdman maçında kanat organizasyonları üzerinde duran Güneş, oyuncularının orta yapmakta ısrarcı olmamalarını, kanatlardan ceza alanına uzun ve kısa paslar da atabileceklerini söyledi. 
     Millilerin bu sabahki çalışmasına, Almanya'dan bugün dönecek olan kaleci Rüştü katılmazken, sakatlıkları bulunan Ümit Davala ve Hasan Şaş ise takımdan ayrı çalıştı. 
     Dün akşam takımla birlikte çalışmaya katılmayan Fatih ve Tugay ise bugünkü idmanda yer aldı. 
     
     ERGÜN, ADAY KADRODAN ÇIKARILDI 
     A Milli Futbol Takımı aday kadrosundan, sakatlığı süren Galatasaraylı Ergün Penbe çıkarıldı. 
     Milli Takımlar Teknik Direktörü Şenol Güneş, Ergün'ü kadrodan çıkardıklarını, Ümit Davala ve Hasan'ın ise tedavilerinin sürdüğünü söyledi. 
     Milli takım aday kadrosuna Ergün'ün yerine başka bir oyuncunun çağrılmayacağı bildirildi. 
     İdman bitiminde Güneş, Emre Belözoğlu, Arif, Nihat ve Hakan Ünsal'a özel olarak şut çalışması yaptırdı. 
     Diğer yandan, Florya Metin Oktay Tesisleri'nin diğer sahasında idman yapan Galatasaraylı futbolculardan Suat ve Mondragon, millilerin idman yaptğı sahaya gelerek, bazı futbolcularla görüştü ve Slovakya maçı için başarılar diledi. 
     Millilerin çalışmasını, Hakan Ünsal'ın eşi ve çocuğu da izlerken, bu akşam yapılacak çalışma Atatürk Olimpiyat Stadı'na alındı. 
     





</TEXT>
</DOC>
