<DOC>
<DOCNO> 112064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur03.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'ın Sason ilçesinde 295 öğrenci zehirlendi 
</HEADLINE>
<TEXT>

     Batman'ın Sason İlçesi Yatılı İlköğretim Bölge Okulu'nda YİBO okuyan 550 öğrenciden 295'inin, yemekten zehirlendikleri bildirildi. 
     Edinilen bilgiye göre, Yatılı İlköğretim Bölge Okulu'nda okuyan 550 öğrenci, dün akşam okulda verilen yemeği yedikten sonra uyudu. Ancak gece geç saatlerde, öğrencilerde karın ağrısı şikayetleri başladı. Okul yöneticilerinin durumu hastaneye bildirmesi üzerine, Devlet Hastanesi'nde görevli doktorlar okula gelerek öğrencilere tıbbi müdahalede bulundu. 
     Karın ağrısı şikayeti olan öğrencilerin fazla oluşu nedeniyle her öğrenciye yetişemeyen Devlet Hastanesi doktorları, Sason 7. Jandarma Tabur Komutanlığı'ndan yardım istedi. Okula gelen asker doktorların da tıbbi müdahaleye katılmasıyla 175 öğrenciye serum takıldı, 120 öğrenci ise ayakta tedavi edildi. 
     Okula gelerek hastalar hakkında bilgi alan Kaymakam Hayati Taşdan, son derece üzüntü duydukları olayın takipçisi olacaklarını, asıl zehirlenme sebebinin mutlaka bulunup bu tür vakaların tekrarlanmaması için gerekli önlemleri alacaklarını bildirdi. 
     Okul yöneticileri de çorba, makarna, komposto ve üzümden oluşan akşam yemeğini yiyen öğrencilerde daha sonra karın ağrısı şikayetleri başladığını belirterek, şöyle dedi 
     ''Öğrencilere verilen yemekten bizler de yedik. Ancak bizlerde herhangi bir zehirlenme belirtisi yok. 550 öğrenci yemek yedi. Bunlardan 300'e yakınında zehirlenme belirtisi görüldü. Zehirlendikleri söylenenlerin çoğunluğunu daha küçük yaştaki öğrenciler oluşturuyor.'' Doktorlar da öğrencilerde gıda zehirlenmesi görüldüğünü bildirerek, yapılan müdahaleyle sağlık durumlarının iyiye gittiğini söyledi. 
     Zehirlenme olayı nedeniyle okulda bugün eğitim ve öğretime ara verildiği bildirildi. 
     





</TEXT>
</DOC>
