<DOC>
<DOCNO> 133266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun21.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yorgo Papandreu Türkiye ile yakınlaşmayı sürdürmeye kararlıyız 
</HEADLINE>
<TEXT>

     Yunanistan Dışişleri Bakanı Yorgo Papandreu, Atina'nın Türkiye ile yakınlaşma politikasını sürdürmekte kararlı olduğunu söyledi. 
     Papandreu, Atina'da yayımlanan Katimerini gazetesine verdiği demeçte, Türk-Yunan ilişkileri, Irak ve Kıbrıs konularına değindi. 
     Atina'nın Türkiye ile ilişkilerinde ''ilke ve çıkarlarını'' gözettiğini vurgulayan Papandreu, ''Biz, istikrarlı bir biçimde politikamızı sürdüreceğiz, çünkü bu politika, halklarımızın çıkarlarını, istikrarı, barışı, işbirliğini ve bölgesel kalkınmayı sağlayan tek politikadır'' dedi. 
     Yunanistan'ın Türkiye'nin AB üyeliğini desteklemesinin iki ülke arasındaki sorunların yanı sıra Kıbrıs sorununun çözümüne katkısı olacağını kaydeden Papandreu, Kopenhag zirvesi kararlarının bu yaklaşımı doğrular nitelikte olduğunu belirtti. 
     Türkiye'ye müzakere tarihinin bir hediye olarak sunulmadığını da belirten Papandreu, ''Bu, Türkiye'nin Avrupa perspektifi çerçevesinde bir aşamadır. Bu aşama, AB'nin altını çizdiği bazı konularda ilerlemeler kaydedilmesini öngörüyor. Biz, bu noktada destek vermekle yalnızca ikili sorunlar ve Kıbrıs konusunda çözümü değil, Türkiye'de özlü reformlar yapılmasını da desteklemiş oluyoruz'' dedi. 
     Papandreu, Türkiye'deki yeni hükümetin yetkilileriyle bugüne kadar yapılan temasların olumlu bir havada geçtiğini, Türk yetkililerin Yunanistan ile yakınlaşma ve işbirliği yönünde açık tavır koyduklarını kaydetti. 
     
     IRAK 
     Bu arada, Irak'ın BM denetçileri aracılığıyla silahsızlandırılmasının mevcut krizin aşılması için en iyi yol olduğunu söyleyen Papandreu, uluslararası ve bölgesel sorunların çözümünde silaha başvurulmasının sonuç getirici bir yöntem olmadığını kaydetti. 
     Yunanistan'ın AB dönem başkanı olarak, Irak konusunda BM kararları çerçevesinde siyasi çözüm bulunabilmesi için elinden geleni yapacağını açıklayan Papandreu, yarın yapılacak AB Genel İşler Konseyi toplantısında bu konunun ele alınacağını belirtti. 
     Papandreu, ''Yapacağımız toplantı, bu alanda harcanacak çabalar açısından bir son olmayacaktır, ancak AB olarak vatandaşlarımızı hayal kırıklılığına uğratmamak durumundayız'' dedi. 
     
     KIBRIS 
     Demecinde Kıbrıs konusuna da değinen Papandreu, KKTC Cumhurbaşkanı Rauf Denktaş'ın müzakerelerde öne sürdüğü endişelerin ortaya çıkan AB faktörüyle birlikte ''çağdışı ve yersiz'' kaldıklarını savundu. 
     Kıbrıs sorununun kesinlikle BM'nin sorumluluğunda kalması gereken bir uluslararası konu olduğunu savunan Papandreu, ''Ancak, Kıbrıs'ın Rum Kesimi AB üyeliğiyle birlikte yeni bir faktör doğmuştur. Bu durum Kıbrıs'ın Rum Kesimi müzakere pozisyonunu güçlendirmektedir. Aynı zamanda, kurulacak bir federasyon çerçevesinde Kıbrıslı Türklerin haklarını garanti altına almaktadır ki, bu da Sayın Denktaş'ın argümanlarını geçersiz kılmaktadır'' diye konuştu. 
     Cumhurbaşkanı Denktaş'ın müzakerelerde sergilediği tutumun çözüm çabalarına yardımcı olmadığını öne süren Papandreu, ''Geçen hafta tekrar başlatılan müzakere sürecine ilişkin ilk değerlendirmeler cesaret verici değil. Denktaş'ın müzakere biçimi 28 Şubat'a kadar siyasi bir çözüm bulunmasına fazla olanak tanımıyor'' diye konuştu. 
     





</TEXT>
</DOC>
