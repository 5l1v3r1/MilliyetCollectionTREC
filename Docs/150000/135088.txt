<DOC>
<DOCNO> 135088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur11.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Irak konusunda bugün müsamere bitti'' 
</HEADLINE>
<TEXT>

     CHP Genel Başkanı Deniz Baykal, Irak sorunu ile ilgili olarak Türkiye'nin gerçekleri, gelişmeleri görme konusunda gerekli duyarlılığı sergilemeyerek çok fazla zaman kaybettiğini bildirerek, ''Bugün müsamere bitti. Kendimizi ve başkalarını aldatma konusunda sergilenen çabaların artık sonuna geldik'' dedi. 
     Baykal partisinin TBMM Grup toplantısının açılışında yaptığı konuşmada, Irak sorunu konusunda yaşanan son gelişmeleri değerlendirdi. 
     Kuzey cephesinin açılması ve Irak'ta bir askeri harekatın gerçekleştirilmesinin sadece Irak'ın toprak bütünlüğünü sarsmayacağını belirten Baykal, aynı zamanda Türkiye'de 15 yıl boyunca yaşanan acıların sonunda gerçekleştirilen nispi istikrar ve nispi barışı da çok ciddi şekilde tehdit edeceğini bildirdi. Kuzey Irak'a gidecek silahların tümünün sadece bölgede kalacağının güvencesini hiçbir yetkilinin veremeyeceğini ifade eden Baykal, şunları söyledi 
     ''Bunlar sözle, niyet beyanıyla çözülecek konular değil. Bunlar fiili durum, tarihin dinamiği. Cepheyi açınca silahlandıracaksınız. Silahlandıracağınız insanların bir kısmı oraya bir kısmı buraya yönelecektir. Bu kaçınılmazdır. Bunun için barışa, sükuna ihtiyaç var, orada bir savaşın olmamasına ihtiyaç var. Bütün bunlara yönelik politika yapmanız gerekir.'' 
     
     ''HATALAR YAPILMIŞTIR'' 

     Bütün bu tespitler yapılırken Washington'da sözlerin verildiğini, umutların dağıtıldığını, sorunun en uygun şekilde çözüme kavuşturulacağı konusunda destek vaatlerinin ifade edildiğini kaydeden Baykal, sözlerini şöyle sürdürdü 
     ''Artık bugün müsamere bitti. Kendimizi ve başkalarını aldatma konusunda sergilenen çabaların artık sonuna geldik. Artık acı gerçek ortada, herşey anlaşıldı. 
     Washington'da Emperyal Oteli'nde yapılan yanlışı İstanbul'da Çırağan Sarayı'nda düzeltme olanağı yoktur. Washington'da Emperyal Oteli'nde AKP mutfağı ile Amerikan askeri ve siyasi yetkililerin buluşmasında sağlanan anlayış birliğinin yolaçtığı sakıncaları İstanbul'da Çırağan Sarayı'nda, Suriye, Ürdün Dışişleri Bakanı'nı toplayarak gideremezsiniz. Washington'da Beyaz Saray'da Bush'la yaptığınız buluşmadaki hatayı komşu Arap ülkelerinin Dışişleri Bakanları ile gerçekleştirdiğiniz toplantı ile kamufle edemezsiniz. Bunları iyi niyetli çabalar olarak algılamak da mümkündür, belki bir ölçüde iktidar mensupları açısından durum böyledir de... Bazılarının samimiyetle öyle bir anlayış içinde olduğunu kabul edebilirim. Ama devlet yönetirken Ben iyi niyetle o kapıyı çaldım, bu kapıyı çaldım diyemezsiniz. Hatalar yapılmıştır. Şimdi gelinen noktada TBMM önümüzdeki günlerde ABD ile yapacağı işbirliği yapma konusunda karar almaya çağırılacaktır. Ne kadar önemli bir gelişme...'' 
     
     ''TARİHİ HAFTA'' 

     CHP Genel Başkanı Baykal, TBMM'nin tarihi bir haftaya girdiğini, bu hafta Meclis'in yapacağı çalışmaların Türkiye ve bölgenin geleceği üzerinde çok derin etkiler yaratacağını söyledi. Önemli kararlar alınacağını bildiren Baykal, ''Türkiye bir tarihi dönüm noktasının eşiğinde yeralıyor. TBMM olarak bu kritik dönemde de önemli bir görev yapma durumuyla karşı karşıyayız. CHP olarak bu kritik günlerde ülkenin geleceğini, halkımızın yararını, bölgemizin huzurunu, istikrarını, barışını güvence altına alacak temel tercihlerin oluşmasına bütün gücümüzle katkı vermeye gayret edeceğiz'' dedi. 
     
     ''ZAMAN KAYBEDİLDİ'' 

     Gelişmeleri, gerçekleri görme konusunda gerekli duyarlılığı sergilemeyerek çok fazla zaman kaybedildiğini bildiren Baykal, ''Ama artık işin sonuna gelindi. Artık müsamere, oyun bitti, gerçeklerle karşı karşıyayız'' diye konuştu. Baykal, Hükümet'te bu gerçekleri değerlendirme konusunda çekingenliğin egemen olduğunu, artık Hükümet'in de durumu görme aşamasına geldiğini söyledi. 
     CHP Genel Başkanı Baykal, Türkiye'nin uluslararası ilişkilerde hukuku, meşruiyeti temel alması gerektiği tespitini yaptıklarını anımsatarak, şöyle konuştu 
     ''Biz gücümüzü kendi olanaklarımızdan ve uluslararası hukuktan alıyoruz. Bize güç katacak başka herhangi bir unsur yok. Neyin doğru, neyin yanlış olduğunu açık ve net bir şekilde görmek istiyoruz. Bunu sağlayacak olan hukuktur. Neyin doğru, neyin yanlış olduğu, sağlam bir temele dayanarak önceden ortaya konursa biz Türkiye olarak bölgede huzur içinde yaşarız. Neyin doğru, neyin yanlış olduğu hepimizi aşan bir hukuk çerçevesinde değil, bireysel kararlarla, keyfi tercihlerle, konjonktürün icabıyla çeşitli ülkelerin kendi takdirleriyle her an değişecek şekilde kararlaştırılırsa ona ayak uydurmak çok zor olur.'' 
     
     ''KİMSENİN TOPRAĞINDA GÖZÜMÜZ YOK'' 

     Türkiye'nin kimsenin toprağında ve egemenliğinde gözü olmadığını belirten Baykal, Misak-ı Milli sınırları içinde kalkınmayı, barışı, hukukun üstünlüğünü, eşitliği, özgürlüğü, refahı, sosyal adaleti ve ulusal onuru geliştirmek ve korumak istediklerini söyledi. 
     Baykal, Irak'ın toprak bütünlüğüne yönelik bir askeri harekatın Türkiye'nin de içinde bulunduğu coğrafyayı on yıllar boyunca cehenneme çevireceği uyarısında bulunduğu konuşmasında şunları söyledi 
     ''Bunun temel güvencesi Irak'ın toprak bütünlüğünün tehdit edilmemesidir. Bazı ülkeler Irak'ın toprak bütünlüğünün koruyacaklarına dair çok inandırıcı ifadelerde bulunabilirler. Ama bu bölgenin geleceğini ülkelerin niyet beyanları değil, tarihin dinamiği şekillendirir. Tarihin dinamiğinin Irak'ın bütünlüğünü sarsacak şekilde işletilmesine fırsat verirseniz, katkı yaparsanız karşı karşıya kalacağınız tablo bir parçalanmışlık tablosudur. Bu nedenle Irak'ın parçalanmasına neden olacak gelişmelere yardımcı olmayalım.'' Kuzey Irak'ta tek eksiği uluslararası tanınma olan bir devlet yapılanmasının ortaya çıktığını belirten Baykal, uygun bir konjonktürde bunun da çözümlenebileceğini kaydetti. Baykal, Irak'ta bir parçalanma noktasına gelindiğini ifade ederek, ''Gerçeğe bir adım kaldı'' dedi. Kuzey cephesinin açılmasının en doğal sonucunun Irak'ta güçlü bir devletin ortaya çıkmasına neden olacağını da bildiren Baykal, böyle bir cephenin açılması ve askeri harekatın gerçekleştirilmesinin bölgede sarsıcı gelişmelere yol açacağını da söyledi. 
     





</TEXT>
</DOC>
