<DOC>
<DOCNO> 136073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/soneko04.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönüllü çalışmalar motivasyonu artırıyor... 
</HEADLINE>
<TEXT>

     Profesyonel gönüllü programı danışmanlığı hizmeti veren Uluer Topluma Katkı Stratejileri, şirketlere çalışanlarının toplumsal projelerde bulunmasını sağlayarak, motivasyon ve verimi artırmalarında yardımcı oluyor. 
     Özel sektörde gönüllülük programları, son zamanlarda Türkiye'de de bilinir olmaya başladı ve şirketler gönüllülük programları üzerinde profesyonel destek alarak çalışmaya başladılar. 
     Profesyonel gönüllü programı danışmanlığı hizmeti veren uzman bir kuruluş niteliğinde olan Uluer Topluma Katkı Stratejileri, Türkiye'de bu anlamda hizmet veren tek kuruluş olma özelliğini taşıyor. 
     Toplumsal sorumluluklar çerçevesinde, çalışanlarının özel programlarla iş saatlerinde de toplumsal görevler almasını isteyen kuruluşlar için danışmanlık yapan Uluer Topluma Katkı Stratejileri, bu şekilde Türkiye'de gönüllülüğü teşvik etmeyi amaçlıyor. 
     Özel sektör kuruluşlarının topluma katkı faaliyetleri çerçevesinde çalışanlarının gönüllü olarak katkıda bulunabilecekleri programlar oluşturmasına yardımcı olan kuruluş, eğitim, spor, sağlık, sanat, yaşlılar, çocuklar ve çevre konusunda gönüllülük programları hazırlıyor. 
     
     5 BİN GÖNÜLLÜYE ULAŞMA HEDEFİ 
     Çeşitli yerli ve yabancı şirketle, sivil toplum örgütüne danışmanlık hizmeti veren kuruluş, Türkiye'de 2005 yılına kadar 5 bin gönüllüye ulaşmayı hedefliyor. 
     Uluer Topluma Katkı Stratejileri Kurucusu Zeynep Uluer, şirketlerin topluma katkı programlarını strateji olarak kullanabileceklerini, ayrıca daha verimli olduklarını hisseden çalışanların motive olup şirketleriyle gurur duyacaklarını kaydetti. 
     Şirketlerin eğitim, sağlık veya çevreye katkı konusunda maddi kaynak ayırırken, çalışanlarının da gönüllülük yaparak bu alanlarda sürdürülebilir çözümler üretmelerine fırsat verdiklerini anlatan Uluer, böylelikle, çalışanların yaratıcılıklarını geliştirirken, işteki sorumluluklarının yanı sıra, topluma ve geleceğe de faydalı olabildiklerini dile getirdi. 
     ''Bu duygularla da, işlerine bağlılıkları artıyor ve daha motive oluyorlar'' diyen Zeynep Uluer, mali krizler, şirket birleşmeleri gibi hem şirketleri hem çalışanları etkileyen durumlarda bile, gönüllülüğün her açıdan olumlu bir ortam yarattığını söyledi. 
     Zeynep Uluer, özel sektör gönüllülüğü konusunda son günlerde atılan yeni adımları görmek ve desteklemekten mutlu olduklarını ifade ederek, şunları kaydetti 
     ''Gönüllülük, toplumda başkalarının hayatında fark yaratmaktır. Gönüllülük yaparak çözümün bir parçası olmak, gönüllülük sonrasında duyduğumuz manevi haz ve başkalarının hayatlarını kolaylaştırdığımızı görmek ise en büyük mutluluk. Toplumumuzda çözüm bekleyen birçok sorun olduğunu biliyoruz. Bu problemlerin çözümüne katkıda bulunmak için gönüllülük en iyi yollardan biri. Ancak, gönüllülük yaparak başkalarının hayatlarında fark yaratmak çok iyi organize olmayı gerektiriyor. Uluer Topluma Katkı Stratejileri olarak firmalara, kurum kültürleri ve misyonları doğrultusunda, gönüllülük yapmaları ve toplumda fark yaratmaları için yardımcı oluyoruz. Yaptığımız çalışmalarda, en iyi organize olan kuruluşlar arasında özel sektör kuruluşlarının önemli bir yere sahip olduklarını görmekteyiz.'' 
     





</TEXT>
</DOC>
