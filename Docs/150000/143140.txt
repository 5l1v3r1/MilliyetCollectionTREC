<DOC>
<DOCNO> 143140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun02.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek "Irak petrolleri kimin tekeline girecek " 
</HEADLINE>
<TEXT>

     ABD'nin Irak'ı işgalinden sonra, dünyanın ikinci büyük petrol rezervlerine sahip olan bu ülkenin kaynaklarının Amerikan ve İngiliz petrol şirketlerinin tekeline gireceği bildirildi. 
     Newsweek haberinde, "Batılı petrol devlerinin, 40 yıl önce kapı dışarı edildikleri Ortadoğu'ya, Irak'ın işgaliyle yeniden dönmüş olacaklarına" dikkat çekildi. 
     "İngiliz ve Amerikan kuvvetlerinin Bağdat'ı ele geçirmelerinden sonra kurulacak olan yeni hükümetin, iş ortaklarını seçerken Washington ve Londra'nın sözünden çıkamayacağına" işaret eden Newsweek, olayın sadece petrolün işletilmesiyle sona ermediğini, şirketlerin daha pek çok avantajdan yararlanacaklarını yazdı. 
     Irak'ın petrol üretiminin halen günlük kapasitesi olan 6 milyon varilin yaklaşık yüzde 50'si düzeyinde bulunduğunu yazan dergi, "Önce üretimi tam kapasiteye yükseltecek olan şirketler, on milyarlarca varil düzeyinde bulunan rezervleri işletme hakkını da elde edecekler. Şirketler ayrıca yeni hükümetle, kısa adı PSA production sharing agreement olan bir "üretim paylaşma anlaşması" sayesinde ulusal vergiden muaf olacakları gibi, petrol kaynakları tükenene kadar çevreyle ilgili yasalar ve diğer ulusal yasaların dışında tutulacaklar" diye yazdı Newsweek dergisi Irak'ın 112 milyar varil kanıtlanmış rezerve sahip bulunduğunu, bunun dünyadaki 2. büyük petrol rezervi olduğunu, ayrıca 220 milyar varil dokunulmamış rezervin mevcut olduğunu yazdı. 
     





</TEXT>
</DOC>
