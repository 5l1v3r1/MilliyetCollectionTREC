<DOC>
<DOCNO> 116410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sonspo15.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Rekorlar ancak kupalarla ölçülür... 
</HEADLINE>
<TEXT>

     Galatasaray Kulübü İkinci Başkanı Ali Dürüst, yarın yapacakları Göztepe maçını kazanmak istediklerini belirterek, ''Bizim için iç sahada kazanma rekoru değil, sezon sonunda kıracağımız kupa rekoru önemli'' dedi. 
     Amaçlarının sezon sonunda şampiyonluk olduğunu kaydeden Dürüst, yaptığı açıklamada, ''Bunun için de iç sahadaki tüm maçlarımızı kazanmak istiyoruz. İç sahada kazanma rekoru peşinde değiliz, rekorlar ancak kupalarla ölçülür'' diye konuştu. 
     Ali Dürüst, Lokomotiv Moskova karşısında alınan yenilginin futbolcuları olumsuz etkilemeyeceğini de ifade ederek, oyuncuların iki kulvarda yarışmaya alıştığını ve farkı ayırabilecek kapasitede olduklarını söyledi. 
     Galatasaraylı futbolcuların prim için oynamadıklarını da dile getiren Dürüst, ''Onlar için sportif başarı daha önemlidir. Prim ise maddi olmanın yanı sıra özellikle manevi olarak verilen bir şeydir. Bizde prim asla sıkıntı yaratmaz'' diyerek sözlerini tamamladı. 
     





</TEXT>
</DOC>
