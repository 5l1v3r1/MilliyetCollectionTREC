<DOC>
<DOCNO> 145511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko16.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Özelleştirme programında sapma yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, daha önce ilan edilen özelleştirme programının sapma göstermeden devam ettiğini bildirdi. 
     Şener, düzenlediği basın toplantısında, 13 Ocak'ta açıkladıkları özelleştirme programında, 17 yılda yapılan özelleştirmenin yarısını 1 yıl içinde gerçekleştireceklerini vurguladıklarını hatırlattı. 
     Bu konuda siyasi kararlılık bulunduğunu, söz konusu kararlılığın donanımlı bir şekilde özelleştirme uygulamalarına yön vereceğini belirttiklerini kaydeden Şener, şöyle konuştu 
     ''İlan ettiğimiz program, sapma göstermeden devam etmektedir. Hatta 13 Ocak tarihi itibarıyle ilan ettiğimiz programdan öne çekilerek ilana çıkarılan kuruluşlar olmuştur. Yani daha önce söylediklerimizin gerisinde değiliz, ilerisindeyiz.'' 13 Ocak'ta özelleştirme programının çok iddialı olduğu yolunda görüşler ortaya atıldığını, bunun uygulanıp, uygulanamayacağının tartışıldığını belirten Şener, ama gelinen noktanın programı hızlandırmak suretiyle, bu programdan daha ileri adımlar atıldığını gösterdiğini kaydetti. 
     
     GELİNEN NOKTA 

     Programa uygun olarak, öncelikle ihaleleri yapılan ve özel sektöre devir için Özelleştirme Yüksek Kurulu ÖYK kararı bekleyen kuruluşları sıralayan Şener, bunların, Türkiye Denizcilik İşletmelerine ait Çeşme, Dikili, Kuşadası, Trabzon limanları ile SEKA'ya ait Afyon, Kastamonu, Balıkesir ve Çaycuma işletmeleri olduğunu kaydetti. 
     Türkiye Zirai Donatım A.Ş'nin Adapazarı İşletmesi ile TAKSAN A.Ş'nin de ihalelerinin tamamlandığını ve onay aşamasında bulunduğunu ifade eden Bakan Şener, İGSAŞ ile SEKA Akdeniz İşletmesi'nin de ihalelerinin sonuçlanmak üzere olduğunu bildirdi. 
     Şener, Gerkonsan ve SEKA Aksu İşletmesi'ne ise yeterli teklif gelmediğini belirtti. 
     
     TEKLİF ALMA AŞAMASINDA OLANLAR 

     Petkim için son teklif verme tarihinin 2 Nisan 2003 olduğunu hatırlatan Şener, Petkim'in özelleştirme programında yer alan en önemli ihalelerden biri olduğunu ve sözleşme alan yatırımcılar itibariyle, bu ihaleye çok büyük ilgi gösterildiğini bildirdi. 
     Bakan Şener, Eti Gümüş, Eti Krom ve Eti Elektrometalurji için de 30 Nisan tarihinin son teklif verme tarihi olduğunu kaydederek, Eti Gümüş ve Eti Elektrometalurji'nin öngörülenden 1 ay önce ihaleye çıkarıldığını, Eti Krom'da ise daha önce ilan tarihi verilmemesine rağmen, piyasa koşullarının elverişli olması nedeniyle ilana çıkıldığını söyledi. 
     Öte yandan, Şener, bazı gayrimenkul ve varlık satışları için ilgili kuruluşlara yetki devri yaptıklarını hatırlatarak, bu kuruluşların programa uygun olarak ihalelere çıkmaya devam ettiklerini belirtti ve ''Dolayısıyla özelleştirme programı ilan ettiğimizden hızlı yürüyor'' dedi. 
     Şener, Nisan ayı içinde ihaleye çıkılması planlanan kuruluşların hazırlık çalışmalarının tamamlandığını ve ilana hazır hale geldiklerini anlattı. 
     Gelişme ve değerlendirmelere göre kapsamdaki kuruluşların izlendiğini kaydeden Şener, bu kapsamda Eti Krom'da ilana çıkıldığını, Bursagaz ve Esgaz'da Enerji Piyasası Düzenleme Kurulu'nun gerekli düzenlemeleri yapmasını takiben ihaleye çıkılacağını açıkladı. 
     Türkiye Şeker Fabrikaları'nın özelleştirme kapsamına alındığını kaydeden Şener, programa alınması için ise ÖYK kararının imzaya açıldığını bildirdi. 
     
     OTOYOLLAR VE BOĞAZ KÖPRÜLERİ 

     24 Şubat 2003 tarihi itibariyle otoyol ve köprülerin özelleştirme kapsamına alındığını hatırlatan Şener, ana hatlar itibariyle bunları şöyle sıraladı 
     ''Edirne-İstanbul-Ankara Otoyolu, Pozantı-Tarsu-Mersin Otoyolu, Tarsus-Adana-Gaziantep Otoyolu, Toprakkale-İskenderun Otoylu, İzmir-Çeşme Otoyolu, İzmir-Aydın Otoyolu, Boğaziçi ve Fatih Sultanmehmet Köprüsü.'' 
     
     İMKB, ALTIN BORSASI VE MİLLİ PİYANGO 

     Bakan Şener, özelleştirme kapsamına alınacak kuruluşlardan İMKB, İstanbul Altın Borsası ve Milli Piyango gibi kuruluşlarda yasal düzenleme çalışmalarının devam ettiğini belirterek, ''SPK ve ilgili kuruluşların görüşleri alındı. Bu konuyla ilgili yasa taslağı Bakanlar Kurulu'na sunulacak'' diye konuştu. 
     Milli Piyango ile ilgili yasa tasarının hazırlandığını, Halk Bankası ile ilgili çalışmaların devam ettiğini kaydeden Şener, enerji üretim ve dağıtım tesislerinin Enerji ve Tabii Kaynaklar Bakanlığı tarafından Nisan sonuna kadar yeniden gruplandırma yapılacağını ve Mayıs ortasında özelleştirme kapsamına alınacağını ifade etti. 
     Türk Telekom ve Vakıfbank ile ilgili çalışmaların sürdüğünü anlatan Şener, Telekom'da Ulaştırma Bakanlığı'nın buna ilişkin düzenlemeleri bu hafta Bakanlar Kurulu'na sunabileceğini bildirdi. 
     Bakan Şener, böylece 1. çeyrekteki tüm kuruluşların ihalesinin tamamlandığını, önümüzdeki süreç içinde diğer kuruluşlarda da ilan edilen tarihte ya da daha önce ihaleye çıkılabileceğini belirtti. 
     Daha önce Haziran ayında ihaleye çıkılacağı açıklanan Tüpraş ve Tekel'de hazırlıkların tamamlanma noktasına geldiğini açıklayan Şener, bu kuruluşlarda da ilan edilen tarihte ya da daha önce ilana çıkılabileceğini söyledi. 
     Şener, Ataköy Marina'nın Vakıflar Genel Müdürlüğü'ne satılarak özelleştirmesinin tamamlanacağını, buranın özel sektöre devrinin ise ilgili kuruluşa bırakılacağını kaydetti. 
     
     PERFORMANS KRİTERLERİ 

     Kapsama alınan kuruluşlar için 3 aylık hedefler belirlediklerini, aynı zamanda aylık ara hedeflere de baktıklarını anlatan Şener, ''2003 Ocak ayında değerlemeye tabi tutulan 22 kuruluştan 15'i kendilerine verilen hedefleri aşmıştır. Kuruluşları performans genel değerlendirmesi 3'er aylık dönemler sonunda yapılacaktır. Buna göre 15 Nisan'a kadar kuruluşların raporları gelecektir'' diye konuştu. 
     Şener, Acil Eylem Planı'nda özelleştirme ile ilgili 3 aylık bütün eylemlerin tamamlandığını ifade ederken, özelleştirme uygulamalarına yurtdışında çalışan kişilerin katılımı için yapılacak düzenlemelere ilişkin, 1-3 yıl arasında tamamlanması öngörülen eylemin, tamamlanma noktasında olduğunu bildirdi. 
     
     "ÖZELLEŞTİRME İDARESİ DE ÖZELLEŞECEK" 

     Bakan Şener, Acil Eylem Planı'nda, özelleştirmeye ilişkin yer alan tüm hususların yerine getirildiğini anlattı. Şener, planda ifade edilen, özelleştirmenin, yurtdışında yaşayanların, ilgilenebileceği bir alan haline getirilmesi konusundaki çalışmaların da, son aşamasına gelindiğini bildirdi. 
     Konuşmasında, ''Özelleştirme İdaresi kendisini de özelleştirecektir'' diyen Şener, bunu daha önce ilan etmediklerini ama idarenin kendisini de özelleştireceğini söyledi. Bu amaçla, Özelleştirme İdaresi'nin, Ankara'da Kavakalıdere Mahallesi'nde bulunan binasını sattığını, Çankaya Semti'ndeki binasını da 1 ay içinde boşaltarak satışa sunacaklarını duyurdu. 
     Başbakan Yardımcısı Şener, İdare'nin Kızılay Atatürk Bulvarı'ndaki arsasının da satılacağını bildirerek, ''2.5 ay önce yaptığımız basın toplantısında, özelleştirme programı aksatılmadan yürütülecektir. Bundan sonraki safhada, 2003 yılı, 17 yıllık özelleştirme serüveninde bir dönüm noktası olacaktır'' ifadesini kullandı. 
     Irak'ta yaşanan gelişmelerin, özelleştirme programını aksatıp aksatmayacayağı yolunda endişeler yarattığını ve bu konuda çeşitli sorular sorulduğunu belirten Şener, savaş ortamının, bazen ekonomide performansı artırabileceğine işaret etti. 
     Böyle ortamların, bazı sektörlerde performansı artırabileceğini, bazılarında ise performansı düşürebileceğine dikkat çeken Şener, önemli olanının herşeyde irade kararlılığı olduğunu bildirdi. Şener, özelleştirme konusunda, ihale pazarlıkları ve görüşmelerinin ise sürdüğünü sözlerine ekledi. 
     
     GAZETECİLERİN SORULARI 

     Bakan Şener, özelleştirme uygulamaları konusunda düzenlediği basın toplantısının ardından basın mensuplarının sorularını yanıtladı. 
     Şener, ABD yönetimin Kongre'ye sunduğu ek savaş bütçesinde Türkiye'ye yapılması öngörülen yardımın nerede kullanılacağı sorusu üzerine, yeni kaynak gelsin gelmesin, 2003 bütçesi ile ilgili limitleri aşmayacaklarını belirtti. Şener, şöyle konuştu 
     ''Bunu zaman zaman açıkladık. Bu sene çok iddialı bir bütçe hazırladık. Bütçe disiplinine önem verdiğimizi vurguladık. 2003 bütçesi israfa kaçmayacak, hizmetlerin asgari maliyetle yapılmasını sağlayacak ödenek sınırlarında tutulacak. Faiz dışı fazlanın GSMH'nin yüzde 6.5 kadar olmasına özen gösterdiğimizi, buna önem verdiğimizi, yıl sonunda da bu hedefi mutlaka tutturacağımızı belirttik. 
     Yeni kaynak var ya da yok. Bütçe ile ilgili limitler asla aşılmayacak. Hiçbir ödenek üstü harcama olmayacak. Bütçede hangi rakam görülüyorsa kullanılabilecek azami para miktarı o olacak. Burada kamunun gelir-gider hesapları iyi yapılmıştır. Kamuda kaynak savurganlığına asla yer verilmeyecektir. Gelecek ilave kaynaklar, mutlaka Hazine'nin ihale takvimi ile bağlantılı değerlendirilecektir.'' Şener, piyasalardaki dalgalanmalara ilişkin bir soru üzerine de, geçici dalgalanmaların dünyanın her tarafında olabileceğini belirtti ve olayın geçici dalgalanmalar çerçevesinde değil, uzun vadede değerlendirilmesi gerektiğini vurguladı. 
     Şener, basın ve iktidarın Türkiye için güzel olacak şeylere yönlendirme yapması zorunluluğu bulunduğuna da işaret etti. 
     
     ÖZELLEŞTİRME UYGULAMALARI 

     Başbakan Yardımcısı Şener, bir başka soruyu yanıtlarken de, daha önce siyasi hayatına mal olsa dahi özelleştirme programını kararlılıkla uygulayacağını söylediğine değindi. 
     4 dönemdir milletvekili olarak görev yaptığını, her zaman üstlendiği görevleri en iyi şekilde yerine getirmeye çalıştığını, hayatında hiç siyasi mücadele yapmadığını anlatan Şener, özelleştirme çalışmalarını da bu çerçevede yürüttüğünü belirtti. Şener, ''Geldiğimiz süreçte de programın herhangi bir noktada aksadığını söylemek mümkün değil'' dedi. 
     Daha sonra özelleştirme süreci hakkında bilgi veren Şener, Rekabet Kurulu üye sayısındaki eksikliklerin bugüne kadar bazı gecikmelere yol açtığını, bunun tamamlanmasıyla o sürecin de hızlanacağını söyledi. 
     
     IRAK SAVAŞININ ETKİSİ 

     Şener, Irak'taki sıcak savaş ortamının özelleştirme hedefini olumsuz etkilemeyeceğinin kesin olarak anlaşıldığını da bildirdi. 
     En sıcak gelişmelerin yaşandığı önceki gün tamamlanan ihaleler bulunduğuna dikkat çeken Şener, yatırımcıların özelleştirmeye olan ilgisinin yoğun şekilde devam ettiğini vurguladı. 
     ''Özelleştirme programının ülkemiz yatırımcılarının, yabancı yatırımcıların gündemine girdiğini söylemek istiyorum'' diyen Şener, özelleştirmeden bu yıl ne kadarlık bir gelir beklendiği sorusunu da şu şekilde yanıtladı 
     ''Ben, 17 yılda yapılan özelleştirmenin yarısı 2003'de yapılacak dedim. 17 yılda 8 milyar dolar vardı. Kasaya giren de 7.1 milyar dolar. Şunu belirtmek isterim. Bu yıl kasaya kaç girer tartışması, özelleştirme programının ağırlığını dağıtacak niteliktedir. Biz, özelleştirmeyi çok daha geniş bir baza oturtmak istiyoruz. İkinci planda ne geleceği tartışılırsa rakam vermenin çok sağlıklı olacağı kanaatinde değilim. 
     17 yıl ifadesinden neyin geleceği tahmin edilebilir. Özelleştirme programı içinde öyle büyük kuruluşlar var ki, yatırımcılar, tamamı için peşin para verebileceğini söylüyor. Bazıları için taksitlendirme olur. Sonucu peşin rakama dökmek, özellikle bir Bakan olarak rakam telaffuzu uygun düşmez.'' 
     
     BORÇ SORUNU 

     Devlet Bakanı ve Başbakan Yardımcısı Şener, ''Türkiye'nin bir borç ödeme sorunu var mı '' sorusu üzerine de ''Hiçbir sorun yok'' açıklamasında bulundu. 
     Bu arada Türk Telekom'un satış stratejisine ilişkin soruyu Özelleştirme İdaresi Başkanı Turgut Bozkurt yanıtladı. 
     Bozkurt, Türk Telekom'un satış stratejisinin Bakanlar Kurulu onayının ardından açıklanabileceğini belirterek, bunun bu hafta Bakanlar Kurulu gündemine getirilerek onay alınmasının planlandığını kaydetti. 
     Telekom'un satışının Ulaştırma Bakanlığı, Hazine ve Telekom'un birlikte yürüttüğü bir proje olduğunu söyleyen Bozkurt, stratejinin esneklik öngördüğünü vurguladı. Bozkurt, stratejinin sadece blok satış, halka arz gibi yöntemlerle kısıtlı olmayacağını da sözlerine ekledi. 
     
     "GEMİNİN KAPTANI DEĞİŞTİĞİNDE VARACAĞI LİMAN DEĞİŞMEZ" 

     Abdüllatif Şener, Özelleştirme İdaresi Başkanlığı'nın ÖİB Maliye Bakanlığı'na bağlanmasına ilişkin olarak, ''Hedefi ve rotası belirlenmiş olan bir geminin kaptanı değiştiği zaman varacağı liman değişmez. Program daha kararlı bir şekilde uygulanacak ve tamamlanacak'' dedi. 
     Şener, özelleştirme uygulamaları konusunda düzenlediği basın toplantısının ardından basın mensuplarının sorularını yanıtladı. 
     ÖİB'nin Maliye Bakanlığı'na bağlanmasının gerekçesinin sorulması üzerine Başbakan Yardımcısı Şener, Ak Parti'nin seçim beyannamesi, Acil Eylem Planı, 58. ve 59. hükümetlerin programlarında, Başbakanlığa bağlı çok sayıda birimin icracı bakanlıklara devredileceği, Başbakanlığın yükünün hafifletileceği ve Başbakanlığın bakanlıklar arası koordinasyon işlevi göreceğine ilişkin hükümlerin yer aldığını hatırlattı. 
     Başbakanlığa bağlı en geniş ve yaygın teşkilatlanmanın 80 bin civarında bulunan çalışanı ile ÖİB'ye ait olduğunu belirten Şener, şöyle dedi 
     ''Başbakanlığın daha aktif bakanlıklar arası bir koordinasyon işlevini yerine getirebilmesi için önce bana bağlı bir kuruluştan başlamayı uygun gördük. Reformcu niteliklerimizin her zaman bizi ilgilendiren konularda da ön planda bulunmasını tercih ettik. Dolayısıyla ÖİB bu anlayış çerçevesinde bir icracı bakanlığa bağlandı.'' Açıklanan ÖİB programının kişisel olarak kendi varlığının da ötesinde hükümetin bir programı olduğunun altını çizen Şener, programın hedeflerinin belli olduğunu ifade ederek, ''Hedefi ve rotası belirlenmiş olan bir geminin kaptanı değiştiği zaman varacağı liman değişmez. Dolayısıyla bu program daha kararlı bir şekilde uygulanacak ve tamamlanacak'' dedi. 
     
     ''2003 YILI İSTİSNA OLACAK'' 

     Türkiye'nin 17 yıllık özelleştirme serüveni içinde 2003 yılının özelleştirme açısından bir istisna olacağını kaydeden Şener, bu yılın bundan sonraki yıllarda herkesin anacağı ve bahsedeceği yıl olacağını bildirdi. Şener, şöyle devam etti 
     ''Bu program ekonomimizin rasyonelleşmesi açısından çok önemli bir işlev ifa edecektir. Kaynakları sınırlı olan ülkemizde çok sayıda kamu işletmesinin varlığı ile kaynaklar etkin dağılamamaktadır. Kaynak israf edilmektedir. Halbuki var olan kaynaklar, kamu işletmelerinin özel sektöre devretmek suretiyle en etkin bir şekilde kullanıldığı takdirde Türkiye'nin uluslararası rekabet gücü son derece artacaktır. Yapmaya çalıştığımız iş budur. Özelleştirmenin arkasında çok büyük hedef vardır. Özelleştirme bu büyük hedefe, ekonominin rasyonelleşmesi hedefine ulaşmasında kullandığımız araçlardan biridir.'' 
     
     EKONOMİNİN TEK ÇATI ALTINDA TOPLANMASI 

     Bir gazetecinin ''ÖİB'nin Maliye Bakanlığı'na bağlanmasının ekonominin tek çatı altında toplaması ile bir bağlantısı var mı '' şeklindeki sorusu üzerine Şener, iktidarın daha önce ne söylediyse onları gerçekleştirmeye çaba harcadığını anlattı. 
     Şener, ''Şu ana kadar yaptıklarımız söylediklerimizi sürekli gerçekleştirdiğimizi göstermektedir'' dedi. 
     Bazı konuların tamamlanabilmesi için zamana ihtiyaç olduğunu anlatan Şener, hükümet programında, acil eylem planında açıklanan daha geniş ve kapsamlı olarak düşünülen ekonomi yönetiminin tek çatı altında toplanması, Ekonomi Bakanlığı ile ilgili çalışmaların devam ettiğini bildirdi. 
     Ekonominin tek elden yönetilmesi, bakanlık sayısının azaltılması, Başbakanlığa bağlı birimlerin icracı bakanlıklara devredilmesi, bir bütün halinde ele alınması değerlendirilmesi gerektiğini kaydeden Şener, hepsinin bir anda gerçekleşmesinin mümkün olmadığını ifade etti. 
     
     8.5 MİLYAR DOLARLIK KREDİ 

     Gazetecilerin, ''ABD'nin savaş bütçesi çerçevesinde Türkiye'ye vermeyi öngördüğü 8.5 milyar dolar tutarındaki kredi kullanılacak mı '' sorusu üzerine Şener, ABD tarafından açıklanan 1 milyar dolarlık hibe veya 8.5 milyar dolarlık kredi şeklindeki Türkiye'ye yönelik paranın hemen gündeme oturduğunu hatırlatarak, şöyle devam etti 
     ''Bir önceki gün piyasalardaki farklı beklenti, dün itibarıyla daha farklı beklentilere girdi. Buna benzer değişik haberler zaman zaman gazetelerde ve televizyonlarda yer alıyor. Her haber piyasalar açısından önemli görülüyor. Buna benzer, paraya yönelik dış kaynaklı haberler basının büyük ilgisini çekiyor. Bazı piyasaların ilgisini çekiyor. 
     Ben burada farklı bir vizyon çizmeye çalışıyorum. Özelleştirme programını ısrarlı ve kararlı bir şekilde vurguluyorum. Türk ekonomisi kendi imkanları ve kaynakları ile ayakta kalabilecek, yürüyebilecek, uluslararası rekabete açılabilecek ve dünya pazarlarında etkin olabilecek potansiyele sahiptir. Siyasal iktidarların görevi bu potansiyeli harekete geçirmektir. 
     Bakanlık koltuğuna oturduğumuz günden bugüne kadar tüm yoğun mesailerimizde temel hedef Türk ekonomisinin potansiyelini harekete geçirmek oldu. Özelleştirme programı bunlardan biridir.'' Basın mensuplarından bu yapısal reformları ve dönüşümleri daha fazla ekranlara ve gazetelere taşımalarını, Türkiye'nin ve piyasaların gündemine bu yapısal dönüşümleri daha fazla yerleştirmelerini isteyen, Başbakan Yardımcısı Şener, ''Basını, iktidarı ve anayasal kuruluşları ile bu ülkenin mutluluğu için oluşturulabilecek bir orkestra ahengi özellikle şu ortamda çok daha koordineli bir şekilde tutturulur. Birlikte, Türkiye'yi güzel günlere taşırız diye umut ediyorum'' dedi. Şener, ''Bu söylediklerinizden ABD kredisini kullanmayacağımız sonucunu çıkarabilir miyiz '' sorusuna, ''hayır'' karşılığını verdi. 
     ABD yardımından haberleri olup olmadığı varsa daha önce niye açıklamadıkları sorusuna ise Şener, ''Dışişleri Bakanımız açıkladı. Bu açıklamaya ilave bir açıklamaya gerek yok'' yanıtını verdi. 
     




</TEXT>
</DOC>
