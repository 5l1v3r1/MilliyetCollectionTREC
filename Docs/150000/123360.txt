<DOC>
<DOCNO> 123360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sonspo17.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 0 - Beşiktaş 1 
</HEADLINE>
<TEXT>

     Birinci Süper Futbol Lig'inde oynanan Galatasaray-Beşiktaş derbisi Beşiktaş'ın galibiyetiyle sona erdi... 
     
     İlk yarı 

     Lider Galatasaray, takipçisi Beşiktaş ile yaptığı karşılaşmaya hızlı başladı ve oyunu sürekli kontrolü altında tuttu. Özellikle sol kanadını kullanan sarı-kırmızılılar, maçı Beşiktaş yarı alanında oynamalarına karşın önemli gol pozisyonlarına giremediler. Evsahibi takım, ceza alanı içinde paslaşarak ve uzaktan şutlarla gol bulmayı denedi, ancak ilk yarıda dikkatli Beşiktaş savunmasını aşamadı. 
     Beşiktaş ise oyunu genellikle kendi yarı alanında kabul edip kontraataklarla gol bulmayı amaçladı. Pancu ve İlhan Mansız'ı ileride bırakan siyah-beyazlılar, diğer tüm oyuncularıyla Galatasaray ataklarını karşıladı. Galatasaray gibi Beşiktaş da bu yarıda önemli bir pozisyona giremedi. 
     7. dakikada Zago'dan ceza alanı yayı içinden sıyrılan Ümit Karan'ın dönerek vuruşunda, top kaleci Cordoba'da kaldı. 
     10. dakikada ceza alanı içinde Arif, Felipe, Ümit Karan paslaşmasında Ümit Karan çabuk davranamayınca, kötü bir vuruşla topu auta attı. 
     14. dakikada Yasin Sülün'ün arapasıyla İbrahim'in sol çaprazdan bomboş pozisyonda ceza alanına ortasında, Bülent topu uzaklaştırdı. 
     22. dakikada Ahmet Yıldırım'ın sağdan kullandığı serbest atışta Yasin Sülün, yakın mesafeden kötü bir vuruşla topu auta attı. 
     24. dakikada Ergün'ün yaklaşık 25 metreden sert şutunda, meşin yuvarlak üstten az farkla auta çıktı. 
     37. dakikada Ergün kullandığı serbest atışta, topu ceza alanına gönderdi. Meşin yuvarlağa hiçbir Galatasaraylı futbolcu dokunamayınca top auta çıktı. 
     45. dakikada Yasin'in arapasında sağ çaprazdan ceza alanına giren İlhan Mansız'ın şutunda, top auta gitti ve maçın ilk yarısı0-0 skorla sona erdi. 
     
     İkinci yarı 

     Galatasaray, ikinci yarıda da oyunda üstünlüğünü sürdürürken Beşiktaş, maçın son bölümüne dek hiçbir varlık gösteremedi. Galatasaray ise genellikle ceza alanı dışından attığı şutlarla gol bulmayı denerken, bu vuruşlar da Cordoba'nın ellerinde eridi. 
     Sarı-kırmızılılar, 77. dakikada İbrahim'in attığı golle maçta bir anda büyük bir şok yaşadı. Bu dakikadan sonra rakibinin üstüne bilinçsizce giden Galatasaray, istediği gole ulaşamadı. Kendi sahasında son 25 maçını kazanan sarı-kırmızılılar böylece 26. maçında rakibine yenilerek puan yitirdi. 
     Beşiktaş ise oyunda kontrolü eline alamamasına karşın rakibine istediği futbolu oynatmayı bildi. Galatasaray ataklarını başarıyla savuşturan konuk ekip, 77. dakikada da istediği gole İbrahim'in ayağından ulaşınca zorlu derbide gülen takım oldu. 
     51. dakikada Beşiktaş savunmasının uzaklaştıramadığı pozisyonda Arif, ceza alanına girmeden topa vurdu. Meşin yuvarlak kaleci Cordoba'da kaldı. 
     54. dakikada Hasan'ın ceza alanına gönderdiği topu Ümit Karan, göğsüyle Arif'e indirdi. Bu futbolcunun vuruşunda, kaleci Cordoba meşin yuvarlağı güçlükle çeldi. 
     59. dakikada Beşiktaş'ta, Amaral'ın yerine Tümer oyuna girdi. Siyah-beyazlı takımda, aynı dakikada Yasin sarı kart gördü. 
     61. dakikada Galatasaray'da ceza alanı içinde kendisine yapılan hareketin penaltı olduğunu savunarak hakeme itirazlarda bulunan Hasan ile Mondragon sarı kart gördü. Bu dakikada hakem için Galatasaraylı taraftarlar, kötü tezarühata başlayınca Kuddusi Müftüoğlu 1 numaralı anonsu yaptırdı. 
     67. dakikada ani gelişen Galatasaray atağında Arif, yaklaşık 30 metreden topa vurdu, meşin yuvarlak yandan auta çıktı. 
     69. dakikada Beşiktaş, en önemli gol şansını elde etti. Bu dakikada Tümer'in sağdan ortasında Zago, ceza alanı içinde topa vurdu. Yan direkten dönen meşin yuvarlağı savunma uzaklaştırdı. 
     70. dakikada Beşiktaş'ta, İlhan Mansız'ın yerine Nouma , 74. dakikada da Galatasaray'da Felipe'nin yerine Berkant oyuna dahil oldu. 
     77. dakikada Ahmet Yıldırım'ın arapasıyla ceza alanına giren İbrahim, Emre'yi geçerek mükemmel vurdu. Kaleci Mondragon, filere giden topu yalnızca izledi 1-0. 
     84. dakikada Galatasaray'da, Hasan'ın yerine Pinto oyuna girdi. 
     85. dakikada Cordoba'nın uzaklaştırmak istediği top Pinto'da kaldı. Sağ çaprazdan ceza alanına giren bu futbolcu, takım arkadaşlarına pas atmak yerine şut çekince top yan ağlarda kaldı. 
     90. dakikada Beşiktaşlı Cordoba ve Pancu sarı kart gördü. Aynı dakikada Beşiktaş'ta Pancu, yerini Bayram'a bıraktı. 
     Karşılaşmayı Beşiktaş 1-0 kazandı. 
     





</TEXT>
</DOC>
