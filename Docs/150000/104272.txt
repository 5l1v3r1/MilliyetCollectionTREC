<DOC>
<DOCNO> 104272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur14.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 61,5 kilo eroin ele geçirildi... 
</HEADLINE>
<TEXT>

     İstanbul'da düzenlenen operasyonda 61.5 kilogram eroin ele geçirildi. 
     Narkotik Şube Müdürlüğü'nden yapılan açıklamaya göre, bir istihbaratı değerlendiren polis, 1993 yılında Avrupa ülkelerine götürülmek istenen 100 kilogram eroinin Adana'da ele geçirildiği operasyonda yakalanan TIR sürücüsü ''Charlie'' lakaplı Hasan Altınoymak'ın, cezaevinden tahliyesinin ardından uyuşturucu ticareti organizatörlüğü yaptığını belirledi. 
     Bunun üzerine Altınoymak'ı izleyen polis, Hayri Öz adlı kişinin kullandığı TIR ile Avrupa'ya uyuşturucu götürüleceğini tespit etti. Polis tarafından takibe alınan TIR'a, önce Eskişehir'den soğan ve biber yüklendi. Araç daha sonra, 22 Ağustos Perşembe gecesi İstanbul Avcılar'daki bir kaportacıya getirildi. 
     Burada uyuşturucu yüklendiği belirlenen TIR'a, polis operasyon düzenledi. Operasyonda, Hasan Altınoymak ile TIR sürücüsü Hayri Öz ve Mustafa ile Naci Zengin kardeşler gözlem altına alındı. 
     TIR'da, özel eğitimli köpeklerin de kullanıldığı aramada, dorsenin alt bölümüne saklanmış 118 paket içinde 61.5 kilogram eroin ele geçirildi. 
     Hollanda'ya götürülmek istendiği belirlenen uyuşturucunun sahibi ile aracı olan bir kişinin daha arandığı bildirildi. 
     





</TEXT>
</DOC>
