<DOC>
<DOCNO> 145872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/spor/spo04.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TARİHİ ZİRVE 
</HEADLINE>
<TEXT>

Trabzon’da eski ve yeni yöneticiler bir araya geldi. Başkan Sümer, "Uyuyan dev artık uyanmıştır" dedi 
     TARİHİNİN en huzurlu günlerini yaşayan Trabzonspor’da önceki gece tarihi bir zirve yaşandı. Zorlu Otel’de biraraya gelen eski ve yeni yöneticiler şampiyonluğa oynayan bir ekip yaratmak için güçbirliği yaptı. Başkan Özkan Sümer dört saat süren yemek sonrası "Uyuyan dev uyanmıştır. Artık kırgınlıklara hakkımız yok" diye konuştu. 
     SÜMER, bu gibi dönemlerin kıymetini bilmek gerektiğini söyledi, "Trabzon içinde bulunan eski yönetici arkadaşlarımızın bu katılımı bizi hem sevindirdi, hem de gelecek adına ümitlendirdi. Çünkü birlik olan bir Trabzon’un önünde hiçbir güç duramaz. İç huzuru sağladık. Tüm Trabzon orijinli oyuncular toplansa ayrı bir futbol dünyası kurarız" dedi. 
     
     İsmail’e destek 
     TRABZONSPOR Teknik Direktörü Samet Aybaba ile futbolcular Gökdeniz ve Mehmet Yılmaz ortaklaşa bir basın toplantısı düzenleyerek, eski futbolcu İsmail Gökçek’e sahip çıkılmasını istediler. Aybaba, "İsmail için Galatasaray ile oynayacağımız maça herkesi bekliyoruz. Takım olarak kendi aramızda da para toplayıp, İsmail’e jest yapacağız. Trabzon taraftarı da kendine yakışanı yapmalı" dedi. 
     
     Somers’in heyecanı 
     SON haftalardaki performansıyla Trabzonspor’un değişmez oyuncuları arasına giren Somers, Belçika milli takımına çağrılmanın heyecanını yaşıyor. Tecrübeli oyuncu, "Sürekli çalıştım, savaştım. Formayı bulduktan sonra da verilen görevi en iyi şekilde yaptım. Milli Takım hocamız beni aradı ve kadroya davet etti. Dünyalar benim oldu. Trabzonspor’da kendimi kanıtladım" diye konuştu. 
     


SPOR 



























</TEXT>
</DOC>
