<DOC>
<DOCNO> 111507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur26.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Ordusu'nda silah hırsızlığı arttı... 
</HEADLINE>
<TEXT>

     İsrail ordusunda son bir yıl içinde silah hırsızlığının önemli ölçüde arttığı bildirildi. 
     Ordunun haftalık gazetesine açıklama yapan Tuğgeneral Yoram Çahor, çalınan silah ve teçhizatın bir kısmının Filistinli militanlara satıldığını sandıklarını, hırsızlığın genelde Batı Şeria ve Gazze Şeridi'ndeki birliklerde görüldüğünü söyledi. 
     Çahor, son bir yıl içinde 107 tüfek, 511 dürbün ve 2 bin adet uçaksavar kılıfı çalındığını belirtti. 
     Filistin ile İsrail arasındaki geçici barış anlaşmasına göre, Filistin polisi sınırlı sayıda silah kullanabiliyor. Özellikle şiddetin yoğunlaştığı son iki yıl içinde, Filistin polisinin kullanım listesinde olmayan, bazıları İsrail'den geldiği anlaşılan silahların kullanıldığı belirtiliyor. 
     İsrail ordusu ve polisinin çalınan silahlarla ilgili olarak sorguladığı çok sayıda kişi, çaldıkları silahları Filistinlilere satmakla suçlanıyor. 
     Bu arada, İsrail ordusunun, sivil ve askerlerin kullandığı bazı silahların orduya geri dönmesi yönünde bir proje hazırlığı içinde olduğu bildirildi. Projeye göre kişiler, isimlerini açıklamadan ve hiçbir cezaya maruz kalmadan ellerindeki silah ve teçhizatı orduya teslim edebilecek. 
     İsrail'de 3 yıl önce uygulanan benzer bir proje çerçevesinde, Zodyak botları ve tanksavar füzeleri gibi silah ve teçhizat orduya teslim edilmişti. 
     





</TEXT>
</DOC>
