<DOC>
<DOCNO> 147221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun18.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, müttefikleri "olası senaryolar" hakkında bilgilendirecek 
</HEADLINE>
<TEXT>

     ABD Dışişleri Bakanı Colin Powell'ın Brüksel temasları, NATO Genel Merkezi'nde hareketli saatlere neden oluyor. ''Güvenlik nedeniyle'' AB'deki muhataplarıyla da NATO'da görüşecek olan Powell'ın bir ''hesaplaşma'' değil, ''diyalog'' arayışı içinde olduğu belirtiliyor. 
     AB'nin yürütme organı olan AB Komisyonu ile AB Dönem Başkanı Yunanistan, ''Powell'ın Brüksel'e neden geldiği hakkında hiçbir fikir sahibi olmadıklarını, kendisini dinleyeceklerini'' belirtirlerken, Amerikalı kaynaklar, ''son dönemde hasar gören transatlantik bağların güçlendirilmesi'' hedefinden söz ediyorlar. 
     ABD, AB'li ''müttefikler'' ile ''savaş sonrası dönemi ve bağımsızlığına kavuşmuş Irak'a yapılacak yardımları'' konuşmak istediğini, bunun, ilişkilerdeki ''yaraların sarılması'' açısından da iyi olacağını savunuyor. 
     Powell'ın AB binalarına gelmeden, görüşmeleri NATO'da yapması eleştiriliyor. Buna rağmen, tüm AB bakanlarının daveti kabul ettikleri, çünkü ABD ile gerginliğin uzamasını isteyen bulunmadığı anlatılıyor. 
     Powell'ın, Fransız Dominique de Villepin, Alman Joschka Fischer, İngiliz Jack Straw, İspanyol Ana Palacio ve Danimarkalı Per Stig Möller gibi bazı dışişleri bakanlarıyla ikili görüşmeler yapacağı bildirildi. ABD ile en derin gerginlik içinde bulunan Belçika'nın Dışişleri Bakanı Louis Michel, ''kendisinden ikili görüşme talebi olmadığını, kendisinin de zaten bunu istemediğini'' söyledi. 
     Brüksel'de diplomatlar, bugünkü temaslarda, kendi bünyesinde bölünmüş olan ve sözü hiç dinlenmediği için büyük itibar kaybeden AB kanadına ''vaziyeti toparlaması için bir fırsat'' sunulduğunu anlatıyorlar. 
     AB Ortak Dış Politika ve Güvenlik Yüksek Temsilcisi Javier Solana, AB Komisyonu'nun dış ilişkilerden sorumlu üyesi Chris Patten ve AB Dönem Başkanı Yunanistan'ın Dışişleri Bakanı Yorgo Papandreu'dan oluşan AB Troykası ile görüşecek olan Colin Powell, öğle yemeğinde AB ve NATO üyesi 22 ülkenin bakanlarıyla buluşacak. 
     Kuzey Atlantik Konseyi NAC çerçevesinde, NATO üyesi ülkelerin bakanlarıyla ayrıca bir araya gelecek olan Powell, akşam saatlerinde de Rusya Dışişleri Bakanı İgor İvanov ile görüşecek. 
     NATO kaynakları, bugünkü temaslardan hiçbir somut karar çıkmayacağını, Powell'ın, ''savaş sonrası senaryolar hakkında müttefikleri bilgilendireceğini'' belirtiyor ve ''diyalogdan memnun olunduğunu'' anlatıyorlar. 
     NATO Genel Merkezi'nde olağanüstü önlemler çerçevesinde sürdürülecek toplantı ve temaslarda Türkiye'yi Başbakan Yardımcısı ve Dışişleri Bakanı Abdullah Gül temsil edecek. 
     





</TEXT>
</DOC>
