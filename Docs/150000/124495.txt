<DOC>
<DOCNO> 124495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur08.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "2004 Türkiye için olumlu bir tarih değildir" 
</HEADLINE>
<TEXT>

     TBMM Başkanı Bülent Arınç, AB'nin, Türkiye'ye üyelik müzakerelerine başlamak için 2004 tarihini vermesi durumunda, bunun ''olumlu bir tarih olmayacağını'' söyledi. 
     Tedavi gördüğü İbni Sina Hastanesi'ndeki odasında Denktaş'ı ziyaret eden Arınç, yaklaşık 15 dakika süren görüşmenin ardından hastaneden ayrılırken yaptığı açıklamada, Denktaş'ı iyi gördüğünü ve kendisine şifa dilediğini söyledi. 
     Denktaş'ın, sağlığının ötesinde Kıbrıs meselesi ve Kopenhag'daki gelişmeleri yakından takip ettiğini belirten Arınç, sağlığına kavuşmasının ardından KKTC'deki görevinin başına döneceğini kaydetti. 
     Cumhurbaşkanı Denktaş'ın, Kıbrıs meselesine ilişkin gelişmeleri anında değerlendirdiğini belirten Arınç, daha sonra gazetecilerin sorularını yanıtladı. Bir soru üzerine Kopenhag'daki gelişmeleri kendilerinin de takip ettiğini belirten TBMM Başkanı Arınç, şöyle konuştu 
     ''Başbakan ve oradakiler çalışmaları yürütüyorlar. Zannediyorum ki bu akşam karar açıklanacak. Şu ana kadar yapılan açıklamaların hepsi bireyseldir ve tahminlere dayalıdır. Hepsi olması gerekeni ifade eden konuşmalarıdır ama üyelerin biraraya gelerek sonuçta açıklayacakları kararın ne olduğunu hep birlikte göreceğiz. 2004 tarihi, Türkiye için olumlu bir tarih değildir. 2003 tarihinde gerek müzakerelere başlama tarihi olarak gerekse ilk aylarında müzakere tarihi vermek üzere yeniden bir toplantı yapılması, Türkiye açısından olumlu bir karar sayılabilir. Ancak 2004'e sarkacak bir tarih vermenin Türkiye için elbette olumlu bir karar olarak düşünülmesi doğru değildir. 
     Ben, özellikle son aylarda gösterilen performansın, TBMM'de bu kriterlere uygun olarak yapılan çalışmaların ve bundan sonra da uyum ile ilgili çalışmaların süratle devam edeceğinin gösterilmesiyle, Türkiye'nin gerçekten müzakere tarihi almayı hak eden bir ülke olduğuna inanıyorum. Bunu geriye atacak her tasarrufun AB ülkeleri arasında birtakım çekişmeler, ideolojik yaklaşımlar, siyasi tavırlar neticesinde alınmış olabileceğini düşünürüz. Ancak Türkiye yaptıkları ile bu tarihi almayı başaracaktır veya buna yakın kabul edilebilir bir karar ortaya çıkacaktır. Ben bunu ümit ediyorum.'' Arınç, Kopenhag Zirvesi'nden 2004 ya da 2005 tarihinin çıkmasının TBMM'de devam eden Anayasa değişikliğine ilişkin çalışmaların performasını nasıl etkileyeceğinin sorulması üzerine, Meclis Başkanı olarak bu konuda bir şey söylemesinin doğru olmadığını kaydetti. 
     
     KIBRIS SORUNU 
     Başbakan Gül ve AK Parti Genel Başkanı Erdoğan'ın, ''Türkiye'ye tam olarak bir tarih verilmesi halinde Kıbrıs sorununun çözümünün kolaylaşacağı'' şeklindeki ifadelerinin hatırlatılması üzerine de Arınç, bu konuda Denktaş'ın da aynı görüşü paylaştığını bildirdi. 
     TBMM Başkanı Arınç, bir başka soruyu yanıtlarken de AB konusunda hükümetin tavrının Başbakan tarafından ortaya konulacağını ifade etti. Bülent Arınç, şöyle konuştu 
     ''Kıbrıs meselesi, Türkiye'nin öz meselesidir. Biz hükümet olarak da parlamento olarak da Sayın Denktaş'dan farklı düşünmüyoruz. KKTC'deki meclisten de farklı düşünmeyiz. Bu meseleyi beraberce, yıllarca dayanışma içerisinde bugünlere getirdik. Kesin güvenceye kavuşmadan, taleplerimiz kabul edilmeden, en azından bu talepler dengelenmeden bir sonuca varmayı da arzu etmeyiz. TBMM'nin bugüne kadar aldığı ilke kararları vardır KKTC'yi destekleyen. Projelerimizi, planlarımızı, düşüncelerimizi ifade eden resmi belgeler vardır. Bugüne kadar da bu müzakereler bu belgelerin ışığında yürütüldü. Biz, KKTC ile tam bir dayanışma içerisindeyiz. Onların menfaatine olmayacak hiçbir şeyi meclis olarak onaylamamız, kabul etmemiz mümkün değildir.'' 
     





</TEXT>
</DOC>
