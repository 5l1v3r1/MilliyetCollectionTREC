<DOC>
<DOCNO> 100996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/soneko26.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank tasfiye edildi... 
</HEADLINE>
<TEXT>

     
Türkiye'nin ilk ulusal özel girişim bankası Türk Ticaret Bankası A.Ş. Türkbank tasfiye edilecek. 
     Türkbank Olağanüstü Genel Kurulu, bankanın tasfiyesini kararlaştırdı. 
     Tasfiye kararı, bankanın en büyük hissedarı yüzde 84.5 ile Tasarruf Mevduatı Sigorta Fonu'nu temsilen Olağanüstü Genel Kurul'a katılan Hülya Çakalır'ın kabul oyuyla alındı. Karar, Türkbank çalışanları ve emeklileri arasında büyük üzüntü ve tepkiye yol açtı. 
     Tartışmalı geçen Türkbank Olağanüstü Genel Kurulu'nda, tasfiye memuru olarak Banka Yönetim Kurulu Başkan Vekili İsmet Tuğul, Yönetim Kurulu Üyeleri Adnan Özen ve İbrahim Yağcıoğlu belirlendi. 
     Ayrıca, 31 Temmuz 2001 tarihi itibariyle 17 trilyon 153 milyar lira, 31 Mart 2002 tarihi itibariyle de 313 milyar liralık 302 adet kredi takip ve dava dosyasının, Fona'a devir ve temliki için karar alındı. 
     
     KAMERA KRİZİ 

     Türkbank'ın 2001 yılı faaliyet raporunun görüşüldüğü Olağan Genel Kurulu'nun ardından Olağanüstü Genel Kurulu toplandı. 
     Genel Kurul sürürken, kamera krizi yaşandı. Genel Kurul organizasyonu içinde çekim yaptığı sanılan kameranın, özel güvenlik şirketine ait olduğunun söylenmesi üzerine, Türkbank Munzam Sosyal Güvenlik Emekli ve Yardım Sandığı Vakfı Başkanı Celal Balabanlı, kameranın kaldırılmasını istedi. 
     ''500 polisi dizdiler buraya, neden korkuyorsunuz. Suçluluğunuzun telaşı içindesiniz'' diyen Balabanlı, kamerayı ayaklarından tutup yerinden kaldırdı. Bu arada, başkanlık divanının bulunduğu sahnenin önünde yer alan 4 özel korumanın sayısının 14'e yükseldiği görüldü. Bu gelişmeler Genel Kurul'a katılan küçük hissedarların tepkilerine yol açtı. 
     Yine gergin geçen Olağanüstü Genel Kurul'da konuşan küçük hissedarlar, tasfiye kararının yasadışı olduğunu savundular. TMSF temsilcisi olarak Genel Kurul'a Hülya Çakalır katıldı. Kararlar, Fon'un yüzde 84.5'lik çoğunluk hissesini temsilen Çakalır'ın oyuyla alındı. 
     Tasfiye kararının kabul edilmesinin ardından Banksisen Başkanı Alptekin Sağlanmak, ''Elin kırılsın'' derken, ağır hakaretlerde bulundu. banka hisselerinin yüzde 85'i TMSF, yüzde 5.5'i Türkbank Munzam Sosyal Güvenlik Emekli ve Yardım Sandığı Vakfı, kalan bölümü de sendika, emekli sandığı, diğer kişi ve kuruluşlar tarafından temsil ediliyor. 
     
     TÜRKBANK 89 YILDIR ''İKİNCİ ADRES'' 

     ''İkinci adres'' olarak da hatırlarda yer eden Türk Ticaret Bankası, 9 Mart 1913 tarihinde Adapazarı'nda kuruldu. Adapazarı esnaf ve tüccarlarının bir araya gelerek sermaye ve emeklerini birleştirmek suretiyle kurdukları ilk ulusal özel girişim bankası unvanını taşıyan Türkbank, o dönemde, ülkedeki yabancı bankaların katı tutumları ve tefecilerin ağır koşullarından bunalan tüccar ve esnafa uygun şartlarda kredi temin etmek, piyasada istikrarı sağlamak ve ulusal ticaretin gelişmesine katkıda bulunmak amacıyla faaliyete geçti. 
     Çalışan ve emeklilerin üye olduğu Emeklilik Sandığı Vakfı bankanın yüzde 5, Munzam Sosyal Güvenlik Emekli ve Yardım Sandığı Vakfı da bankanın yüzde 80 hissesini sahipti. Banka'nın yönetimine, 2 Eylül 1994 tarihinde eski Bankalar Yasası'nın 64. maddesi gerekçe gösterilerek el konuldu. Hisseler, 6 Kasım 1997'de Fon'a geçti. 
     Bankacılık Denetleme ve Düzenleme Kurulu BDDK , Türk Ticaret Bankası'nın 1 Temmuz 2001'den itibaren bankacılık işlemleri yapma, mevduat kabul etme izninin kaldırılması ve bankanın tasfiyesi yönünde karar aldı. 
     Türk Ticaret Bankası Munzam Sosyal Güvenlik Emekli ve Yardım Sandığı Vakfı'nın BDDK kararının iptali istemiyle açtığı davada, Danıştay 10. Dairesi ret kararı verdi ve Türkbank'ın tasfiyesinin kararlaştırıldığı bugüne gelindi. 
     
     VAKIF MAHKEMEYE GİDİYOR 

     Türk Ticaret Bankası A.Ş. Türkbank hissedarlarından Türkbank Munzam Sosyal Güvenlik Emekli ve Yardım Sandığı Vakfı Başkanı Celal Balabanlı, bugün yapılan Olağan Genel Kurul ve tasfiye kararının alındığı Olağanüstü Genel Kurul'un durdurulma ve iptaline ilişkin mahkemeye başvuracaklarını söyledi. 
     Olağanüstü Genel Kurul'un ardından bir açıklama yapan Balabanlı, Danıştay'ın 10. Dairesi'nin Türkbank'ın fon bankası olmadığını belirttiğini, atamayla gelen yöneticilerin de Genel Kurul yapmaya haklarının olmadığını savundu. 
     Balabanlı, ''Olağan Genel Kurul için itirazımız olacak. Ticaret Mahkemesi'ne durdurma ve iptal talebiyle başvuracağız'' diye konuştu. 
     Tasfiye kararı alınan Olağanüstü Genel Kurul'un da yasalara aykırı olduğunu öne süren Balabanlı, ''Açtığımız dava Eylül-Ekim'de görüşülecek. Önümüzdeki aylarda bu davayı kazandığımızda mahkeme bizi mutlaka haklı bulacaktır. Ve durdurma çıkacaktır'' dedi. 
     Olağanüstü Genel Kurul'da, atamayla gelen yöneticilerin Genel Kurul toplama yetkileri olmadığı ve bunun yasalara aykırı olduğu yönündeki muhalefet şerhlerinin tutanaklara girmesi kabul edildi. 
     Tasarruf Mevduatı Sigorta Fonu TMSF temsilcisi Hülya Çakalır'ın Türkbank'ın tasfiyesine ilişkin önerisinin ardından, bankanın bazı ortakları ''Banka neden kapatılıyor, gerekçesi nedir '' sorusunu Çakalır'a yönelttiler. 
     Celal Balabanlı, toplantıdaki konuşmasında banka yöneticilerine seslenerek, ''Siyasetçiler sizleri kullandı. Yakında atacaklar'' dedi. 
     Balabanlı, yasa dışı kararlara imza atanlardan mutlaka hesap sorulacağını da ifade etti. 
     Bu arada Genel Kurul'un Divan Başkanlığı'nı yapan Türkbank Yönetim Kurulu Başkanı Tanju Polatkan'ın, toplantının basına kapalı olduğu uyarısı, salondan ''Neden korkuyorsunuz '' şeklinde tepki aldı. 
     Toplantıda yapılan itiraz konuşmalarında da bankanın tasfiyesinin ekonomik nedenlerden kaynaklanmadığı, siyasi olduğu savunuldu. 
     Toplantıda, alınan kararları eleştiren bazı hissedarların hakarete varan konuşmaları üzerine Divan Başkanı Polatkan sık sık kendilerini uyardı. 
     
     ''RAHAT UYUYACAK MISIN '' 

     Tanju Polatkan, ''Bu karar üzerine bu gece rahat uyuyacak mısın '' diye soran bir hissedara ''Tabii uyuyacağım'' yanıtını verdi. 
     Toplantıda, tasfiye halinde çalışanların alacaklarının birinci sırada ödenmesine ilişkin öneri gündemde olmadığı gerekçesiyle oylanmadı. 
     Türkbank Yönetim Kurulu Başkanı Tanju Polatkan, konuyla ilgili olarak BDDK Başkanı Akçakoca'nın ''Çalışanların her türlü hakkı güvence altındadır'' diye bir talimatının olduğunu kaydetti. 
     Tasfiye kararı alınan Genel Kurul'da duygusal anlar da yaşandı. Toplantıya katılan bazı temsilcilerin karar üzerine ve yapılan duygusal konuşmalar nedeniyle ağladıkları dikkat çekti. 
     Bir temsilci, Genel Kurul'daki konuşmasında ''90 yaşındaki Türkbank dedem öldü. Yalandır öldüğü, öldürüldü'' diye konuştu. 

     
</TEXT>
</DOC>
