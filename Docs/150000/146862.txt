<DOC>
<DOCNO> 146862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur14.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Powell'ın ziyareti tereddütleri giderecek" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell'ın ziyaretinin, son günlerde ortaya çıkan bazı tereddütleri gidermesi açısından yararlı olacağını kaydetti. Gül, Dış konjonktür nedeniyle Türkiye'nin zorlandığını da belirtti. 
     Gül, İstanbul Sanayi Odası İSO Başkanı Tanıl Küçük ve Yönetim Kurulu Üyeleri'ni kabulünde önemli açıklamalarda bulundu. Meclis'teki aritmetik çoğunluğun kendilerine güç verdiğini kaydeden Gül, önemli kuruluşlarla diyalog içinde olmalarının güçlerini daha da arttırdığını belirtti. 
     Türkiye'nin 2'inci Dünya Savaşı'ndan bu yana en önemli dönemlerinden birini geçirdiğine dikkat çeken Gül, "Dış konjonktür, Türkiye'yi gerçekten çok zorlamaktadır" diye konuştu. Irak Savaşı'nın Türkiye'nin elinde olmayan bir nedenle çıktığına işaret eden Gül, "Türk ekonomisi bundan çok etkilenmektedir. Herkesin insaflı olmasını istiyorum. 
     Hükümete karşı yapılan tenkitlerin çok haksızlık içerdiğini görüyorum. Çünkü 2 sene önce Türkiye'de ne savaş ne de aleyhte dış konjonktür vardı. Ama insanlar servetlerinin yarısını bir gecede kaybetti. Faizler 7 binlere çıktı, dolar, kurlar ekonomik göstergeler alt üst oldu. Türkiye tarihinin en derin bunalımlarını yaşadı, büyük bir küçülme ile karşı karşıya kalındı" dedi. 
     Dünyanın en büyük olayının gerçekleşmekte olduğunu söyleyen Gül, hükümetin ve yetkililerin işbirliği ile herşeyin mümkün olduğu kadar kontrol altında gitmekte olduğunu bildirdi. Gül, "Bu işbirliği hem Türkiye hem de uluslararası çapta olmaktadır, bu açıdan hükümeti tenkit edenlerin ellerini vicdanlarına koyup söylediklerini kendilerinin de duyması gerektiği kanaatindeyiz" diye konuştu. 
     Hükümetin üzerine düşeni yaptığını kaydeden Gül, Meclis'in tavrına sahiplenmek ve ilişkileri ona göre götürmek gerektiğini ifade etti. 
     Türkiye'nin ABD ile müttefik ilişkilerine çok önem vermekte olduğunu kaydeden Gül, kendi katkılarının Türkiye'de bazı çevreler tarafından hafife alındığını, ancak ABD tarafının yapılan katkının farkında olduğunu belirtti. 
     
     POWELL'IN ZİYARETİ 
     ABD Dışişleri Bakanı Colin Powell'ın müttefik bir ülkeyi ziyaret edeceğini belirten Gül, planlanmış bir şeyin söz konusu olmadığını bildirdi. Powell'ın gelişinden büyük memnuniyet duyduklarını kaydeden Gül, "Bu ziyaret son günlerdeki bazı tereddütlerin ortadan kaldırılması açısından faydalı olacaktır" diye konuştu Powell'ın, Hazineden Sorumlu Bakan olmadığına dikkat çeken Gül, "Ama çok taraflı şeyler konuşulur, gayet normaldir, Türkiye Irak'a komşu bir ülkedir, Türkiye'nin önemini dış dünya çok iyi bilmektedir. Kendisini memnuniyetle bekliyoruz, siyasi-ekonomik bugünkü şartların hepsi gözden geçirilecek" dedi. 
     Powell'ın ziyaretinin gecikmiş bir ziyaret olmadığını savunan Gül, kendisiyle daha önce Davos'ta görüştüklerini, telefon ile de sık sık konuştuklarını belirtti. 
     
     SERVET BAĞIŞI 
     Başta işadamları olmak üzere çeşitli toplum kesimlerinin servetlerinin belli bir kısmının bağışlanması gibi konularda son günlerde bazı önerilerin kendilerine ulaştığını kaydeden Gül, bunların ne kadar olanaklı olduğunun, Devlet Bakanı Ali Babacan ve arkadaşları tarafından incelendiğini söyledi. 2003 bütçesinin şeffaf ve dikkatli hazırlandığını belirten Gül, uluslararası kuruluşlarla Türkiye'nin açık bir işbirliği içinde olduğunu ve hükümetin kriz yönetimini en iyi biçimde yapmakta olduğunu vurguladı. 
     İSO Başkanı Tanıl Küçük ise, bu zor günlerin hep birlikte aşılacağını belirterek, "Zor günlerde bile güven ortamı inşa edildi. Irak Savaşı'na rağmen ekonomik istikrer arayışının devam etmesi bizi mutlu ediyor" şeklinde konuştu 
     





</TEXT>
</DOC>
