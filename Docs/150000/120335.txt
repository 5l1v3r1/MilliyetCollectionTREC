<DOC>
<DOCNO> 120335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/spor/spo03.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KIRIK ELMAS 
</HEADLINE>
<TEXT>

Malatya-Galatasaray maçı sonrası, Başkan’ın TV’ye çıktı diye tepki gösterdiği, Burak Elmas’ın istifadan döndüğü öğrenildi 
     HALİL ÖZER 

     Ligin 4. haftasında Malatya’daki Malatyaspor - Galatasaray maçından sonra havalimanında yaşanan krizin, özellikle futbol şubesinde depreme yol açtığı ve Burak Elmas’ın istifadan güçlükle döndürüldüğü ortaya çıktı. 
     Kriz Hakan Şükür transferinin en sıcak saatlerinde patladı. Transferin son günü olması nedeniyle havalimanında "tele - trafik" yaşanıyordu. Malatyaspor ile oynanan karşılaşma 2 - 2 sonuçlanmış, futbol şubesi takıma destek olmak için televizyonlara açıklamalar yapmıştı. Başkan Özhan Canaydın bu maçta yoktu. Bu arada Burak Elmas havalimanında Hakan Şükür için Başkan Canaydın ve 2. Başkan Ali Dürüst’e telefonla ulaşmaya çalışıyordu. Önce Dürüst’ü Amerika’dan buldu. Hakan konusunu görüştü. Ardından Başkan’a ulaştı. Ancak Elmas bu telefonda hiç beklemediği çok sert bir tepki ile karşılaştı. İstanbul’da bulunan Özhan Canaydın, Malatyaspor maçından sonra televizyon izlerken, Burak Elmas’ın maç ile ilgili demecini dinlemiş ve çok sinirlenmişti. Oysa maç öncesi, özellikle futbol şubesinden televizyona çıkmamasını istemişti. Elmas, Hakan Şükür transferi ile ilgili Başkan’ın görüşünü sorarken, sert bir tepkiyle karşılaşıyordu. Canaydın, genç yöneticiyi, "Size televizyona çıkmayın demedim mi H l niye konuşuyorsun" diye azarladı. Burak Elmas şoke oldu, ama hiçbir yanıt da vermedi. Başkan, önce Ali Dürüst’ü aradı diye de Elmas’a kızmıştı. Oysa genç yönetici, ilk olarak Canaydın’ın telefonunu çevirmiş, ancak düşmeyince, Dürüst’ü aramıştı. 
     Burak Elmas, telefondaki tatsızlığı hemen yanında bulunan Özer Saraçoğlu’na anlattı. İki yönetici büyük üzüntü yaşarken, bu görüntü objektiflere de yansıdı. Oysa herkes, Hakan Şükür olayı nedeniyle bu portrelerin oluştuğunu düşünüyordu. 
     Burak Elmas bu telefon görüşmesinden sonra istifayı düşündü. Ancak araya girenler, genç yöneticiyi vazgeçirdi. Burak Elmas, futbol şubesinden sorumlu olmasına rağmen, o günden sonra takımla yeteri kadar ilgilenmedi. Saraçoğlu ile birlikte soyunma odalarına bile inmediler, burukluğu yaşadılar. 3 - 1’lik Barcelona maçından sonra Başkan kararlarını yumuşatınca, buzlar eridi ve iki yönetici, takımın yanında yer almaya ve demeç vermeye başladı. 
     
Hasan planı geri teptiGalatasaray, İnter’e Okan’la takas teklif etti, milli oyuncu ise reddetti 
     CÜNEYT KARAKAYA 

     GALATASARAY’IN, Hasan Şaş’ı İnter’e kaptırmamak için geliştirdiği ilk formül sonuçsuz kaldı. Yönetim, İtalyan kulübünün listesinde bulunan milli oyuncuya karşılık, Okan Buruk’u istedi. Inter’in bu konuya yeşil ışık yapıp, takasa hazırlanmasına rağmen, Okan teklife sıcak bakmadığını bildirdi. 
     OKAN’IN, Inter’le 1.5 yıllık daha sözleşmesi olması ve İtalya’dan ayrılmayı istememesi üzerine, plan suya düştü. Sarı - Kırmızılı yöneticiler, Hasan Şaş’ı, Emre ve Okan gibi ucuz fiyatla kaptırmamak için alternatif aradığı ve sezon bitmeden sözleşme yapmayı planladığı bildirildi. 
     
Felipe özür diledi      TERİM ve yönetimle görüşerek sorunlarını halleden Felipe, yaşanan olaylar nedeniyle taraftardan özür diledi. Yazılı bir açıklama yapan Brezilyalı futbolcu, "Tek sorun, buradaki kültür ve futbol anlayışının kendi ülkemden tamamen farklı olmasıdır. Sayın Fatih Terim, bana olan güvenini 10 numaralı formayı vererek göstermiştir. Ben de gitme isteğimi geri çektim" dedi. 
     BU arada Gençlerbirliği maçının hazırlıklarını sürdüren Galatasaray, dünü tek antrenmanla geçirdi. Hasan Şaş salonda çalışırken, Batista, Hakan Ünsal ve Sarr’ın tedavilerine devam edildi. Ayhan, Bülent ve Ergün ise düz koşu yaptı. Tam saha çift kalede taktik çalışması yapan Cim Bom’da Fatih Terim’in sık sık futbolcularını uyardığı dikkatlerden kaçmadı. 
     
Sinan teklifi      MEHMET ALİ SABUNCU 

     ALTAY Başkanı Ahmet Taşpınar, Galatasaray’dan Sinan için teklif aldıklarını söyledi. Taşpınar, şu ana kadar resmi istek olmadığını, ancak Sarı - Kırmızılı bir yöneticinin sözlü öneri getirdiğini açıkladı. Başkan, yönetimde bunu tartışacaklarını, resmi teklif geldiği zaman, fiyat konusunda oturup konuşacaklarını, önümüzdeki hafta transferin şekilleneceğini belirtti. 
     
Lokomotiv şampiyon      ŞAMPİYONLAR Ligi’nde Galatasaray’ın elendiği grupta ikinci olarak ikinci tura çıkan Lokomotiv Moskova, Rusya Ligi’nde ilk kez şampiyon oldu. Lokomotiv Moskova, kendisi gibi 66 puanla ligi tamamlayan CSKA Moskova ile yaptığı Altın Maç’ı 1-0 kazandı ve mutlu sona ulaştı. Karşılaşmanın tek golünü 6. dakikada Dimitri Loskov attı. 
     



 SPOR 




























</TEXT>
</DOC>
