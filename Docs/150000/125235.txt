<DOC>
<DOCNO> 125235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sonspo20.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar..."Dopingli" başpehlivanlardan ödüller geri istendi 
</HEADLINE>
<TEXT>

     Edirne Belediye Başkanı Cengiz Varnatopu, 639. Tarihi Kırkpınar Güreşleri'nde ''doping yaptığı'' belirlenen başpehlivan Ahmet Taşçı ve başaltı birincisi Ekrem Yavuz'un belediyeden aldıkları ödülleri iade etmelerini istediklerini bildirdi. 
     Varnatopu, 2000 yılında yapılan 639. Tarihi Kırkpınar Yağlı Güreşleri'nde güreşçilerden alınan numunelerde Taşçı ile Yavuz'un ''doping yaptıkları''nın belirlendiğini söyledi. 
     Gençlik ve Spor Genel Müdürlüğü ile Taşçı arasında 2 yıl süren hukuk mücadelesinde Taşçı'nın kaybettiğini de vurgulayan Varnatopu, ''Taşçı ve Yavuz'un o dönemde aldığı birincilikler geçersiz sayılmıştır. Bu nedenle belediye avukatımız Alper Pınar aracılığıyla, Edirne 1. Noterliği'nden Taşçı'nın belediyeden ödül olarak aldığı 2 milyar lira ile 1 altın madalyayı, Yavuz'un da 1 milyar lira para ödülü ile 1 altın madalyayı iade etmelerini istedik. 15 gün içersinde iade etmedikleri takdirde, haklarında dava açılacak'' dedi. 
     Varnatopu, ödülleri geri istemekte zorlandıklarını da ifade ederek, şunları söyledi 
     ''Taşçı ve Yavuz'un doping yaptıkları belirlendi. Taşçı, Gençlik ve Spor Genel Müdürlüğü'ne karşı açtığı davayı da kaybetti. Böylece bu iki güreşçimizin doping yaptıkları kesinleşti. Bu nedenle prosedürü işlettik. Belediye tarafından verilen ödülleri ve madalyaları geri istedik.'' Ahmet Taşçı ise hakkında yapılan her türlü işlem için hukuk mücadelesini sürdüreceğini söyledi. 
     639. Tarih Kırkpınar Yağlı Güreşleri'nde Ahmet Taşçı, çeyrek finalde en büyük rakibi Cengiz Elbeye ile karşılaşarak, zorlu bir mücadeleden sonra 30 dakikada yenmişti. Taşçı, yarı finalde ise Vedat Ergin'i mağlup etmişti. 
     Finalde hemşehrisi Mehmet Yılmaz ile eşleşen Taşçı, 21 dakika süren güreşte 'çırağı' Yılmaz'ı da yenerek Kırkpınar'da 9. başpehlivanlığı elde etmişti. 
     





</TEXT>
</DOC>
