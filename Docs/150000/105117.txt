<DOC>
<DOCNO> 105117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sondun02.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, Bush'tan Irak'a tek başına saldırmamasını istedi 
</HEADLINE>
<TEXT>

     İngiliz basını, İngiltere Başbakanı Tony Blair'in ABD Başkanı George Bush'tan, Irak'a tek başına saldırmamasını ve BM aracılığıyla uluslararası destek aramasını istediğini yazdı. 
     Sunday Telegraph gazetesinin haberine göre Blair, geçen hafta Bush ile bir saat süren ''dostça'' bir telefon görüşmesi yaptı. 
     Haberde Blair'in, Bush gibi BM'den çıkacak hiçbir kararın Irak'a saldırıyı haklı göstermeyeceğini düşündüğü belirtildi. 
     Haberde, Blair'in Bush'u silah denetçilerinin dönüşünü kabul etmesi için Irak'a baskı yapmaya ikna etmeyi çalıştığı, ancak İngiltere Başbakanı'nın, Irak lideri Saddam Hüseyin'in BM'nin taleplerini kabul edeceğini sanmadığı kaydedildi. 
     Sunday Times gazetesi de Blair'in Bush'a, Irak'a yönelik askeri operasyona başlanmasından önce, en azından silah denetçilerinin dönüşünü kabul etmesi için Bağdat'a uyarıda bulunulması gerektiğini söylediğini yazdı. 
     





</TEXT>
</DOC>
