<DOC>
<DOCNO> 136192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sondun12.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato'da gergin saatler... Türkiye 4. maddeye işlerlik isteyecek 
</HEADLINE>
<TEXT>

     NATO bünyesinde yaşanan kriz devam ederken, Türkiye'nin, Kuzey Atlantik Antlaşması'nın 4. maddesine işlerlik kazandırılmasını isteyeceği ifade ediliyor. 
     Kaynaklar, Ankara'nın, ABD'nin Ocak ortasında sunduğu paketin onaylanmasını tercih ettiğini, bu paketin daha kapsamlı ve pratik öneriler içerdiğini belirtiyorlar. 
     Fransa ile birlikte Belçika'nın da veto kullanması sonunda, ABD öneri paketinin onaylanmaması üzerine, bugün olağanüstü toplanacak olan NATO Konseyi'nden somut kararlar çıkmasının ''şart olduğu'' ifade ediliyor. Diplomatlar, aksi takdirde ''krizin çok derinleşeceğini'' kaydediyorlar. 
     Türkiye'nin, 4. maddeye işlerlik kazandırılması talebinde bulunması halinde, bu talebin tüm müttefiklerce olumlu karşılanabileceği, ancak ABD paketine oranla önemli ''geri adımlar'' ve ''zaman kaybı'' söz konusu olacağı anlatılıyor. 
     
     KUZEY ATLANTİK ANTLAŞMASI 
     NATO'nun temelinde bulunan Kuzey Atlantik Antlaşması, Washington'da, 4 Nisan 1949'da imzalandı ve aynı yıl 24 Ağustos'ta yürürlüğe girdi. 
     Antlaşma metni şöyle 
     ''Bu Antlaşma'nın tarafları, Birleşmiş Milletler Yasası'nın amaçları ve ilkelerine olan inançlarını ve bütün halklar ve bütün hükümetlerle barış içinde bir arada yaşama arzularını teyit ederler. Demokrasi, bireysel özgürlük ve hukukun üstünlüğü ilkeleri temelinde bütün halkların özgürlüklerini, ortak miraslarını ve uygarlıkları korumakta kararlıdırlar. 
     Kuzey Atlantik bölgesinde istikrar ve refahın geliştirilmesini amaçlarlar. 
     Toplu savunma ve barış ile güvenliğin korunması için çabalarını birleştirmekte kararlıdırlar. 
     Bundan dolayı bu Kuzey Atlantik Antlaşması'nı kabul etmişlerdir 
     Madde 1 Taraflar, BM Yasası'nda ortaya konduğu üzere, karışmış olabilecekleri herhangi bir uluslararası anlaşmazlığı, uluslararası barış ve güvenlik ve adaleti tehlikeye sokmadan barışçıl yollarla çözmeyi ve uluslararası ilişkilerinde BM'nin amaçlarına aykırı olacak şekilde güç kullanımı ya da tehdidinden sakınmayı taahhüt etmektedirler. 
     Madde 2 Taraflar, özgür kurumlarını güçlendirerek, bu kurumların üzerine kurulu olduğu ilkelerin daha iyi anlaşılmasını sağlayarak ve istikrar ile refah koşullarını geliştirerek, barışçıl ve dostça uluslararası ilişkilerin daha da geliştirilmesine katkı yapacaklardır. Uluslararası ekonomi politikalarında çatışmayı ortadan kaldırmaya yönelecekler ve taraflardan herhangi biri ya da hepsi ile ekonomik işbirliğini teşvik edeceklerdir. 
     Madde 3 Bu Antlaşma'nın amaçlarına daha etkin biçimde ulaşabilmek için Taraflar, tek tek ve ortaklaşa olarak, sürekli ve etkin öz-yardım ve karşılıklı yardımlarla, silahlı bir saldırıya karşı bireysel ve toplu direnme kapasitelerini koruyacaklar ve geliştireceklerdir. 
     Madde 4 Taraflardan herhangi biri, Taraflardan birinin toprak bütünlüğü, siyasi bağımsızlığı ya da güvenliğinin tehdit edildiğini düşündüğü zaman, tüm Taraflar birlikte danışmalarda bulunacaklardır. 
     Madde 5 Taraflar, Kuzey Amerika'da veya Avrupa'da içlerinden bir veya daha çoğuna yöneltilecek silahlı bir saldırının hepsine yöneltilmiş bir saldırı olarak değerlendirileceği ve eğer böyle bir saldın olursa BM Yasası'nın 51. Maddesi'nde tanınan bireysel ya da toplu öz-savunma hakkını kullanarak, Kuzey Atlantik bölgesinde güvenliği sağlamak ve korumak için bireysel olarak ve diğerleri ile birlikte, silahlı kuvvet kullanımı da dahil olmak üzere gerekli görülen eylemlerde bulunarak, saldırıya uğrayan Taraf ya da Taraflara yardımcı olacakları konusunda anlaşmışlardır. Böylesi herhangi bir saldın ve bunun sonucu olarak alınan bütün önlemler derhal Güvenlik Konseyi'ne bildirilecektir. Güvenlik Konseyi, uluslararası barış ve güvenliği sağlamak ve korumak için gerekli önlemleri aldığı zaman, bu önlemlere son verilecektir. 
     Madde 6 Madde 5 açısından, Taraflardan bir ya da daha çoğuna karşı silahlı saldın, aşağıdakileri de kapsar 
     - Tarafların Avrupa ya da Kuzey Amerika'daki topraklarına, Fransa'nın Cezayir bölgesine, Türkiye topraklarına veya Taraflardan herhangi birinin egemenliği altında olan ve Yengeç Dönencesi'nin kuzeyinde yer alan adalara yapılan silahlı saldın - Bu topraklarda ya da bu toprakların üzerindeki hava sahasında bulunan, ya da Antlaşma'nın yürürlüğe girdiği tarihte Taraflardan herhangi birinin işgal kuvvetlerinin üslenmiş bulunduğu herhangi bir Avrupa toprağında veya Akdeniz'de, ya da Yengeç Dönencesi'nin kuzeyindeki Kuzey Atlantik bölgesinde bulunan Tarafların herhangi birine ait kuvvetlere, gemilere, ya da uçaklara yapılan silahlı saldırı. 
     Madde 7 Antlaşma, BM üyesi olan Tarafların BM Yasası uyarınca sahip oldukları hak ve yükümlülüklerini veya Güvenlik Konseyi'nin uluslararası barış ve güvenliğin sağlanması konusundaki temel sorumluluğunu herhangi bir şekilde etkilemez ve etkilediği şeklinde yorumlanamaz. 
     Madde 8 Her bir Taraf, kendisi ile diğer Taraflar ya da üçüncü bir devlet arasında şu an yürürlükte olan uluslararası sözleşmelerin, bu Antlaşma'nın hükümleri ile çelişmediğini beyan eder ve Antlaşma ile çelişen uluslararası sözleşmelere girmemeyi taahhüt eder. 
     Madde 9 Taraflar, bu Antlaşma'nın uygulanması ile ilgili konuları ele almak üzere hepsinin temsil edileceği bir Konsey oluştururlar. Konsey, herhangi bir zamanda acil olarak toplanabilecek şekilde düzenlenecektir. Konsey, gerekli gördüğü ikincil organları oluşturacaktır. Özellikle Madde 3 ve Madde 5'in uygulanmasına ilişkin önlemleri önerecek bir savunma komitesi derhal oluşturulacaktır. 
     Madde 10 Taraflar, bu Antlaşma'nın ilkelerini geliştirebilecek ve Kuzey Atlantik Bölgesi'nin güvenliğine katkı yapacak durumda olan herhangi bir Avrupa devletini bu Antlaşma'ya katılmaya oybirliği ile davet edebilirler. Davet edilen Devlet, katılım belgesini Amerika Birleşik Devletleri hükümetine vererek, bu Antlaşma'ya taraf olabilir. ABD hükümeti aldığı her bir katılma belgesinden tüm Tarafları haberdar edecektir. 
     Madde 11 Bu Antlaşma Taraflarca kendi anayasal süreçleri uyarınca onaylanacak ve hükümleri uygulanacaktır. Onay belgeleri en kısa zamanda ABD hükümetine teslim edilecek, bu hükümet de aldığı her belgeden tüm Tarafları haberdar edecektir. Antlaşma, Belçika, Kanada, Fransa, Lüksemburg, Hollanda, Birleşik Krallık ve ABD dahil olmak üzere imzacıların çoğunluğu tarafından onaylanır onaylanmaz, onaylayan Devletler arasında yürürlüğe girecektir diğer Devletler açısından ise onaylarının verildiği tarihte yürürlüğe girecektir. 
     Madde 12 Antlaşma 10 yıl boyunca yürürlükte kaldıktan sonra, ya da daha sonra herhangi bir tarihte, Taraflar, içlerinden herhangi birinden talep geldiği takdirde, Kuzey Atlantik Bölgesinde barış ve güvenliği etkileyen faktörleri ve BM Yasası uyarınca uluslararası barış ve güvenliği korumak amacıyla yapılan evrensel ve bölgesel düzenlemeleri göz önüne alarak, Antlaşma'nın gözden geçirilmesi amacıyla görüşmelerde bulunacaklardır. 
     Madde 13 Antlaşma 20 yıl boyunca yürürlükte kaldıktan sonra herhangi bir Taraf, ayrılma bildirimini ABD hükümetine vermesinden bir yıl sonra Taraf olmaktan çıkabilir. ABD hükümeti aldığı her ayrılma bildiriminden tüm Tarafları haberdar edecektir. 
     Madde 14 İngilizce ve Fransızca metinleri aynı derecede otantik olan bu Antlaşma, ABD hükümetinin arşivlerinde saklanacaktır. Onaylı kopyalar, bu hükümet tarafından imzacı diğer hükümetlere iletilecektir. 
     





</TEXT>
</DOC>
