<DOC>
<DOCNO> 109203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/ekonomi/eko03.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV krizi çözüldü 
</HEADLINE>
<TEXT>

Sağlık Bakanı Osman Durmuş, karşı çıktığı ÖTV kararnamesini imzalarken, Tarım Bakanı Gökalp de imzalayacağını açıkladı 
     EKONOMİ SERVİSİ 

     IMF’nin ekonomik programın gözden geçirme çalışmalarının tamamlanması için öngördüğü kriterlerden biri olan Özel Tüketim Vergisi ÖTV konusundaki imza krizi çözülüyor. 
     CNN - Türk’te yayınlanan E Takımı programında Enis Berberoğlu, Erdal Sağlam ve Hürriyet Ekonomi Müdürü Vahap Munyar’ın sorularını yanıtlayan MHP’nin ekonomi kurmayları, bu konuda sorun olmayacağı mesajı verdi. Tarım Bakanı Hüsnü Yusuf Gökalp, itiraz ettikleri noktalara ilişkin görüşmelerin sürdüğünü ve kararnamenin imzalanacağını söyledi. ÖTV kararnamesini MHP’li bakanlar Gökalp ile Osman Durmuş imzalamıyordu. Durmuş da dün katıldığı bir törende gazetecilerin soruları üzerine kararnameyi imzaladığını söyledi. Kararname, ÖTV hasılatından çeşitli kuruluşlara doğrudan pay aktarılması yerine, ÖTV gelirlerinin bütçeye gelir kaydedilmesini öngörüyor. Söz konusu kuruluşların ÖTV’den aldıkları payların ödenek olarak bütçeye konularak, bütçe disiplini içerisinde kullanılması esası getiriliyor. 
     
     Koordinasyonu Derviş bozdu’ 
     Ekonomi bürokratlarının her konuyu kendilerine 12’ye beş kala’ getirip acil imza istediğini belirten MHP kurmayları, Derviş’in yakındığı ekonomi yönetimindeki koordinasyona ilişkin soruya "Şubat krizine kadar böyle bir sorun yoktu" yanıtını verdi. Devlet Bakanı Tunca Toskay da "IMF programını devam ettiren, sosyal unsurla takviye edilen bir programı halkın önüne koyacağız" dedi. 
     



 EKONOMİ 






















</TEXT>
</DOC>
