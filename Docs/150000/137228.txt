<DOC>
<DOCNO> 137228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/spor/spo15.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Bilardoda büyük başarı      BİLARDO Milli Takımı, Almanya’da düzenlenen Dünya Milli Takımlar 3 Bant Bilardo Şampiyonası’nda Dünya Şampiyonu oldu. 24 ülkenin katıldığı şampiyonada, Semih Saygıner ve Tayfun Taşdemir’den oluşan milli takım ilk turda Ürdün, 2. turda Peru, çeyrek finalde Almanya, yarı finalde Hollanda, finalde ise Yunanistan’a üstünlük sağladı. 
     
Ali Dürüst Taraftaria’da      CNN Türk’ün ilgiyle izlenen spor programı Taraftaria’nın bu haftaki konukları Galatasaray 2. Başkanı Ali Dürüst ile Futbol Federasyonu Başkan Vekili Ata Aksu olacak. İhsan Topaloğlu yönetiminde saat 21.30’da başlayacak programda, haftanın maçları, tartışmalı pozisyonlar ve perde arkasında yaşananlar da ekranlara gelecek. 
     
Gençler yenişemedi      A GENÇ Milli Futbol Takımı, Ukrayna ile oynadığı özel maçta 1-1 berabere kaldı. Burdur Gazi Atatürk Stadı’ndaki karşılaşmada 25. dakikada Yaroshenko’nun golüyle yenik duruma düşen Ay - Yıldızlı ekip, 72. dakikada Gürhan ile eşitliği sağladı. Milliler perşembe günü de Almanya ile karşılaşacak. 
     
Toppmöller kovuldu      ALMANYA Ligi’nde düşme korkusu yaşayan Yıldıray Baştürk’ün takımı B. Leverkusen’de, teknik direktör Klaus Toppmöller’in işine son verildi. Üst üste kaybettiği maçlar sonucu geçen yıl şampiyonluğa oynadığı ligde 15. sıraya gerileyen Leverkusen’in, Otto Rehhagel ile temasta olduğu öğrenildi. 
     



 SPOR 
































</TEXT>
</DOC>
