<DOC>
<DOCNO> 100186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/dunya/adun.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dost güçleri vuran pilotlar hapçı çıktı 
</HEADLINE>
<TEXT>

Afganistan’daki Amerikalı pilotların sürekli dayanıklılık ve uyku hapı almaktan sersemleştiği için yanlış hedefleri vurduğu öne sürüldü 
     DIŞ HABERLER SERVİSİ 

     ABD savaş uçağı pilotlarının dayanıklılığını artırmak için verilen amfetamin içerikli ilaçların, Afganistan’da operasyonun başladığı tarihten bu yana yüzlerce masum sivilin ölümüne neden olan hatalı bombardımanların sorumlusu olabileceği açıklandı. 
     ABD Deniz Kuvvetleri’nın Florida, Pensacola’daki araştırma laboratuvarlarının hazırladığı 58 sayfalık "Sürekli Uçuş Operasyonlarında Performans Artırımı" başlıklı raporda ilk kez ABD pilotlarının dayanıklılıklarını artırmak için çeşitli ilaçlar kullandığı resmi olarak doğrulanırken, birçok Afgan sivilin ölümüne neden olan hatalı bombardımanların bu ilaçların yan etkilerinden kaynaklanmış olabileceği öne sürüldü. 
     Edinilen bilgiye göre, Afganistan’da görev yapan pilotlara orduda yaygın olarak "Git Hapı" denilen Dexedrine içerikli bir ilaç veriliyor. Görevin tamamlanmasının ardından üsse dönen pilotlara ise rahat uyuyabilmelerini sağlayan ve "Gitme Hapı" diye tanımlanan bir yatıştırıcı veriliyor. 
     
     Aşırı dozda amfetamin 
     ABD Savunma Bakanlığı bugüne dek gizli tutulan uygulamayı ilk kez doğrularken, bu ilaçların pilotların bünyesini bozarak bombardımanda ciddi hatalara neden olabileceği vurgulanıyor. 
     Savunma konularında etkin bir düşünce kuruluşu olan Global Security Yönetmeni John Pike, "Bu durumun daha önce sorgulanmamış olmasına şaşırdığını" belirterek, mutlaka bir soruşturma açılması gerektiğini söyledi. 
     Bu ilaçlar yüzünden meydana gelmiş olabileceği düşünülen hatalı bombardımanlardan biri geçtiğimiz nisan ayında Afganistan’da yaşanmıştı. Bir ABD pilotu, yanlışlıkla dost birlikleri vurarak dört Kanadalı askerin ölümüne neden olmuştu. John Pike, bu olayla ilgili olarak, yanlış hedefi bulan Amerikalı pilotun olay anında sıra dışı bir şekilde saldırgan olduğunu, bunun da aşırı dozda alınan amfetaminlerden kaynaklanmış olabileceğini söyledi. "Performans Artırımı" raporunda yer alan bir ayrıntıdaysa, Körfez Savaşı sırasında ABD’li pilotların yüzde 60’ının Dexedrin kullandığı belirtiliyor. Ancak "Çöl Fırtınası" operasyonu sırasında pilotların kullandığı Dexedrin’in dozajı 5 miligram iken, bu dozun Afganistan’da 10 miligrama çıkması dikkat çekiyor. 
     



 DÜNYA 










</TEXT>
</DOC>
