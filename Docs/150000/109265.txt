<DOC>
<DOCNO> 109265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/yasam/yas06.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gen haritası çıkartan hiç hasta olmayacak 
</HEADLINE>
<TEXT>

Amerikalı Craig Venter’e 400 bin sterlin veren herkes gen haritasını çıkarttırıp yatkın olduğu hastalıkları öğrenecek 
     DIŞ HABERLER SERVİSİ 

     Dünyanın önde gelen genetik bilimcilerinden Amerikalı Craig Venter, hayat kurtaracak dev bir hizmete imza atmaya hazırlanıyor. Ancak bu hizmet sadece çok parası olanları kapsama alanına alıyor. Venter kendisine 400 bin sterlin yaklaşık 1 trilyon lira veren herkesin detaylı bir gen haritasını bir hafta içinde çıkartabileceğini açıkladı. Böylece 400 bin sterlin veren kişi, kanser, alzheimer gibi hastalıklara yatkın olup olmadığını öğrenip, zamanında önlemini alabilecek. 
     
     Müşterisi çok 
     Projesi nedeniyle pek çok bilim kuruluşunun tepkisini çeken Venter, şu anda isimlerini gizli tuttuğu birçok milyarderle anlaşma yaptığını açıkladı. 
     Yıl sonuna kadar projesini hayata geçirmeyi planlayan Venter ve ekibi faaliyete başlamalarıyla birlikte, müşterilerine gen haritalarını içeren ve vücutlarındaki bozuk genlerin ne anlama geldiğini açıklayan detaylı bir CD’yi verecek. Hali hazırda kanser ve alzheimer gibi bazı hastalıkların genlerle bağlantısı tespit edilmiş durumda. 
     



 YAŞAM 

















</TEXT>
</DOC>
