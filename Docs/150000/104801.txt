<DOC>
<DOCNO> 104801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sondun05.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Üvey kızına şırıngayla sperm enjekte eden adama 35 yıl ceza... 
</HEADLINE>
<TEXT>

     ABD'nin Ohio eyaletine bağlı Akron kentinde, 1998 yılında 16 yaşındaki üvey kızını şırıngayla sperm zerk ederek hamile kalmaya zorlayan adam, 35 yıl hapse mahkum edildi. 
     Üvey kızını hamile bırakan 41 yaşındaki John Goff'u, cinsel taciz ve çocukların hayatını tehlikeye atmaktan suçlu bulan mahkeme, sanığın 35 yıl hapis cezasına çarptırılmasını onayladı. 
     Yapılan babalık testi sonucu, 1999 yılında üvey kızının doğurduğu ve şu an koruyucu aile yanında bulunan erkek çocuğun babasının Goff olduğunun belirlendiği belirtildi. 
     Goff'un 43 yaşındaki eşi Narda Goff da kızının hamile bırakılmasına yardımcı olmak suçundan 3 yıl hapis cezasına çarptırılmıştı. Mahkemede kocası aleyhine tanıklık yapmayı reddeden Narda'nın, kızının gönül rızasıyla üvey babasına bir evlat vermek istediği yönündeki savunmasıysa reddedildi. Daha önce rahmi alınan Narda'nın, bu nedenle çocuk sahibi olamadığı kaydedildi. 
     Şu an 20 yaşında olan Goff'un üvey kızıysa, 26 Ağustos'taki duruşmada, başına silah dayayan ve annesini öldürmekle tehdit eden üvey babasının, kendisini şırıngayla hamile bıraktığını belirtti. 
     Savcılık yetkilisi Brian LoPrinzi, ''genç kızın hamile bırakıldığı şartların gayri ahlaki olmasının yanı sıra kanunsuz ve mide bulandırıcı olduğunu'' vurguladı. Olaydan sonra intihara teşebbüs eden genç kıza stres sonrası travma ve depresyon teşhisi konulduğu kaydedildi. 
     





</TEXT>
</DOC>
