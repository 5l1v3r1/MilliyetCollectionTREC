<DOC>
<DOCNO> 149923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun23.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Hükümet reformları sürdürmede kararlı" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türk hükümetinin reformları sürdürme konusunda kararlı olduğunu belirtti. 
     Türkiye ile AB arasında yapılan Ortaklık Konseyi toplantısı sonunda, Başbakan Yardımcısı ve Dışişleri Bakanı Abdullah Gül, AB dönem başkanı Yunanistan'ın Avrupa işlerinden sorumlu Bakanı Tassos Giannitsis ve AB Komisyonu'nun genişlemeden sorumlu üyesi Günter Verheugen ortak basın toplantısı düzenledi. 
     Dışişleri Bakanı Gül, Türkiye'de hükümetin reformları sürdürme konusunda kararlı olduğunu belirtirken, reformların sürdürülmesi için TBMM'de hükümetin gerekli desteğe sahip olduğuna dikkat çekti. 
     Türkiye'nin AB konusunda ''ev ödevini'' yapacağını kaydeden Gül, AB'ye de, sorumluluklarını yerine getirerek, Türkiye ile tam üyelik müzakerelerini geciktirmemesi çağrısında bulundu. 
     Gül, bir soru üzerine, Irak'ın hemen istikrara kavuşmasına ve bütün etnik grupların yönetimde temsil edilmesine büyük önem verdiklerini belirtti. Irak'ın doğal kaynaklarının Irak halkı tarafından eşit bir biçimde kullanılmasının gerekliliğine işaret eden Gül, ''Bölgenin istikrara acil bir biçimde ihtiyacı var. Geçiş döneminin ve daha sonra sivil yönetimin oluşturulmasının kısa sürede tamamlanmasını umuyoruz'' dedi. 
     Başka bir soru üzerine, kitle imha silahlarının büyük bir tehlike arz ettiğini ifade eden Gül, bölgedeki bütün ülkelerin kitle imha silahlarından arındırılmasının gerekliliğine işaret etti. Gül, Suriye'nin kitle imha silahı olduğu konusunda kanıt olmadığını, ancak ABD'nin bu ülkeyle ilgili daha iyi istihbaratının bulunduğunu belirtti. 
     Abdullah Gül ayrıca, Irak'ın komşularını ve bölgedeki diğer ülkeleri akıllıca davranmaya ve yeni bir kriz yaratmamaya çağırdı. 
     
     TÜRKİYE'NİN IRAK POLİTİKASINA ÖVGÜ 
     Yunanistan'ın Avrupa işlerinden sorumlu Bakanı Tassos Giannitsis, basın toplantısında, Türkiye'nin Irak politikasını övdü. Giannitsis, Türkiye'nin Irak politikasına ilişkin AB'nin duyduğu memnuniyeti dile getirdi. 
     Yunanlı Bakan, toplantıda savaştan sonra AB'nin Irak'ta oynayacağı rolü de ele aldıklarını bildirdi. 
     Giannitsis, Kıbrıs konusunda, sorunun çözülmesi halinde Kıbrıslı Rumların Türkiye'nin tam üyeliğine engel olmayacaklarını belirtti. 
     Verheugen ise yaptığı konuşmada, Türkiye'de hükümetin insan hakları ve demokrasi alanında attığı reformları takdir ettiklerini belirtti ve 2003 sonuna kadar siyasi kriterlerin tamamlanması çağrısında bulundu. 
     ''Reformların gerçekleştirilmesi konusunda hükümete tam güven duyuyoruz'' diyen Verheugen, Türkiye'de reformların yapılmasına siyasi ortamın uygun olduğunu kaydetti. 
     Verheugen, Rum Kesimi'nin üyeliğine rağmen Kıbrıs sorunun çözümü için başlatılan sürecin bitmediğini belirtti ve taraflara BM girişimlerine destek vermesini istedi. 
     ''Rum kesiminin üyeliğinin Türkiye'nin gelecekteki AB üyeliği için sorun olup almayacağı'' yolundaki bir soruyu yanıtlayan Verheugen, ''Bunu tahmin etmediğini'' söyledi. 
     





</TEXT>
</DOC>
