<DOC>
<DOCNO> 120570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/spor/spo15.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Okan el yakacak      GENÇLERBİRLİĞİ Başkanı İlhan Cavcav, Okan’ın değerini 10 milyon dolar olarak belirledi. Bu oyuncu ile ilgili olarak sürekli transfer spekülasyonu yapıldığını belirten Cavcav, "Biz ne zaman üç büyüklerden biri ile maç yapacak olsak o kulüple Okan hakkında haberler çıkıyor. Önce Fenerbahçe şimdi de Galatasaray. Bizim oyuncu satmak gibi bir niyetimiz yok. Tuncay 25 milyon dolar ediyorsa Okan’ı da 10 milyon dolar veren alır" dedi. 
     
Emre Ekim Fenerbahçe’de      FENERBAHÇE Erkek Basketbol Takımı, Türk Telekomspor’dan Emre Ekim’i transfer etti. Antrenör Murat Özgül, 22 yaşında ve 2.08 metre boyundaki Emre ile bir yılı opsiyonlu 1.5 yıllık sözleşme imzaladıklarını söyledi. Özgül, Emre’nin gelecek vaadeden bir isim olduğunu ve kendisine çok güvendiğini sözlerine ekledi. 
     
Kaddafi’den açıklama      LİBYA lideri Muammer El Kaddafi’nin oğlu El Saadi Kaddafi, ekonomik krizden dolayı satılık olan İtalyan futbol kulüplerinden Lazio ile ilgilenmediğini açıkladı. İtalyan gazeteleri, Lazio’yu alacak yeni isim olarak İtalyan ve Kanada vatandaşı olan işadamı Carlo Baldassara’yı göstermeye başladı. 
     
Kumitede elendik      İSPANYA’NIN başkenti Madrid’de devam eden 16. Dünya Büyükler Karate Şampiyonası’nda, erkekler kumitede Türk Milli Takımı dereceye giremedi. Kumite takımımız ilk turu maç yapmadan geçti. Daha sonra Yeni Zelanda’yı ve Avusturya’yı 3 - 0 yendi. Çeyrek finalde İspanya ile karşılaşan Ay - Yıldızlı ekibimiz, rakibine 2 - 1 yenilince elendi. 
     
Maccabi Hayfa Antalya’yı istedi      UEFA Kupası üçüncü turunda Yunanistan’ın AEK takımı ile karşılaşacak olan Maccabi Hayfa, İsrail’de maç yasağı olması nedeniyle 12 Aralık’taki rövanş karşılaşmasını Antalya Atatürk Stadı’nda oynamak istediğini bildirdi. Türkiye Futbol Federasyonu’na başvuran İsrail takımı, UEFA’nın uyguladığı yasak nedeniyle kendi evinde oynaması gereken karşılaşmayı Antalya’da yapmak istediğini bildirdi. 
     
Liverpool’dan erken start      İNGİLTERE Premier Ligi’nde şampiyonluk mücadelesi veren Liverpool, Ocak ayında başlayacak ara transfer için şimdiden kolları sıvadı. Kırmızı - Beyazlı ekip, Hollanda’nın Ajax takımının genç yıldızı Van der Vaart’ı istiyor. İngiliz ekibinin yanısıra, Barcelona, Real Madrid, Juventus, Inter ve Roma’nın da istediği 19 yaşındaki yıldız için Ajax, 18 milyon dolar bonservis bedeli belirledi. 
     
Anelka’ya yeşil ışık      FRANSA Milli Takımı teknik direktörü Santini, sakat olan O.Lyonlu Govou’nun yerine çağırılan ancak bu daveti geri çevirerek milli takıma katılmayı reddeden Nicolas Anelka’ya kapıyı açık tuttu. Santini, "Yarın Anelka’yı çağıracak olsam, diğer futbolcularının performansı buna engel olur. Ancak bu Anelka’nın milli takım hayatı bitmiştir anlamına gelmez" dedi. 
     
     İkinci Lig’de bugün 
     A Kategorisi 
     12.00 Yimpaş Yozgat - Sivasspor 
     B Kategorisi 
     13.30 Karşıyaka - Buca 
     
     Üçüncü Lig’de bugün 
     13.30 G.Birl.ASAŞ - Alanya 
     13.30 O.Renault - Aliağa Bld. 
     



 SPOR 




























</TEXT>
</DOC>
