<DOC>
<DOCNO> 118149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/guncel/agun.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kişiye özel düzenleme yapmaktan kaçınmalı 
</HEADLINE>
<TEXT>

Cumhurbaşkanı Ahmet Necdet Sezer, Atatürk’ün ölüm yıldönümünde söylediği bu sözlerle, Recep Tayyip Erdoğan’ın başbakan olabilmesi için 109’uncu maddeyi değiştirmeyi planlayan AKP’lilere mesaj gönderdi... 
     ANKARA Milliyet 

     Atatürk’ün ölümünün 64. yıldönümü nedeniyle Atatürk Kültür, Dil ve Tarih Yüksek Kurumu’nca düzenlenen "Türkiye Cumhuriyeti ve Atatürk" konulu panele katılan Cumhurbaşkanı Ahmet Necdet Sezer, AKP’nin, Anayasa’yı değiştirme hazırlıklarına değindi. Sezer, AKP’nin, Anayasa’nın 109. maddesini değiştirerek, Recep Tayyip Erdoğan’ın başbakan olmasının önündeki engelleri kaldırma girişimlerine 10 Kasım’da yanıt verdi. Sezer, "Kişiye özgü düzenlemelerden kaçınarak, hukuku siyasallaştırmak yerine, siyaseti hukuk kurallarına uygun biçimde yapmaya özen gösterilmelidir" uyarısında bulundu. 
     
     LAİK DÜZEN BOZULAMAZ’ 
     Erdoğan’ın önünde yer alan kürsüden konuşan Sezer, "Demokratik ve laik Cumhuriyetimizi yıkmayı, toplumumuzun Cumhuriyet döneminde elde ettiği kazanımları yok etmeyi amaçlayan tüm hareketlere kararlılıkla karşı konulacağını vurgulamak istiyorum" dedi. 
     Panele katılan MHP Genel Başkanı Devlet Bahçeli de, Mustafa Kemal ve arkadaşlarının kurduğu Türkiye Cumhuriyeti’nin sonsuza dek yaşayacağını, Atatürk’ün mirasının en iyi şekilde korunacağını söyledi. 
     
     BAHÇELİ DE KONUŞTU 
     Cumhuriyetin nasıl kurulduğu ve hangi temel ilkelere dayandığının hatırda tutulması gerektiğini belirten Bahçeli, "Atatürk’ün bazı sözlerini ezberlemekle değil, Atatürk gibi milli bağımsızlığı milli şuura dönüştürecek aydınların sayısının artırılmasıyla geleceğe daha güvenle bakılacaktır" dedi. 
     Yorgun olduğu gözlenen Recep Tayyip Erdoğan ise tören boyunca sık sık uyuyakaldı. Erdoğan, çıkışta, partisinin anketinde Abdullah Gül’ün başbakan adayı çıkmasıyla ilgili soruları yanıtsız baraktı. 
     
Sezer konuştu, Erdoğan uyudu      Atatürk’ün ölümünün 64’üncü yıldönümü nedeniyle Atatürk Kültür, Dil ve Tarih Yüksek Kurumu’nun düzenlediği panele katılan AKP Genel Başkanı Recep Tayyip Erdoğan, son derece yorgundu. Kürsünün hemen önünde olmasına rağmen ağırlaşan gözkapaklarını tutamayan Erdoğan, Cumhurbaşkanı Sezer konuşurken de kısa şekerlemeler yapmaktan kendini alamadı. 
     



 GÜNCEL 


















</TEXT>
</DOC>
