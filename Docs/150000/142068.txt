<DOC>
<DOCNO> 142068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur05.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül, basın toplantısı ile veda ediyor... 
</HEADLINE>
<TEXT>

     Başbakan Abdullah Gül, ilk üç ay içerisinde 58. Hükümetin acil eylem planında 39 icraatın yapılmasını öngördüklerini, bugün bakıldığında da bunların 32'sinin gerçekleştirildiğinin görüldüğünü söyledi. 
     Başbakan Gül, Başbakanlık Yeni Bina'da düzenlediği basın toplantısında, 58. Hükümetin 18 Kasım 2002 tarihinde kurulduğunu ve 28 Kasım 2002'de de güvenoyu aldığını anımsatarak, hükümetin hedeflerini, amaçlarını ve yaptığı icraatlar hakkında bilgi verdi. 
     Şeffaflığın ve halka hesap vermenin bir gereği olarak bu toplantıyı gerçekleştirdiklerini anlatan Gül, hükümette görev almadan önceki Türkiye'ye göz atılacak olunursa, 1980'li yıllardaki atılım yılları bir kenara bırakılırsa, 1990'lı yıllarda Türkiye'nin bir çok problemlerle, sıkıntılarla ve koalisyon hükümetleriyle idare edildiğini ve bir çok ekonomik krizle karşı karşıya kaldığını söyledi. 
     Gül, şöyle devam etti 
     ''Biz hükümet olmadan önce cumhuriyet tarihinin en büyük ekonomik krizlerini Türkiye yaşamış, çok yüksek oranda faizler ortaya çıkmış, milyonlarca insan işsiz kalmış, bir çok işyeri kapanmış, yolsuzlukların, şaibelerin artık gökyüzüne çıktığı böyle bir Türkiye yaşamıştık. 
     Biz görevi devraldığımızda faizler yüzde 70 oranında, kamu borç stokunu çevirmekte bile zorlanılır bir Türkiye söz konusu idi. Mali disiplin tamamen bozulmuştu. 
     Bütün bunların altında yine siyaset vardır. Siyasetin yetersizliği, ülkeyi yönetemeyişi, koalisyon hükümeti, belirsizlikler, bütün bunlar ekonomik neticelerini de ortaya çıkarmıştı. 
     Öyle bir hal vardı ki Bakanlar Kurulu toplanamıyordu. Türkiye'yi kimin yönettiği nasıl yönetildiği belirsiz bir haldeydi. Türkiye sanki okyanustaki istikameti belirsiz bir gemi halindeydi. Güven tamamen toplumdan kaybolmuş büyük bir ümitsizlik söz konusu idi.'' Başbakan Gül, AK Parti'nin 3 Kasım seçimlerinde halkın ümidi haline geldiğini ve çok büyük oranda destek gördüğünü ifade ederek, ülkeyi çok uzun yıllar yöneten siyasi partilerin halk tarafından devre dışı bırakıldığını ve 2 partili sisteme halkın iradesiyle geçildiğini kaydetti. 
     ''Biz seçimi kazanacağımızı zaten biliyorduk'' diyen Gül, bu bilinç içerisinde seçim öncesi hazırlıkları yapmaya başladıklarını ve seçim beyannamesini bir hükümet programı anlayışı içerisinde hazırladıklarını, hükümete gelir gelmez de yapacakları icraatlara dönük olarak acil eylem planını hazırladıklarını anlattı. 
     Gül, şunları söyledi 
     ''Bu çerçeve içerisinde iktidar olduk, hükümet olduk. Hükümet olduktan sonra da piyasalara birden bire halka güven geldi. Uzun yıllar Türkiye yurtdışından borçlanamazken, yurtdışına tahvil satamazken, 3 aylık dönem içerisinde 5-10 yıl vadeli borçlanmalar yapılabildi, 3 milyar dolara yakın bir tahvil satıldı. Türkiye içerisinde borçlanmalarda vadeler 5-6 ayı geçmezken, 1 seneyi geçen bir vaade yapısına ulaşılmaya başlandı. Faizler yüzde 70'lerden yüzde 47'lere kadar düştü. 
     Son dış konjonktürün getirdiği baskıyla faizlerde tekrar bir yükseliş söz konusu olduysa da yine herşeyin kontrol altında olduğunu sizler de takip ediyorsunuz.'' Gül, hiçbir iktidarın yapmadığı şekilde neler yapacaklarını halka deklare ettiklerini de belirterek, ''1 ay, 6 ay, 1 sene içerinde neler yapacağımızı söyledik ve bizi de buradan takip edin dedik. İlk üç ay içerisinde acil eylem planımızda 39 icraatın yapılmasını öngörmüştük. Bugün baktığımızda bunların 32'sini gerçekleştirdiğimizi göreceksiniz. 6 ay ve 1 yıl içerisinde yapılmasını öngördüğümüz bazı faaliyetlerin de bu 3 ay içerisinde başladığını göreceksiniz'' dedi. 
     





</TEXT>
</DOC>
