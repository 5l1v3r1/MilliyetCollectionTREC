<DOC>
<DOCNO> 135069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo24.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın sezon sonuna kadar kiraladığı Giunti, İstanbul'a geldi. 
</HEADLINE>
<TEXT>

     Beşiktaş'ın ara transferin son gününde kiralık olarak sözleşme imzaladığı İtalyan futbolcu Federico Giunti, bugün İstanbul'a geldi. 
     Kız arkadaşı Giada ve menajeriyle İstanbul'a gelen Giunti'yi Atatürk Havalimanı'nda Beşiktaş Kulübü Genel Koordinatör Yardımcısı Erdil Arpacı karşıladı. 
     Havalimanı'nda gazetecilerin sorularını yanıtlayan Giunti, Beşiktaş'ı ve teknik direktör Lucescu'yu tanıdığını ifade ederek, ''Beni tanıyan antrenörle çalışmak istedim. Çok teklif aldım ama ben Beşiktaş'ı tercih ettim. Çünkü beni en çok Beşiktaş istedi. İstanbul'a daha önce Milan ve Parma'da oynarken gelmiştim. Burada olduğum için çok mutluyum'' diye konuştu. 
     İtalyan futbolcu, Beşiktaş'ın ligde lider olduğunu ve UEFA Kupası'da mücadele ettiğini bildiğini vurgulayarak, ''Beşiktaş'ın başarısına katkıda bulunmak, kendimi kanıtlamak istiyorum'' dedi. 
     Gazetecilerin Türkiye'de futbol oynayacak ilk İtalyan futbolcu olmasıyla ilgili sorularına ise Giunti, ''İlk İtalyan oluşum hoşuma gitti. Takımda yabancı dil bilen futbolcular olduğu için anlaşmakta zorluk çekmeyeceğim. Zago, Nouma, Cordoba ve İlhan Mansız'ı tanıyorum'' şeklinde konuştu. 
     Atatürk Havalimanı'ndan Ritz Carlton Oteli'ne geçen İtalyan futbolcunun, Beşiktaş'ın bu akşam yapacağı antrenmana çıkması bekleniyor. Memorial Hastanesi'nde yarın sağlık kontrolünden geçecek Giunti için kontrolden sonra imza töreni yapılacak. 

     
</TEXT>
</DOC>
