<DOC>
<DOCNO> 128636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur35.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Yakış "Kuzeyden cephe işimize gelmez" 
</HEADLINE>
<TEXT>

     Dışişleri Bakanı Yaşar Yakış, ABD'nin olası bir Irak operasyonu sırasında Türkiye'den cephe açmak istediğini, ancak bunun Türkiye'nin çıkarlarıyla çatıştığını söyledi. 
     NTV Ankara Temsilcisi Murat Akgün'ün sorularını yanıtlayan Dışişleri Bakanı Yaşar Yakış, ABD-Irak gerginliğinde barış şansının halen sürdüğünü kaydetti. 
     ABD'nin Irak üzerinde baskı oluşturmak için bölgeye yoğun askeri yığınak yaptığını belirten Yakış, Bağdat yönetiminin uluslararası teröre destek verdiği yönünde açık deliller olmadığını ifade etti. 
     Irak lideri Saddam Hüseyin için öne sürülen sürgün formüllerinin geçerliliği olduğunu bildiren Yakış, ''Saddam'ı kabul edecek ülke de bulunur'' diye konuştu. 
     
     ''ABD İÇİN SAVAŞACAK DEĞİLİZ'' 
     Yakış, ABD'nin Türkiye'den taleplerine erken cevap vermesi yönünde ricası olduğunu belirterek, ''Türkiye'nin ulusal çıkarları nasıl sağlanır onun hesabını yapacağız. Müttefiklerin de çıkarlarının çatıştığı noktalar çıkabilir. Bunu ABD'ye anlatacağız. ABD için savaşacak değiliz'' dedi. 
     
     ''İKİNCİ CEPHE'' 
     Yaşar Yakış, Türkiye'den on binlerce ABD askeri sevk edilip ikinci bir cephe açılmasının Irak ordusunun ikiye bölünmesine neden olacağını, bunun da ABD'nin işine geldiğini vurguladı. 
     Ankara'nın bunu istemediğinin altını çizen Yakış, ''Bu noktada Türkiye'nin çıkarları öne çıkıyor. Komşumuza saldırı için topraklarımızı açmış oluyoruz'' dedi. 
     
     ''TÜRKMENLERİ KORURUZ'' 
     Yakış, operasyon sonrası Kuzey Irak'ta olması muhtemel gelişmeler hakkındaki bir soru üzerine de şunları söyledi 
     ''Orada düzen bozulmuşsa Türkiye'nin Türkmen kardeşlerimizin haklarını korumak için bir takım önlemler alması normaldir. Biz orada düzeni yeniden kurmaya kadiriz. Nasıl geçmişte Irak içine Bağdat yönetimiyle anlaşma içinde PKK'ya karşı girdiysek, aynı şekilde Kuzey Irak'a girmek mümkün olabilir.'' 
     





</TEXT>
</DOC>
