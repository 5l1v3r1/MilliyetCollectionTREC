<DOC>
<DOCNO> 145544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo08.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Belözoğlu Tarihte ilk kez İngiltere'ye kazanmak için gidiyoruz 
</HEADLINE>
<TEXT>

     FC Inter takımında oynayan milli futbolcu Emre Belözoğlu, İngiltere maçı öncesinde yaptığı açıklamada, Türk Milli Takımı'nın tarihinde ilk kez İngiltere'ye kazanmak için gittiğini söyledi. 
     La Gazzetta dello Sport Gazetesi'nde yayınlanan demecinde Emre, ''Tarihte ilk kez büyük İngiltere'nin karşısına her türlü ihtimale açık bir maç oynayacağımızı bilerek çıkıyoruz. Geçmişte önceden tahmin edilen maçlara farkla bu kez İngilizler'i sahalarında yeneceğimiz inancına sahibiz'' dedi. 
     Türk Milli Takımı'nda, uluslararası düzeyde tanınmış bir grup futbolcunun bulunduğu ve bunlara güven duyulduğunu kaydeden 22 yaşındaki genç futbolcu, ''Dünya Şampiyonası'nda elde ettiğimiz üçüncülüğü gelecek Avrupa Şampiyonası'nda onurlandıracağımızı düşünüyoruz. Türk futbolunun bu kadar büyümesinden gerçekten gururluyuz'' değerlendirmesinde bulundu. Emre kendisinin de FC Inter'den takım arkadaşı Okan'ın da İngiltere karşısında oynamaya hazır olacağını söyledi. 
     Bu arada Udinese karşısında yitirilen 3 puanın ardından şampiyonluk yarışında büyük bir fırsatı tepen FC Inter ile ilgili olarak Emre, ''Çok açık ki bundan sonraki maçları kazanmak zorundayız'' dedi. 
     Ligin bitimine 8 hafta kala FC Juventus'un 3 puan gerisinde 2. sırada bulunan FC Inter'in Udinese maçından ders alması gerektiğini ve bir daha aynı hatayı yinelememek zorunda olduğu ifade eden Emre, geçen yıl şampiyonluğu ellerinden alan SS Lazio'nun bu sezon FC Juventus'u yenerek FC Inter'e şampiyonluğu hediye etmesini istedi. 
     Lacivert-siyahlılarının orta alandaki en büyük silahı olan Emre, ''Şampiyonluk umudumuz için 4 Mayıs'taki Lazio-Juventus maçı kilit konumda. Ama 1 aydan fazla var. İlk önce bakmamız gereken Avrupa Şampiyonlar Ligi ve ligdeki maçlarımız var. Yani Lazio maçını daha sonra da konuşabiliriz. Şimdi yalnızca Eğer Lazio bize bir hediye vermek istiyorsa bundan çok memnun olacağız diyebiliriz'' diye konuştu. 

     
</TEXT>
</DOC>
