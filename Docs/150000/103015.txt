<DOC>
<DOCNO> 103015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/ekonomi/eko02.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazotta yeni kapı Suriye önerisi 
</HEADLINE>
<TEXT>

Habur sınır kapısı üzerinden yapılan mazot ticaretine 1 Eylül’den itibaren nokta konulurken, Irak yönetiminden sevkiyatların Suriye üzerinden yapılması için öneri geldi 
     BARKIN ŞIK, ELÇİN ERGÜN Ankara 

     Hükümet, 1 Eylül tarihinden itibaren mazot ticaretini durduran gizlilik dereceli kararnameyi çıkarttı. Kararname, Resmi Gazete’de yayımlanmadan yürürlüğe girdi. Genelkurmay Başkanlığı’nın, Kürdistan Demokratik Partisi’nin KDP söz konusu ticaretten elde ettiği gelirden duyduğu rahatsızlığın süreci hızlandırdığı öğrenildi. 
     Başbakanlığın talimatıyla mutad depo kapsamında 1996’da başlayan, 1998’de ise "Sınır Ticaretinin Düzenlenmesine İlişkin Bakanlar Kurulu Kararı" ile sınır ticareti uygulaması içine alınan mazot ticareti, 1 Eylül’de sona eriyor. Irak ile Türkiye arasında yapılmakta olan ticaretten KDP’nin elde ettiği gelirin "rahatsız" edici boyuta ulaşması üzerine bu karara varıldığı öğrenildi. 
     
     Paralar Asya’ya 
     KDP, 1996 yılında merkezi Irak yönetimi ile yaptığı görüşmeler sonrasında Asya şirketini kurmuştu. Iraklı kuruluşlar, Kuzey Irak’a sevkedilen mazotun 1 3’ünü Asya şirketine tahsis etmekte, geriye kalan 2 3’lük kısmını ise Türkiye’den yapılan genelde gıda maddeleri ithalatın finansmanında kullanmaktaydı. Asya şirketinin, kendilerine tahsis edilen mazot için, Irak tarafına herhangi bir ücret ödemediği öğrenilirken, Asya şirketinin Irak menşeli mazotun litresini 12 cent, peşin döviz esasına göre, Türk alıcılara sattığı bildirildi. 
     
     Bağdat’ın teklifi 
     Merkezi Irak yönetiminin, KDP’nin kendilerinden daha fazla gelir elde ettiğini geçmiş yıllarda Ankara’ya bildirdiği kaydedildi. Söz konusu durumdan duyduğu rahatsızlığı dile getiren Bağdat yönetiminin, sevkiyatların Suriye üzerinden yapılmasını teklif ettiği belirtildi. 
     



 EKONOMİ 






















</TEXT>
</DOC>
