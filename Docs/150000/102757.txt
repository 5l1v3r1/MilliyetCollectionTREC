<DOC>
<DOCNO> 102757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur05.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlik başvuruları başladı 
</HEADLINE>
<TEXT>

     Milli Eğitim Bakanlığı'nın MEB , 30 bin öğretmenlik kadrosu için başvurular bugün başladı. Başvuru süresi 31 Ağustos Cumartesi günü sona erecek. 
     Başvuru işlemlerini yürütmek amacıyla Adana, Afyon, Ankara, Antalya, Bolu, Bursa, Çanakkale, Çorum, Denizli, Diyarbakır, Edirne, Elazığ, Erzincan, Erzurum, Gaziantep, İstanbul, İzmir, Kayseri, Kırklareli, Kocaeli, Konya, Malatya, Samsun, Siirt, Sivas, Trabzon, Şanlıurfa, Van ve Zonguldak illerinde bürolar kuruldu. 
     Adaylar, bankaya 6 milyon lira yatırarak, bu bürolardan başvuru formu ve kılavuzu alabilecekler. Adaylar, belgeleri, kılavuzdaki açıklamalara uygun doldurulduktan sonra, yine aldıkları yerlere teslim edecekler. Başvurular hafta sonları da yapılabilecek. 
     Öğretmen adaylarına yönelik yapılan, Devlet Memurluğu Sınavı DMS , Kurumlar İçin Merkezi Eleme Sınavı KMS ve Kamu Personel Seçme Sınavı KPSS sonuçlarına göre, öğretmenlik için bin dolayında adayın başvurması bekleniyor. 
     
     EMEKLİLER BAŞVURABİLECEK 
     İlk defa başvuruda bulunacak adaylarda, 1 Ocak 1963 ve daha sonraki bir tarihte doğmuş olma şartı aranıyor. Bu adayların DMS, KMS ve KPSS'den herhangi birine girerek istedikleri alan için belirlenen puana sahip olmaları da gerekiyor. 
     Türkçe, Türk Dili ve Edebiyatı, Bilgisayar, Rehberlik ve İngilizce öğretmenliklerinden emekliye ayrılanlar, öğretmenlik görevini bırakanlar ile üniversitelerde en az 2 yıl çalışmış olanlar da başvuruda bulunabilecekler. 
     Askerlik görevini sürdüren adaylar ile bütünlemeye kalan eğitim fakültesi son sınıf öğrencilerine de başvuru hakkı tanındı. 
     
     İNGİLİZCE İÇİN KOŞULLAR 
     İngilizce öğretmenliğine başvuracak adayların ise ayrıca, şu koşulları taşımaları gerekiyor 
     -Lisans öğrenimini İngilizce yapan yurtiçindeki veya YÖK tarafından aynı alana denkliği kabul edilen yurtdışındaki yükseköğretim kurumlarından mezun olmak, -İngilizce Öğretmenliği sertifikası bulunmak, -Eğitim fakültelerinin batı dilleri Almanca ve Fransızca öğretmenlik programlarından mezun olup en az 40 kredilik İngilizce almış olmak, -Ortaöğretim alan öğretmenliği yüksek lisans programı veya öğretmenlik meslek bilgisi Pedagojik formasyon veya 33 kredilik ilköğretim sınıf öğretmenliği sertifikası programını bitirmiş olmak. 
     





</TEXT>
</DOC>
