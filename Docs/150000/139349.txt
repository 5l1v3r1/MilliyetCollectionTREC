<DOC>
<DOCNO> 139349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/yasam/yas02.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğlu da trafik suçundan hapiste... 
</HEADLINE>
<TEXT>
Fermani Altun’a işkenceci suçlaması 
Oğlu trafik kazasında iki kişiyi öldürmekten tutuklu bulunan Dünya Ehlibeyt Vakfı Başkanı Fermani Altun, adam kaçırtıp işkence ettirmek iddiasıyla gözaltına alındı... 
     ERDAL KILINÇ İstanbul 

     Dünya Ehlibeyt Vakfı Başkanı Fermani Altun’un ve beş arkadaşı, adam kaçırıp işkence etmek’ iddiasıyla gözaltına alındı. 
     Dün İstanbul DGM Cumhuriyet Başsavcılığı’na başvuran Çelebi İnanç, bir süre öncesine kadar şoförlüğünü yaptığı Altun’un, kendisini kaçırtıp, Düzce’deki bir depoda işkence ettirdiğini iddia etti. 
     Savcılığın talimatıyla harekete geçen polis, Altun ile fıstık fabrikası sahibi Hasan Can ve dört arkadaşını Zeytinburnu’nda gözaltına aldı. Zanlılarla birlikte işkence olayında kullanıldığı öne sürülen şişeler ve Hasan Can’a ait ruhsatlı bir tabanca da ele geçirildi. Olayın Fermani Altun’un sevgilisi olduğu ve evlilik planları yaptığı öne sürülen Mine M. adlı kadına Çelebi İnanç’ın Fermani Altun zaten evli’ demesi yüzünden meydana geldiği iddia ediliyor. 
     Sorguları devam eden zanlılar, dün yer gösterme için Düzce’deki depoya götürüldü. 
     
     Oğlu da tutuklu 
     Fermani Altun’un adı, son olarak oğlu Özgür Fermani Altun olayıyla duyulmuştu. Özgür Altun, 3 Şubat gecesi 4. Levent Büyükdere Caddesi’nde karşıdan karşıya geçmek isteyen Şenol Toksoy ile hamile eşi Şeniz Toksoy’a çarparak ölümüne neden olduğu gerekçesiyle halen tutuklu bulunuyor. 
     



 YAŞAM 























</TEXT>
</DOC>
