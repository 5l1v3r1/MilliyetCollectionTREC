<DOC>
<DOCNO> 128780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur06.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatla başa çıkabilmenin 60 yolu... 
</HEADLINE>
<TEXT>

     İstanbul İl Sağlık Müdürlüğü Gaziosmanpaşa Sağlık Grup Başkan Yardımcısı Dr. Yasemin Şahin, hazırladığı 60 maddelik listeyle, bulmacaya benzettiği hayatı çözecek yollar hakkında ipuçları verdi. 
     Dr. Şahin,yaptığı açıklamada, sürekli hayatın ne kadar zor ve karmaşık olduğunu kendi kendimize tekrarlayıp, karamsarlık yaşamak yerine, gündelik hayatı kolaylaştıracak ipuçlarını değerlendirmek gerektiğini söyledi. 
     Böyle yapıldığı zaman içinden çıkılmaz görünen şeylerin aslında ne kadar basit olduğunun fark edileceğini ifade eden Dr. Şahin, ''İşe hayatı bir bulmaca gibi görüp, çözebilmek için bazı şeyleri bilmemiz gerektiğini kabul ederek, yola çıkmakla başlayabiliriz'' dedi. 
     
     HAYATTA EN ÖNEMLİ KURAL 
     Dr. Yasemin Şahin'in hazırladığı 60 maddelik listedeki önerilerden bazıları şöyle 
     -Kendinizle barışık olun, bu hayatta belki de en önemli kuraldır. Unutmayın herkes mankenler kadar güzel, profesörler kadar akıllı olamaz. 
     -Vücudunuzu dinleyin, açlık hissettiğiniz zaman birşeyler yiyin, yorgun olduğunuz zaman uyuyun. 
     -Gardırobunuzda rahat giysiler bulundurun. 
     -Hayattan zevk alın, hayatınıza biraz heyecan ve neşe katın. 
     -Evli olsanız dahi kendiniz için biraz para ayırmaya unutmayın. Hatta ayırdığınız bu paradan kimseye söz etmeyin. 
     -Şansa inanın, doğal davranın, mutlu olmayı öğrenin -Hayatı bir dram gibi yaşamayın, akıntıya kapılın. Ağlamaktan utanmayın. 
     -İçinizdeki çocuğu serbest bırakın. 
     -Bir şeyi gerçekten istiyorsanız onun için mücadele edin. 
     -Yaş 35 yolun yarısı etmez. Her gün güneş yeniden doğuyorsa, her gün hayat yeniden başlıyor demektir. 
     -Üç D kuralını yani doğru zaman, doğru yer ve doğru kişi benimseyin. 
     -Sorunsuz bir hayat beklemeyin, bu boş bir hayal olacaktır. 
     -Sürekli şikayet etmekten vazgeçin. 
     -Hayır demesini öğrenin ve hata yapmaktan korkmayın. 
     -Bütün insanlar sizi sevemez. Sadece sizin için önemli olan insanların düşüncelerini önemserseniz, daha az düşünecek şeyiniz olur. 
     





</TEXT>
</DOC>
