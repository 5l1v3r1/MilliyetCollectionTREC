<DOC>
<DOCNO> 120274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur23.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Babası CHP Milletvekili, oğlu Genç Parti İl Başkanı... 
</HEADLINE>
<TEXT>

     CHP İstanbul Milletvekili Yaşar Nuri Öztürk'ün ilk eşinden olan oğlu Cüneyt Öztürk de siyasete atıldı. 
     Dışbank İnegöl Şube Müdürlüğü görevinden 15 gün önce istifa eden Öztürk, Genç Parti GP Bursa İl Başkanlığı'na atandı. 
     Öztürk, partinin Bursa ve İnegöl teşkilatlarının önerisi doğrultusunda GP Genel Merkezi'nin il başkanlığı teklif ettiğini, kendisinin de bunu kabul ettiğini bildirdi. 
     Partiyi 2004 yılında yapılacak yerel seçimlerde layık olduğu yere getirecek insanların biraraya geldiğini dile getiren Öztürk, ''Bu oluşuma katkımın bulunması gerektiğini, bunun bir sosyal ve vatandaşlık görevi olduğunu düşünerek teklifi kabul ettim'' dedi. 
     Öztürk, 25 kişilik il yönetimi ve 15'er kişiden oluşan ilçe yönetimlerinin belirlendiğini ve genel merkezin onayından sonra teşkilatların göreve başlayacaklarını belirterek, atanmış bir il başkanı olarak ilk kongrede ''seçilmiş bir başkan'' olmayı ümit ettiğini söyledi. 
     Seçimlerde GP hakkında, ''Uzan Grubu'nun Partisi'', ''Star Grubu''nun Partisi'' şeklinde bir imaj yaratılmaya çalışıldığını, oysa bir şirket değil, Türkiye'nin partisi olduklarını anlatan Öztürk, bu nedenle il ve ilçe yönetimlerinde Star ya da Uzan Grubu'nda çalışan kişilerin fiilen görev alamayacağını belirtti. 
     
     ''BABAMDAN İZİN ALDIM'' 
     Teklif geldiğinde babasına danıştığını ve ondan sonra karar verdiğini kaydeden Öztürk, şunları söyledi 
     ''Kararımı vermeden önce babamın fikrini aldım. Ona hem bir baba olarak hem de bir siyasetçi olduğu için danıştım ve olur unu aldım. Zaten babamın olumlu fikrini almadan, insanın geleceğini ilgilendiren sosyal ve siyasi faaliyetle ilgili bir konuda karar vermem. Bu doğru olmaz da... Biz ataerkil bir aileyiz. Babama danışmadan birşey yapmam. Çünkü babamdan olumlu görüş almazsam, yaptığım işin hayırlı olmayacağını düşünürüm.'' Türkiye'de değişen siyasi yapının artık hizmet, dürüstlük ve liyakat istediğini kaydeden Öztürk, bu yapıda partilerin birbirinden pek farkı kalmadığını, bu nedenle kişilerin hangi partide değil, nasıl siyaset yaptığının önem kazandığını vurguladı. 
     





</TEXT>
</DOC>
