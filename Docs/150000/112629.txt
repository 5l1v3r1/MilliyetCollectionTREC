<DOC>
<DOCNO> 112629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/ekonomi/aeko.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’yle yeniden görüşürüz 
</HEADLINE>
<TEXT>

Yüzde 6.5’lik faiz dışı fazla hedefinin düşürüleceği’ sözüne açıklık getiren AKP kurmayı Denemeç, reel faiz gerilerse bu konunun IMF’yle müzakere edilebileceğini söyledi 
     AYFER YILDIZ - SONGÜL HATISARU 

     AKP lideri Tayyip Erdoğan’ın borçları öteleme’ açıklamasının ardından önceki gün AKP Genel Başkan Yardımcısı Abdullah Gül’ün, "Yüzde 6.5’lik faiz dışı fazla hedefi çok yüksek. Bunun aşağı çekilmesi için müzakere edeceğiz" sözü, AKP’nin ekonomik program konusundaki yaklaşımında soru işaretleri yarattı. 
     Kamu kesimi faiz dışı fazlasının gayri safi milli hasılaya oranını ifade eden ve Türkiye’nin borç ödeme kapasitesini artırdığı için IMF programında kilit öneme sahip olan faiz dışı fazla hedefine ilişkin olarak Gül’ün sözlerine, AKP Ekonomik Kurul Üyesi Reha Denemeç açıklık getirdi. 
     
     Ekonomi biraz canlanmalı’ 
     Sorularımızı yanıtlayan Denemeç, Gül’ün sözlerinin borç ödemesini zora sokacak bir açıklama olarak algılanmaması gerektiğini belirterek, şöyle dedi. "Yüzde 6.5’lik hedef yüzde 25 - 30 reel faizi olan borcun döndürülebilmesi için konmuştur. Siz borcun üzerindeki reel faiz yükünü aşağı indirirseniz, yüzde 6.5 faiz dışı fazla vermenizin gereği kalmıyor. Onu vermeye devam ederseniz ekonominizi boğarsınız. Borcu döndürmede zora girersiniz. Bu tek taraflı bir şey olmayacak. Gelişmelerle beraber IMF’nin üç aylık toplantılarında bunlar gündeme gelecek, karşılıklı müzakere edilecek." 
     Denemeç, borç ödeme kapasitesinin artmasının gayri safi milli hasılanın GSMH artmasına da bağlı olduğunu belirterek "GSMH’nın yükselmesi için birazcık ekonominin canlanması lazım. Gerektiği anda, reel faiz düşüyorsa, faiz dışı fazlayı sürdürmenin anlamı yok" dedi. 
     
     Şankaya ile görüştü 
     AKP Genel Başkan Yardımcısı Abdullah Gül, önceki gün Bursa’da programına katıldığı Nergis Grubu’na ait yerel Olay TV’de, Cavit Çağlar’ın dayısı ve Interbank davasında birlikte yargılandığı Nergis Holding Yönetim Kurulu Başkanı Şükrü Şankaya ile sohbet etti. 
     
Daha çok borçlanma demek’      EVRİM ERGİN 

     Devlet Bakanı Masum Türker, kamu bankaları ve özel bankaların içinin boşaltılmasından dolayı 41 milyar doları aşkın yükün devlete aktarıldığını söyledi. Türker, "Hortumcuyu yakalamak, hortumculuksa, bu hortumcuyu besleyen, kredi almasını sağlayan düzeni kuranlardan hesap sormak lazım" dedi. Gül’ün faiz dışı fazla ile ilgili sözlerini de değerlendiren Türker, "Faiz dışı fazla yalnız faizleri karşılıyor. Gül Yüzde 6.5’ten vazgeçelim’ diyorsa, daha fazla borçlanacağız, biraz daha fazla faiz ödemeyi kabul ediyoruz demektir" dedi. 
     
     Bu sözlerin bir maliyeti var’ 
     İstanbul Sanayi Odası Meclis Başkanı Hüsamettin Kavi, faiz dışı fazlanın cari harcamaları kontrol altında tutma amacını taşıdığını belirterek, "Belli ölçülerde durumunuzu muhafaza ettiğiniz ya da daha ileri gidip gitmediğinizin referansıdır" dedi. Gül’ün sözlerini değerlendiren Kavi, şunları söyledi "Biz yüzde 5.5 mi, 6 mı olsun diye tartışırken siyasetçilerimizin ya da yöneticilerimizin açıklamaları ile faiz ve kurda oluşan dalgalanmaların maliyeti acaba sözünü ettiğimiz faiz dışı fazlanın neresinde Bir kelime ile faiz 5 puan artıyorsa hangi faiz dışı fazladan bahsedebiliriz." 
     
Programdan sapmayın’      EKONOMİ SERVİSİ 

     Türk Sanayicileri ve İşadamları Derneği TÜSİAD , 3 Kasım seçimleri sonrasında kurulacak hükümetin öncelikli gündemini oluşturması gereken konular hakkındaki görüşlerini siyasi partilere iletti. 
     TÜSİAD’dan yapılan açıklamada, IMF programının para ve bütçe politikası hedefleriyle, yapısal reform sürecinin yaşamsal önemde olduğu vurgulandı ve program dışı uygulamaların kamu maliyesini olumsuz etkileyeceği, durgunluktan çıkışı geciktireceği ve ülkenin önümüzdeki yıllarda yüksek bir büyüme trendi yakalamasını önleyeceği belirtildi. 
     Açıklamada, AB ile "Katılım Öncesi Ekonomik Program"ın da IMF programıyla tutarlı bir şekilde devreye sokulması gerektiği kaydedildi. 
     
     Irak’ta alternatif senaryo 
     ABD’nin Irak’a yapmayı planladığı müdahalenin, Türkiye ve ABD arasındaki işbirliğinin karşılıklı çıkarlar temeline dayanması anlayışıyla çelişmemesi gerektiğine de vurgu yapılan açıklamada, "Türkiye, askeri müdahaleye alternatif senaryolar üreterek ABD ve AB arasında dengeli bir politika izlemeyi tercih etmelidir" denildi. 
     



 EKONOMİ 














</TEXT>
</DOC>
