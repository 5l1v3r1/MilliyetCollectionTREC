<DOC>
<DOCNO> 115298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur04.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevlerinde açık görüş... 
</HEADLINE>
<TEXT>

     Cumhuriyet Bayramı dolayısıyla tutuklu ve hükümlüler, yarından itibaren açık görüş yapacak. 
     Adalet Bakanı Aysel Çelikel'in konuya ilişkin olarak Cumhuriyet başsavcılıklarına gönderdiği genelgeye göre, Adana, Ankara, Antalya, Aydın, Bakırköy Kadın ve Çocuk, Bayrampaşa Kapalı, Bayrampaşa Özel, Bursa E Tipi, Gaziantep E Tipi, İzmir, Kartal, Kocaeli, Konya, Mersin, Metris ve Paşakapısı Kapalı cezaevlerinde kalan tutuklu ve hükümlüler, 27-28-29 Ekim 2002 tarihlerinde olmak üzere, 3 gün açık görüşten yararlanabilecekler. 
     Diğer bütün ceza infaz kurumlarındaki tutuklu ve hükümlüler ise 28 ve 29 Ekim'de olmak üzere, 2 gün açık görüşten yararlanacaklar. 
     Adli suçlardan hükümlü ve tutuklular ile Terörle Mücadele Yasası ve Çıkar Amaçlı Suç Örgütleriyle Mücadele Yasası'na muhalefetten hükümlü ve tutuklar için ayrı gruplar oluşturularak, her grubun görüş günleri ve saatleri Cumhuriyet başsavcılıkları ile cezaevi idareleri tarafından belirlenecek. Bu grupların, aynı zamanda ve aynı görüş yerinde birlikte bulundurulmaması sağlanacak. 
     Kınama cezası dışında disiplin cezası almış ve cezaları kaldırılmamış olan hükümlü ve tutuklular açık görüşten yararlanamayacak. 
     
     KİMLERLE GÖRÜŞECEKLER 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüşebilecekler. Ancak ana, baba, eş kardeş ve çocuğu olmayan tutuklu ve hükümlüler, yine belgelendirmek koşuluyla üçüncü dereceye kadar olan akrabaları büyükbaba, büyükanne ve torunlarından en çok 3 kişiyle görüşebilecek. 
     Belirlenen gün ve saatin dışında görüş yaptırılmayacak, bir defa görüş yapan tutuklu ve hükümlüler ile ziyaretçilere ikinci defa izin verilmeyecek. 
     Açık görüşler, görüş süresi bir saatten az olmamak kaydıyla 09.00-17.00 saatleri arasında yaptırılacak. 
     Açık görüşten basın mensuplarının görüntü almalarına ve röportaj yapmalarına izin verilmeyecek. 
     





</TEXT>
</DOC>
