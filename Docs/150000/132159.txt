<DOC>
<DOCNO> 132159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sondun06.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Körfez'e 37 bin asker daha gönderiyor... 
</HEADLINE>
<TEXT>

     Körfez bölgesinde askeri yığınağını artıran ABD'nin, 37 bin askerden oluşan bir birliği daha bölgede konuşlandırmayı kararlaştırdığı bildirildi. 
     Associated Press AP ve BBC'nin haberlerine göre, bu konudaki karar, ABD Savunma Bakanı Donald Rumsfeld tarafından alındı. 
     Amerikalı yetkililer, AP'ye açıklamalarında, Washington ile Ankara arasında anlaşma sağlanması durumunda, bu 37 bin askerin en azından bir bölümünün Kuzey Irak'ta görevlendirmek üzere Türkiye'de konuşlandırılabileceğini söylediler. 
     Edinilen bilgiye göre, ''Demir At Görev Kuvveti'' adı verilen bu birliğin önemli bölümünü Texas eyaletinde yerleşik olan ABD'nin en seçkin askeri birliklerinden 4. piyade tümeni oluşturacak. 
     ABD'nin en modern, kolaylıkla intikal edebilen ve en gelişmiş komuta-kontrol enformasyon sistemlerine sahip birliklerinden olan bu tümenin temel silahları arasında, M1 Abrams tankları, Bradley zırhlı araçları ve Apache taarruz helikopterleri yer alıyor. 
     Bu 37 bin askerin intikaliyle birlikte, ABD'nin olası Irak operasyonunda görev alacak askerlerin sayısı 180 bini buluyor. 
     
</TEXT>
</DOC>
