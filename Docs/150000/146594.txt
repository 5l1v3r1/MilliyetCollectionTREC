<DOC>
<DOCNO> 146594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sonspo01.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere... Rüştü ve Hakan Ünsal, takımdan ayrı çalıştılar... 
</HEADLINE>
<TEXT>

     2004 yılında Portekiz'de yapılacak 12. Avrupa Futbol Şampiyonası'nın 7. Eleme Grubu'nda, 2 Nisan Çarşamba günü İngiltere ile karşılaşacak olan A Milli Futbol Takımı, hazırlıklarını Newcastle'da yaptığı antrenmanla sürdürdü. 
     Teknik Direktör Şenol Güneş yönetiminde yapılan ve yaklaşık 1.5 saat süren antrenmanda, A Milli Takım oyuncularının oldukça neşeli oldukları gözlendi. Sakatlıkları nedeniyle takımdan ayrı olarak çalışan Kaleci Rüştü ve Hakan Ünsal dışında tüm futbolcuların katıldığı antrenmanda, milliler önce düz koşu, ardından da dar alanda pas çalışması ve yarı sahada çift kale maç yaptı. 
     Bu akşamki antrenman basına açık olarak yapılırken, Teknik Direktör Şenol Güneş, yarınki ve 1 Nisan Salı günü yapılacak antrenmanları ise basına kapattı. Bu iki antrenmanda, Milli Takım'ın, İngiltere karşılaşmasının taktik çalışmalarını gerçekleştireceği öğrenildi. 
     Milli Takımlar Teknik Direktörü Şenol Güneş, yarın TSİ 15.00'de basın toplantısı düzenleyecek. A Milli Takım'ın yarınki çalışması ise 21.30'da gerçekleştirilecek. 
     
     FEDERASYON'UN DAVETLİLERİ GELİYOR 

     Bu arada, İngiltere ile Türkiye arasında Sunderland'da yapılacak karşılaşmayı izlemek üzere Futbol Federasyonu'nun davet ettiği 98 kişilik kafile, yarın öğleden sonra Newcastle'a gelecek. 
     Kafilede, sayısı 20 civarında parlamenter, vali ve kulüp yöneticisi bulunacağı bildirildi. 
     





</TEXT>
</DOC>
