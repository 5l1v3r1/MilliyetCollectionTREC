<DOC>
<DOCNO> 110547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sondun18.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen ''Türkiye demokratik gelimesini tamamlamadı'' 
</HEADLINE>
<TEXT>

     AB'nin genişlemeden sorumlu komisyon üyesi Günter Verheugen, Türkiye'nin demokratik gelişmesini henüz tamamlamadığını öne sürdü. 
     Verheugen, Berliner Zeitung adlı Alman gazetesine yaptığı açıklamada, şunları söyledi 
     ''İnsan hakları örgütleri, Türkiye'deki işkence iddialarının tümüyle ortadan kalkmadığını belirtiyorlar. Siyasi tutukluların bulunduğu da inkar edilemez. Hiçbir zaman şiddet çağrısı yapmamalarına rağmen, düşündüklerini özgürce söyledikleri için tutuklanan gazeteciler var. 
     Kısa bir süre önce Yüksek Seçim Kurulu, Recep Tayyip Erdoğan'ın seçimlere katılamayacağını açıkladı. Bence bu da Türkiye'nin demokratik gelişmesini henüz tamamlamadığını gösteriyor.'' Türkiye'nin bu yıl, AB üyeliği için bir takvim belirlenmesi yönündeki diplomatik çabalarını yoğunlaştırdığına dikkati çeken Verheugen, ''Türkiye'nin bize yönelik baskısı çok fazla. Türkiye, 'Bize üyelik takvimi vermezseniz, bu bizi istemediğinizi gösterir' şeklinde bir durum yaratmaya çalışıyor'' diye konuştu. 
     -''SEÇİM SONUCUNU ETKİLEMEK İSTEMİYORUZ''- Verheugen, AB Komisyonu'nun Türkiye'ye neler önereceği şeklindeki bir soruya karşılık, ''Biz bir raporla, üyelik yönünde atılması gereken adımlar konusunda önerilerde bulunacağız, ancak henüz kesin kararımızı vermedik. Bilindiği gibi Türkiye'de Kasım ayında seçimler yapılacak. Biz seçim sonucunu etkilemek istemiyoruz. 
     Gelecekte Türkiye'de hangi hükümet ile birlikte çalışacağımızı görmek istiyoruz. Bu nedenle, kararlar Kopenhag zirvesinde verilecek'' dedi. 
     Raporda nelerin yazılı olacağı şeklindeki bir soruyu da Verheugen, şöyle yanıtladı 
     ''Raporda tüm isteklerimiz yer alacak. Türkiye'yi hak ettiği yerde öveceğiz. Nitekim çok fazla övgüyü de hak ediyor. Türkiye'de son bir buçuk yılda büyük değişikliklerin yaşandığına hiç şüphe yok. Ancak, hala demokrasi ve insan hakları konusunda eksiklikler bulunduğunu söylemekten de kaçınmayacağız. Sadece güzel şeyler söylemenin hiçbir anlamı yok.'' Türkiye'nin AB'ye ne zaman girebileceği konusunda tartışmak istemediğini ifade eden Verheugen, bir aday ülke ile tüm siyasi kriterleri yerine getirmesi durumunda üyelik müzakerelerine başlanabileceğini söyledi. 
     Verheugen, ''Avrupalılar, gerçekten Türkiye'yi AB'ye istiyor mu '' şeklindeki bir soruyu da şöyle yanıtladı 
     ''Avrupa ülkelerinin devlet ve hükümet başkanları 1999 yılında Türkiye'nin bir aday ülke olmasını kabul ettiler ve o zamandan bu yana bunu tüm zirvelerde onayladılar. Bunun aksi açıklanmadığı sürece Türkiye'nin adaylık statüsü geçerlidir.'' 
     





</TEXT>
</DOC>
