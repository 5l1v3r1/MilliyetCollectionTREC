<DOC>
<DOCNO> 132456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo18.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, ikinci yarı hazırlıklarına başladı... 
</HEADLINE>
<TEXT>

     Antalya'da 14 günlük kamp çalışmalarını tamamlayan Trabzonspor, iki günlük izinin ardından, ikinci yarı hazırlıklarına tam kadro olarak yeniden başladı. 
     Teknik Direktör Samet Aybaba, idman öncesinde yaptığı açıklamada, Antalya kampının iyi geçtiğini belirterek, ''İkinci yarı hazırlıklarına bugün başladık. Trabzon'da yapacağımız çalışmalar çok yoğun bir biçimde geçecek ve prese dayalı olacak'' dedi. 
     Aybaba, Trabzonspor'un ortaya koyduğu futbolun her geçen gün geliştiğini de ifade ederek, şöyle konuştu 
     ''Böylece takım içerisindeki yıldız oyuncular da değer kazanacaktır. Onlara teklif gelmesi de doğaldır. İyi oyuncunun da bir bedeli vardır. Böyle durumlarda, sakin davranmak gerekir. Neticede kulüplerin çözeceği bir iştir. Ancak büyük takımlarda olmazsa olmaz denilen oyuncu yoktur.'' 
     
     4 HAZIRLIK MAÇI 

     Teknik Direktör Aybaba, ligin ikinci yarısına kadar, 4 hazırlık karşılaşması daha yapmayı planladıklarını belirtti. 
     Aybaba, 25 Ocak Cumartesi günü Üçüncü Lig İkinci Grup takımlarından Ofspor ile Of'da, 26 Ocak'ta İkinci Lig A Kategorisi ekiplerinden Gümüşhane Doğanspor ile Trabzon'da, 29 Ocak Çarşamba günü Giresunspor ile Giresun'da, geliri trafik kazası geçiren Keşap Belediyespor'a verilecek bir karşılaşma yapacaklarını ve 2 Şubat Pazar günü de Güney Kore'nin Bucheon takımı ile Trabzon'da karşılaşacaklarını söyledi. 
     
     EMRE VE YAVUZ PROFESYONEL OLDU 

     Trabzonspor'un altyapıdan A takıma çıkardığı ve Antalya kampında dikkat çeken oyunculardan Yavuz ve Emre profesyonel oldu. 
     Bordo-mavili kulübün Yavuz ile 5 yıllık, 18 yaşını doldurmadığı için Emre ile 3 yıllık sözleşme yaptığı öğrenildi. 
     
     15 TRABZONLU FUTBOLCU 

     Trabzonspor'un Mehmet Ali Yılmaz Tesisleri'nde gerçekleştirdiği çalışmada, 15 Trabzon doğumlu oyuncunun yer aldığı dikkat çekti. Yavuz ve Emre'nin de A takıma takviye edilmesiyle, son yıllarda takım içerisindeki en fazla Trabzonlu oyuncu sayısına ulaşıldı. 
     Bordo-mavili takımın 26 kişi ile yaptığı çalışmada, Ali Şen, Fatih, Gökdeniz, Hasan, Hüseyin, Macit, Mehmet Karaman, Mehmet Yılmaz, Metin, Muzaffer, Osman, Selahattin, Tayfun, Yavuz ve Emre Trabzon doğumlu oyuncular olarak yer aldı. 
     Bu arada Teknik Direktör Aybaba, ilk yarı sonunda gözden çıkardıkları Hakkı'yı ligin ikinci yarısında da takımda düşünmediğini belirtti. 
     Öte yandan bordo-mavili takımın yardımcı antrenörü Ulvi Güveneroğlu, İstanbul'da geçirdiği burun ameliyatı nedeniyle bugünkü çalışmaya katılmadı. 
     Karadeniz ekibinde, Nijaryalı Agustine ile Ganalı Patrick'in büyük olasılıkla gelecek hafta Güney Kore'nin Bucheon takımına transfer olacakları bildirildi. 
     





</TEXT>
</DOC>
