<DOC>
<DOCNO> 100044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/spor/yguven.html </URL>
<DATE> 2002/08/05/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Herkesin gözü yeni’de 
</HEADLINE>
<TEXT>

Oyum Tayyib’edur... Bileymusun neden .. 
     -Söyle de bilelim. 
     
Adam fitbolcu da .. 
     Altüst etti beni Samsunlu elektrik ustası Hasan Kara... Sabah ezanı ile İstanbul’dan yola çıkıp Samsun’da bayrağı teslim almışım. Sorunlar, şikayetler, haykırışlarla dolu çıkınım... Ciddi ve kasvetli bir hava ile yazmak için otele doğru gidiyorum ve bu cümleleri işitiyorum. "Adam fitbolcu da" .. Sevinsem mi üzülsem mi bilmiyorum. 
     
     Mahsus söyledum da ’ 
     Yıllardır Ecevit’in neden saç - bıyık boyası yaptığını, Çiller’in neden sırtını elektrik direğine dayarmış gibi oturduğunu, Baykal’ın neden sabahın köründe gece bekçileri ile birlikte koştuğunu, Tayyip Erdoğan’ın neden Ustura Kemal gibi yürüdüğünü anlayamayan ben "kutsal oy"un hangi detaylara gittiğine ilk kez şahit oluyorum. Hasan Usta’ya "Baykal’da sporcu. Derviş Tenisçi. Ecevit daha geçen gün altı basamak çıktı" demeye hazırlanıyorum gülümseyerek bana, 
     -Sen Ters Köşeci diil misun .. Mahsus söyledum da .. diyor. Karadeniz böyle işte. 
     
     Şaibe ve politikacılar 
     Samsunlu için politikacılar Üç Büyükler’e benziyor. Birbirlerine "şaibeli" diyorlar ama, suyun başındakilerin hepsine o gözle bakıyor Kızılırmak ile Yeşilırmak arasındakiler. Haksız da değiller. Politikacıların doğru söylediğini varsayarsak, birbirleri hakkındaki fikirleri ne olacak .. Yalan söylediklerini ise düşünmek bile istemiyor insan. 
     Uyum Yasaları’nı çıkarıp AB’nin yolunu açan Meclis’e eskisi kadar sert eleştiriler gelmese de, oylar "yeni"nin peşinde... "Yeni" kavramı Erdoğan, Bayar veya Baykal ile tarif ediliyor. Doksan gün sonra ortaya konacak sandığa doğru, 70 yaşında görmüş geçirmiş bir Samsunlu’nun çok kısaltılmış öyküsü, sadece gelecek seçimin değil, Türkiye’deki güven bunalımının da ipuçlarını veriyor seçmen açısından 
     Adı Mehmet Zehir. 28 yıl önce Devlet Demiryolları’ndan "Genel Af ile hapisten çıkanlara iş yeri açmak için" atmışlar onu. Bir sene sonra kaza geçirmiş ve sakat kalmış. Bugüne kadar tüm oy verdiği partilere, tüm Samsun milletvekillerine yazıp yardım istemiş. 
     
     Kovmaktan beter ederim’ 
     Bir kişi yüzüne bakmamış... Genel Kurmay’a yazdığı dilekçenin karşılığı ise Ankara Gülhane Askeri Tıp Akademisi’nde iki ay bedelsiz tedavi edilmek olmuş. Oyu kime mi .. Tansu Çiller’e. Çünkü Çiller - Erbakan koalisyonu sırasında emekli maaşı zam görmüş. Erbakan’ın cumhuriyet’e, Atatürk’e bakışını beğenmediğinden Çiller’i destekliyor. Politik vaadlere tiksinti, politikacılara küskünlük o boyutlarda ki, Samsunlu matbaacı Ertuğrul Çaykara, 1999 seçiminde dükkanına kadar gelen, ve bir daha yüzünü bile görmedikleri DSP milletvekili Tarık Cengiz’e haber uçuruyor "Sakın gelme, kovmaktan beter ederim". 
     
     Okutamazsın ki baba’ 
     Samsun’dan bir insan manzarası da Adem Zal. Mermer işçisi. Oyu AKP’nin... Süper liseyi bitiren kızına Üniversite sınavına girmesini söylemiş. Kızı "Okutamazsın baba" demiş ama yine de girmiş. Sonuçları öğrenememişler. Çünkü, internet salonundan yapılacak bu girişim 5 ekmek parasına mal olacakmış. 
     Son nokta Samsunspor’dan... Başkanlığa dönen İsmail Uyanık, iki dönem önce DYP’den belediye başkanı adayı olup kaybetmiş. Ama futbolda yaptıkları o kadar güven vermiş ki, şimdi aday olsa kesin kazanır diyor samsunlu gençler. Boşuna dememiş Hasan Kara Adam fitbolcu da .. 
     
     



 SPOR 




















</TEXT>
</DOC>
