<DOC>
<DOCNO> 110313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun32.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Türk imamlara uyum kursu başladı. 
</HEADLINE>
<TEXT>

     Hollanda'da görev yapan Türk imamlar için düzenlenen vatandaşlık uyum kursu, bugün törenle başladı. 
     Yabancılar politikası ve entegrasyondan sorumlu Devlet Bakanı Hilbrand Nawijn tarafından başlatılan kursa, ilk aşamada 7 Türk imam katılıyor. 
     Nawijn, kursun başlaması dolayısıyla düzenlenen törende yaptığı konuşmada, yabancıların toplumla bütünleşmesi açısından imamlara da önemli görevler düştüğünü söyledi. 
     Hollanda toplumunda, İslam hakkında, bazı istisnai olaylar ve yetersiz din adamları yüzünden, olumsuz yargıların oluşabildiğini anlatan Nawijn, entegrasyonun yanı sıra bu tür istenmeyen gelişmelerin doğmaması ve İslamın doğru tanınması için imamların önemli katkılar sağlayacağını dile getirdi. 
     Türkiye'nin Lahey Büyükelçiliği Din Hizmetleri Müşaviri Arif Soytürk de, Türk din görevlilerinin Hollanda'ya gelmeden önce Ankara'da 4 ay süreyle Hollandaca da dahil genel bir eğitime tabi tutulduklarını hatırlattı. 
     Belli bir bilgi birikimiyle bu ülkeye gelen görevlilerin, bu kurslar sonunda kendilerini daha da geliştireceklerini vurgulayan Soytürk, Diyanet Vakfı'na bağlı 142 camide imamların aslında yıllardar entegrasyona katkının da yer aldığı bir anlaşıyla görev yaptıklarını kaydetti. 
     Hollanda Basınının yoğun ilgi gösterdiği açılış töreninin ardından, Türk imamlara ilk dersleri verildi. 
     Türk imamlara, Hollanda toplumunun genel yapısı, yönetim sistemi, toplumsal değer ve normları anlatılacak. İmamlar, kurs sırasında Hollandaca da öğrenecek. 
     Soesterberg kasabasında bir eğitim merkezinde Türk imamlar için düzenlenen kurs, Ramazan ayı dışında haftada iki gün verilecek ve yılbaşına kadar tamamlanacak. 
     İmamlar, gelecek yıl Ocak ayı içinde sınava tabi tutulacak ve başarılı olanlara sertifika verilecek. 
     Türk imamların yanı sıra Fas ve diğer ülkelerden gelen din görevlileri için de kurs düzenlenecek. 
     Hollanda'da 1997 yılından bu yana, ülkeye sürekli yerleşmek üzere gelen yabancıların, toplumla daha çabuk kaynaşabilmeleri amacıyla uygulamaya konulan bu kursların, hükümet içinde uzun tartışmalardan sonra, 1 Ocak 2002 tarihinden itibaren bütün dinlerden din görevlileri için de yapılması kararlaştırılmıştı. 
     





</TEXT>
</DOC>
