<DOC>
<DOCNO> 133599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/yazar/tamer.html </URL>
<DATE> 2003/01/28/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Yabancı sermaye tüm dünya için artık hayal 
</HEADLINE>
<TEXT>

     Bu yılki Davos toplantılarında kafama iyice dank etti ki görünür gelecekte bize yabancı sermaye falan gelmez. Sadece bize değil, kalkınmakta olan diğer ülkelere de gitmez. Hatta biraz daha ileri gideyim kalkınmış ülkelerde de kimsenin yabancı yatırım umudu yok. 
     Tek istisna Çin ve Hindistan. Ve yine Davos’ta iyice ikna oldum ki, Çin’e yapılan her kuruş yatırım, dünyanın diğer ülkelerinde insanların işsiz kalmalarına, fabrikaların kapanmasına neden oluyor ve olacak. Dün sabah telekomünikasyon sektörünün geleceğinin tartışıldığı oturumdaydık. Çin’in Bill Gates’i diye tanıttıkları Çinli konuşmacı hariç ne Avrupa’da ne de Amerika’da sektöre tek kuruş yatırımın düşünülmediği belirtildi. Hatta Amerikalı bir konuşmacı, "Sektördeki fazla kapasite bize 30 yıl yeter" dedi. Durum otomotiv sektörü için de farklı değil, tekstil için de, yan sanayiler için de... 
     Aslında Davos’tan bakınca bizim Türkiye’de boğuştuğumuz ekonomik sorunların birçoğunun diğer ülkelerde de yaşandığını kavrayarak biraz olsun rahatladım. Ama Davos’tan Türkiye’ye gerek dünya, gerekse ülkemiz için daha karamsar beklentilerle döneceğime kuşku yok. 
     
Davos’ta medya liderleri Tayyip Bey’e ne sordular      AKP lideri Tayyip Erdoğan, Davos’tan ayrılmadan önce medya liderleriyle de buluşmuştu. 
     Davos’un müdavimlerinden kalburüstü gazetecilerin katıldığı yemek, soru - yanıt formatında düzenlenmişti. Davos oturumlarının bazıları için "kesinlikle yazılmama" kaydı vardır. Davos yetkilileri, Tayyip Bey’in medya yemeği öncesinde de aynı kuralı hatırlattıkları için, ben gazetecilerden gelen soruları alt alta dizmekle yetineceğim. 
     Aslına bakarsanız sizler için de herhalde daha ilginç olan, dünyanın dört bir yanından Davos’a gelen üst düzey gazetecilerin, Türkiye ile ilgili olarak kafalarına takılan sorulardır Tayyip Bey’in yanıtlarını zaten tahmin edebilirsiniz . 

</TEXT>
</DOC>
