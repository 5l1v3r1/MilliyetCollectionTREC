<DOC>
<DOCNO> 105320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo08.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor "10 dakikamız daha olsaydı..." 
</HEADLINE>
<TEXT>

     Denizlispor Kulübü Başkanı Mustafa Baysal, Fenerbahçe karşısında son dakikalarda üstün oynadıklarını belirterek, ''Maç, 10 dakika daha oynansa sahadan beraberlikle ayrılabilirdik'' dedi. 
     Türkiye'de ''3 Büyükler'' ile diğer takımlar arasında adeta uçurum bulunduğunu, Avrupa liglerinde ise bu duruma rastlanmadığını belirten Baysal, ''Fenerbahçe'nin bütçesi belli, bizimki belli. 3 büyüklerle yapılan maçlar, 90 kiloluk boksörle 60 kiloluk boksörün karşılaşması gibi. Aradaki fark futbolun ekip oyunu olması. Bu nedenle mücadele edebiliyoruz'' dedi. 
     Fenerbahçe karşısında son 15 dakika dışında istedikleri futbolu oynayamadıklarını kaydeden Baysal, şöyle konuştu 
     ''Yeni bir ekip olduğumuz için eksiklerimiz var. Aslında Fenerbahçe de bizden iyi değildi, yalnızca hatalarımızı değerlendirdiler. Oyun disiplininden uzaklaşmadığımız için son dakikalarda golleri bulduk. 10 dakika daha olsa belki berabere kalabilirdik. Fenerbahçe bizi yense ne olur, yenmese ne olur Keşke Feyenoord'u yenip Avrupa Şampiyonlar Ligi'ne gitselerdi ve orada Türkiye'ye puan kazandırsalardı.'' Baysal, yeni transfer Bencik'in, attığı golle yararlı olacağının işaretlerini verdiğini söyledi. 
     Bu arada Denizlispor'un yabancı oyuncuları Heinen ve Hietanen'nin gıda zehirlenmesi geçirdikleri için Fenerbahçe maçının kadrosuna alınmadıkları, Kabat'ın da aynı nedenle karşılaşmada istediği oyunu oynamadığı bildirildi. Denizlispor Kulübü yönetiminin, yabancı oyuncuların bu konuda bir daha sorun yaşamaması için önlem alacağı kaydedildi. 
     





</TEXT>
</DOC>
