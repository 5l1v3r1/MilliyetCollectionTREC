<DOC>
<DOCNO> 121854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo29.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - İstanbulspor 2 - 0 
</HEADLINE>
<TEXT>

     Birinci Süper Futbol Ligi'nde yapılan karşılaşmada Fenerbahçe, İstanbulspor'u 2-0 yendi. 
     7. dakikada Ceyhun'un arapasında topla buluşan Revivo, kaleciyle karşı karşıya kaldığı pozisyonda şutunu attı. Kaleci Ali Uyanık, topu iki hamlede kontrol edebildi. 
     8. dakikada Musa'nın sağdan ortasında, Saidou topa gelişine çok sert vurdu, top üstten auta gitti. 
     9. dakikada kaleci Oğuz'un hatalı pasında topla buluşan Güven, pasını müsait durumdaki Fazlı'ya verdi. Bu oyuncunun ceza alanı sol çaprazından şutunda top kaleci Oğuz'u da geçerken, altıpasta Ümit Özat meşin yuvarlağı kornere göndererek golü önledi. 
     16. dakikada çalımlarla sağdan ceza alanına giren Serhat'ın sert şutunda, top kaleci Ali Uyanık'ta kaldı. 
     26. dakikada Niyazi'nin hatalı geri pasında top Revivo'nun önünde kaldı. Ceza alanı dışına kadar çıkan Ali Uyanık, topa ayaklarıyla müdahale etti ve uzaklaştırdı. Pozisyonun devamında topla buluşan Ogün'ün yaklaşık 25 metreden aşırtma vuruşunda ise kaleye giden topu Saffet kafayla kornere atmayı başardı. 
     28. dakikada kendisine yapılan geri pasta kaleci Oğuz topa kötü bir vuruş yapınca, meşin yuvarlağa Fazlı sahip oldu. Kaleciyle mücadele eden bu oyuncu şut atmakta gecikince, kademeye Ümit girdi ve top kaleci Oğuz'da kaldı. 
     41. dakikada sağdan ceza alanına gönderilen topla penaltı noktası üzerinde buluşan Fazlı, müsait durumda iyi vuramayınca meşin yuvarlak kaleci Oğuz'da kaldı. 
     Karşılaşmanın ilk yarısı golsüz sona erdi. 
     İstanbulspor, maçın ikinci yarısına Gürkan'ın yerine Kona'yı x alarak başladı. 
     53. dakikada ceza alanı sol tarafından Ogün'ün arka direğe ortaladığı topla buluşan Revivo'nun yarım volesinde, Petkov'a çarpan meşin yuvarlak kornere çıktı. 
     55. dakikada ceza alanı dışından serbest atış kullanan Revivo'nun kaleye gönderdiği top Ali Uyanık'ta kaldı. 
     Aynı dakikada Fenerbahçe'de Stevic'in yerine Hakan x , 56. dakikada da Revivo'nun yerine Yusuf xx oyuna girdi. Bu dakikada, İstanbulspor'da Saidou sarı kart gördü. 
     70. dakikada Yusuf'un pasıyla soldan ceza alanına giren Tuncay'ın yerden sert şutunda, top direğin yanından auta gitti. 
     Aynı dakikada İstanbulspor'da Fazlı çıktı, yerine İlker x oyuna dahil oldu. 
     72. dakikada Hakan'ın sağdan ortasında, altıpasta kaleci Ali Uyanık topu kontrol etmek isterken kucağından kaçırınca, savunma oyuncusu Saffet'e çarpan top ağlara gitti 1-0 
     76. dakikada Fenerbahçe'de Ceyhun, yerini Johnson'a x bıraktı. 
     Bu dakikada Tuncay'ın arapasında sol çaprazda topla buluşan Yusuf, açısı dar olmasına karşın şık bir vuruşla çaprazdan topu filelere gönderdi 2-0 77. dakikada İstanbulspor'da Güven'in yerine Zeki x oyuna girdi. 
     87. dakikada Petkov'un soldan pasıyla ceza alanında topla buluşan Musa, müsait durumda kötü bir vuruşla meşin yuvarlağı üstten auta attı. 
     Fenerbahçe, karşılaşmadan 2-0 galip ayrıldı. 
     





</TEXT>
</DOC>
