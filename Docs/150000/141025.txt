<DOC>
<DOCNO> 141025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo01.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ''Nouma'nın yaptığı yanlıştı, bunu cezayla ödeyecek'' 
</HEADLINE>
<TEXT>

     Beşiktaş Teknik Direktörü Mircea Lucescu, Gençlerbirliği maçını kaybetme nedenlerinin, futbolculardaki konsantrasyon eksikliği olduğunu söyledi. 
     Lucescu, maçın ardından düzenlediği basın toplantısında, ligde geçen hafta oynadıkları Göztepe maçından sonra, futbolcularının konsantre olmadan kazanabileceklerini düşündüklerini kaydederek, ''Bu maçta konsantrasyon eksikliğimiz vardı. Bu da çok iyi pres yapan Gençlerbirliği tarafından özellikle ilk yarıda iyi kullanıldı. Futbolcularım kazanmak için her şeylerini ortaya koymaları gerektiğini unuttu. Tecrübeli oyuncularım bile relaks durumdaydı'' dedi. 
     Böylesine ağır bir sahada 10 kişiye karşı 9 kişiyle oynamanın çok zor olduğunu, ayrıca 3 oyuncusunun da aldıkları sert darbeler nedeniyle uzatma bölümlerini sakat sakat oynamak zorunda kaldığını vurgulayan Rumen çalıştırıcı, şunları söyledi 
     ''İlhan, Pancu ve Yasin, uzatmalarda kapasitelerinin ancak yüzde 50'siyle oynayabildi. Buna rağmen, sahada kalan ve maç sonuna kadar mücadele eden futbolcularımı kutluyorum. Özellikle son bölümlerde çok iyi mücadele ettiler. Ancak bu bize turu getirmedi.'' Hakemin yönetimiyle ilgili bir soruya ise Lucescu, ''Beşiktaş kazanmaya devam ettikçe antipatik olmaya başlıyor. Bu da tabii hakemleri etkiliyor. Rakip takımdan El Saka da çok büyük hatalar yaptı. Bence onun da atılması gerekirdi, ama atılmadı'' yanıtını verdi. 
     
     ''NOUMA'NIN YAPTIĞI YANLIŞTI'' 

     Rumen teknik adam, Nouma'nın rakibine sert girip kırmızı kartla oyun dışı kalmasına da değinerek, şunları söyledi 
     ''Nouma'nın yaptığı yanlıştı. Bunu cezayla ödeyecek. Nouma'yı oyuna soktuğum zaman, bu tür şeylerin başıma gelmesinden korkuyorum. Provoke edildiği bir gerçek, ama o da her provoke edildiğinde karşılık veriyor. Ben Galatasaray'ı çalıştırırken de Nouma'nın provokasyona çok açık bir futbolcu olduğunu biliyordum. Bunu tüm oyuncular da biliyor. Dikkat etmesi gerekiyor. Arkadaşlarını da zor durumda bıraktı.'' Lucescu, UEFA Kupası'nda rakipleri olan İtalya'nın Lazio takımıyla ilgili bir soruya ise ''Lazio'nun eleyeceğini tahmin ediyordum. Ama benim için şimdi önemli olan, Tümer, Sergen ve İbrahim gibi sakat oyuncularımın bir an önce düzelmesi ve takıma katılması'' yanıtını verdi. 
     
     BEŞİKTAŞ AĞIR HASAR ALDI 

     Beşiktaş, Türkiye Kupası'ndan elenmenin yanı sıra Trabzonspor maçı öncesi cezalı ve sakat futbolcularının çoğalmasıyla da ağır hasar aldı. 
     Siyah-beyazlılarda, Gençlerbirliği maçında kırmızı kart gören Ahmet Yıldırım ve Nouma, Trabzonspor maçında forma giyemeyecek. Ayrıca maçta çeşitli yerine darbeler alan İlhan Mansız, Yasin Sülün, Pancu ve Serdar'ın da durumları yarın netlik kazanacak. 
     Kulüp doktoru Ayhan Optur, Yasin'in ayağını krampon darbesinin deldiğini ve kanaması bulunduğunu belirterek, ''Sakat futbolcularımız içinde en ciddisi Yasin. İlhan, Pancu ve Serdar da çeşitli yerlerine darbeler aldı. Bu futbolcularımızın Trabzonspor maçında oynayıp oynamayacaklarına yarın yapacağımız kontroller sonrasında karar verebiliriz'' dedi. 
     Bu arada, sakatlıkları süren Sergen, Tümer, İbrahim ve Bayram'a, cezalı ve yeni sakat futbolcuların eklenmesi, Teknik Direktör Lucescu'yu bir hayli zora soktu. 
     Öte yandan, İlhan Mansız uzatma dakikalarının ilk dakikasında dizinden sakatlanmasına karşın Gençlerbirliği karşısında yenilen gole kadar sakat sakat mücadele etti. 
     
     BEŞİKTAŞ, TÜRKİYE'DEKİ İLK YENİLGİSİNİ ALDI 

     Beşiktaş, Gençlerbirliği karşısındaki yenilgiyle, bu sezon Türkiye'deki ilk yenilgisini almış oldu. 
     Siyah-beyazlılar 2002-2003 sezonunda, ligde oynadıkları 21, Türkiye Kupası'nda ise 2 maçta yenilgi yüzü görmemişti. Siyah-beyazlılar, böylece tam 23 resmi maç sonra Türkiye'de yenilgiyle tanışıp Türkiye Kupası'ndan elendi. 
     Bu arada, Beşiktaş, Trabzonspor maçı hazırlıkarına yarın öğleden sonra yapacağı antrenmanla başlayacak. 
     
     LAZİO ANTRENÖRÜ MAÇTAYDI 

     Beşiktaş'ın UEFA Kupası çeyrek finalindeki rakibi Laizo'nun antrenörü Andreazzoli Aurelio da karşılaşmayı izleyenler arasındaydı. 
     İtalyan antrenör, protokol tribününden maçı izlerken, sık sık Beşiktaş'la ilgili notlar tuttu. 
     Aurelio, maçtan sonra yaptığı açıklamada, ''Güzel bir maç oldu. Beşiktaş zorlu bir rakip. Kalitesi, iyi yönleri ortada. Ancak biz de iyi bir takımız'' dedi. 
     
     YANAL ''MUTLUYUZ'' 

     Gençlerbirliği Teknik Direktörü Ersun Yanal, zorlu bir maçın ardından turu geçtikleri için mutlu olduklarını söyledi. 
     Yanal, böylesine ağır saha koşullarında sonuna kadar mücadele eden iki takım oyuncularını da kutlayarak, ''Gerçekten hem biz hem Beşiktaş sahada kazanmak için çok iyi mücadele ettik. Bu mücadele sonunda turu geçtiğimiz için de son derece mutluyum'' dedi. 
     İki takımın da maç boyunca ofansif futbolun güzel örneklerini sergilediğini ifade eden Yanal, ''Rakip takımın kazanma arzusundan, zaman zaman gerginlikler yaşandı. Bu da normaldir. Çünkü statta çok güzel bir ortam vardı. İkinci yarının başında Beşiktaş'ın, seyircisinin de yardımıyla kurduğu baskıya karşı koyamadık. Onun dışında sahada kontrolü elinde tutan bizdik'' diye konuştu. 
     Seyircinin, son yılların en güzel maçlarından birini izlediğini kaydeden Yanal, hakem konusunda ise yorum yapmaktan kaçındı. 
     





</TEXT>
</DOC>
