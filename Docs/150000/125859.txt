<DOC>
<DOCNO> 125859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/soneko16.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı'ndan "temerrüt faizi" müjdesi... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Devlet Bakanı ve Başbakan Yardımcısı Abdüllatif Şener'e, 1 milyon 110 bin kişiyi ilgilendiren, kredi kartları, tüketici kredileri ve ticari kredilere uygulanan ''temerrüt faizleri'' konusundaki sorunları anlattı. 
     Aygün ve beraberindeki heyet, Abdüllatif Şener tarafından Başbakanlık Merkez Bina'daki makamında kabul edildi. Sinan Aygün, basına kapalı gerçekleştirilen görüşmenin ardından, yaptığı açıklamada, konuyu Şener'e anlattıklarında, Şener'in kredi kartlarına uygulanan ve yüzde 375'lere varan temerrüt faizlerini duyunca hayrete düştüğünü ifade ederek, şunları söyledi 
     ''Memura ilk 6 ayda yüzde 10 verildiği bir ortamda, enflasyonunun yüzde 32 olduğu bir ortamda, kanuni faizin yüzde 35 olduğu bir ortamda kredi kartlarına uygulanan faiz oranı yüzde 118. İlk ay ödenmez ise temerrüt devreye giriyor ve yüzde 375'lere varan, akla, Anayasa'ya uymayan, demokrasiyle bağdaşmayan bir oran uygulanıyor.'' Bu konuyu Şener'e anlatarak, bir dosya sunduklarını söyleyen Aygün, şöyle devam etti 
     ''Bakan bu konuyu duyunca hayrete düştü ve böyle olmayacağını söyledi. Dosyaya baktı ve yüzde 195'lere ve yüzde 375'lere ulaşan faizleri inceledi. İncelemeyi bitirdikten sonra önümüzdeki hafta Bakanlar Kurulu'nun gündemine getireceklerini ve 1 milyonu aşkın kişiyi kurtaracağının sözünü verdi. Aynı zamanda 'Tüketici Kanunu'nda bir madde olarak bu konuyu koyacaklarını ve vatandaşın ne kadar faiz ödeyeceğini bilmesinin hakkı olduğunu bizlere ifade etti. Bankaların keyfi bir tutum içinde olamayacaklarını da söyledi.'' 
     
     6 BANKANIN ''TEMERRÜTÜ'' KALDIRACAĞI YANITI 
     Aygün, Devlet Bakanı ve Başbakan Yardımcısı Şener'in kendilerine destek vermesinin kredi kartları mağdurlarını büyük oranda rahatlatacağını belirterek, 19 bankaya çağrı yaptıklarını, bunlardan 6'sından kendilerine ''temerrütü'' kaldıracakları yönünde yanıt geldiğini bildirdi. 
     Diğer bankaların da temerrüt faizini kaldırması için genel müdürleriyle ve Bankalar Birliği Başkanı Ersin Özince ile görüşmeler yapacağını anlatan Aygün, bu bankaları Vakıfbank, Şekerbank, Yapı Kredi Bankası, Akbank, Garanti Bankası ve Halk Bankası olduğunu bildirdi. 
     Kaldırılacak temerrüt faizlerinin geriye dönük de uygulanarak 1999 yılını da kapsayacağını belirten Aygün, ''99 milyarlık borcu olan bir kişi temerrüt faizi kalktığında 31 milyar lira ödeyecektir'' dedi. 
     Sinan Aygün, Maliye Bakanı ile de görüşmelerde bulunacağını bildirdi. 
     Bu arada Devlet Bakanı ve Başbakan Yardımcısı Mehmet Ali Şahin de, İhlas Holding Genel Müdürü Mücahit Ören'i makamında kabul ederek bir süre görüştü. 
     





</TEXT>
</DOC>
