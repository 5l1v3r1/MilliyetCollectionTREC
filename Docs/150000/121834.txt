<DOC>
<DOCNO> 121834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo09.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, savunmasıyla göz doldurdu... 
</HEADLINE>
<TEXT>

     Denizlispor'un, UEFA Kupası 3. tur ilk maçında dün gece Fransa Şampiyonu Olympique Lyon önünde sergilediği mücadele beğeni toplarken, özellikle savunma organizasyonunun kusursuz işlemesi rövanş için umut verdi. 
     Kulüp başkanı Mustafa Baysal, yaptığı açıklamada, 96 milyon dolarlık bir takımla başabaş mücadele ettiklerini ve gol yemediklerini belirtirken, ''Bizim takımımız 6 milyon dolara oluşturuldu. Elbetteki imkanlar açısından rakibimizle aramızda önemli farklar var. Ama futbol kolektif bir oyundur ve fark yiyeceğimizi söyleyenler yanılmıştır'' diye konuştu. 
     Güçlü rakipleri önünde Mustafa Özkan ve Hakan Çimen'in eksikliğini önemli ölçüde hissettiklerini kaydeden Baysal, Levent'in daha ilk dakikalarda başının yarıldığını ve erken oyuncu değişikliğine gidildiğini ve Kabat'ın da devre arası tansiyonunun düştüğünü bildirdi. 
     
     ''AVRUPA'DA YENİ BİR SANSASYON NİYE OLMASIN'' 

     Denizlispor'un bugünlere yepyeni bir yapılaşmayla geldiğini ve bir Avrupa takımı olduğunu kaydeden Baysal, sözlerini şöyle sürdürdü 
     ''Levent'in zorunlu olarak erken oyundan alınması, orta alanımızda da sorun yarattı. Ersen Martin'in oyuna girmesiyle forvetteki Kabat'ın orta alana çekilmesi, ancak bu oyuncunun tansiyon sorunu nedeniyle istenen performansı sergileyememesi, bizi olumsuz etkiledi. Anderson dışında tam kadro sahaya çıkan rakibimize, bu olumsuzluklara rağmen pozisyon vermedik. Bir şutumuz direkten döndü ve önemli pozisyonlar harcadık.'' 
     
     TUR İÇİN ÖNLEM 

     Lyon'daki maça dek sırasıyla Göztepe, kupada Antalya Kepezspor ve Trabzonspor maçları yapacaklarını hatırlatan Baysal, tur için her türlü önlemi alacaklarını da bildirdi. 
     Baysal, ''Gücümüzün yettiğince Türkiye'nin adını duyuracağız. Mustafa Özkan ve Hakan Çimen'in iyileşmesiyle rövanş daha çetin geçecektir. Orada alacağımız gollü bir beraberlik, Avrupa'da yeni bir sansasyon yaratacaktır'' dedi. 

     
</TEXT>
</DOC>
