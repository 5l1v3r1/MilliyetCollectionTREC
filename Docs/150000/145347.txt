<DOC>
<DOCNO> 145347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur15.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'an Ankara Büyükelçisi "Irak'a girmeniz dostluğa uymaz" 
</HEADLINE>
<TEXT>

     Irak'ın Ankara Büyükelçisi Talib Salah, Türkiye'nin, Irak'a girmesinde hiçbir menfaati olmadığını, bunun dostluğa da uymayacağını söyledi. 
     Irak'ın Ankara Büyükelçisi Talib Salah, SP Genel Başkanı Recai Kutan'ı partisinin genel merkezinde ziyaret etti. 
     Büyükelçi Salah, bugün ''Irak işgalinin altıncı günü olduğunu, Irak halkının işgalcilere karşı direnişini sürdürdüğünü'' ifade etti. 
     ''İşgalci kuvvetlerin daha işin başında yenilgiye, hezimete uğradığını bütün dünyanın gördüğünü'' ileri süren Salah, ''işgalin'' uluslararası hukuk açısından hiçbir temelinin bulunmadığını söyledi. 
     Irak'taki durumun tamamen ''insanlık dramı, hak ve batıl mücadelesi'' olduğunu ifade eden Salah, bütün Müslümanların Irak halkının yanında yer alması gerektiğini kaydetti. Irak halkının yanında yer almanın kendi geleceğinin ve menfaatlerinin yanında yer almak anlamı ifade edeceğini kaydeden Salah, ''ABD, eğer bölgeyi tamamen ele geçirirse insanlık yeni bir Amerikan köleliğinin içine girecektir'' dedi. 
     Büyükelçi Salah savaşı durdurmak için herkesi tavır almaya çağırdı. 
     
     KUTAN'DAN ''SAVAŞI DURDURMA'' ÇAĞRISI 
     SP Genel Başkanı Kutan da bütün Irak halkının vatanlarını korumak için kahramanca mücadele içine girdiğinin görüldüğünü belirterek, ABD ve İngiltere'nin ''tam bir şok'' içinde olduğunu söyledi. 
     Kutan, Irak'ı, Birleşmiş Milletler BM kararına karşı çıkmakla suçlayan ABD ve İngiltere'nin, BM kararlarına kendilerinin karşı çıktığını söyledi. Türk milleti olarak Iraklı masum ve mağdur insanların tepesine indirilen bombaları ve uçak saldırılarını yüreklerinde hissettiklerini ifade eden Kutan, BM, Avrupa Birliği ve İslam Konferansı'na, Irak'taki ''çirkin ve haksız savaşı'' durdurma çağrısı yaptı. Irak'ın bu mücadeleden zaferle çıkacağını kaydeden Kutan, bu başarının sadece Irak'a değil, tüm Ortadoğu'ya ait olacağını söyledi. 
     
     ''EN UFAK YARDIM, DÜŞMAN SAFLARINDA YER ALMAKTIR''- 
     Türk hükümetinin duruşuna ilişkin değerlendirmesinin istenmesi üzerine Irak'ın Ankara Büyükelçisi Salah, işgalci kuvvetlere yapılan en ufak bir yardımın, düşman saflarında yer almak anlamına geleceğini öne sürdü. 
     İngiltere'den kalkan uçakların Türk hava sahasını kullanarak Irak'ı bombaladığını, bunun Irak halkına büyük zarar verdiğini belirten Salah, Irak halkının Türk hava sahasının bu şekilde kullanılmasından dolayı üzüntü ve şaşkınlık içinde olduğunu anlattı. 
     Salah, Türk hükümetinin hava sahasının kullandırılması kararını yeniden gözden geçirmesini istedi. 
     Türkiye'den sınır dışı edilmesi yönünde bir talep gelip gelmediğine ilişkin soru üzerine Salah, böyle bir talep gelmediğini bildirdi. Salah, Türkiye'nin Irak'taki büyükelçiliğini kapatma kararını gözden geçirme aşamasında olduğunu ifade etti. 
     Türk askerinin Kuzey Irak'a girmesi konusundaki düşüncelerinin sorulması üzerine Salah, şöyle konuştu 
     ''İki ülke arasındaki dostluk ilişkilerinden dolayı Türkiye'nin Irak'a girmesinde hiç menfaati yoktur. Girdiği takdirde tersi şeyler olabilir, dostluğa da uymaz. İşgalci kuvvetlerin, Irak'ta hakim olmasından sonra belki Türkiye'nin korktuğu başına gelebilir. Eğer Türkiye, çekindiği, korktuğu konularda emin olmak istiyorsa Irak'ın yanında yer alması gerekir. Irak halkının yanında yer alması gerekir ki korku içerisindeki konular orada meydana gelmesin. Hangi ad veya bahane ile olursa olsun hiçbir yabancı gücün Irak topraklarına girmesi uygun değildir.'' Kutan, daha sonra Türk Ziraat Yüksek Mühendisleri Birliği yöneticilerini kabul etti. 
     




</TEXT>
</DOC>
