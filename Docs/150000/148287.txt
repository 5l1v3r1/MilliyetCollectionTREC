<DOC>
<DOCNO> 148287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun02.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı siviller, Franks'ı Necef'te sevgi gösterileriyle karşıladı 
</HEADLINE>
<TEXT>

     Irak'ta savaşan müttefik güçlerinin Amerikalı komutanı Orgeneral Tommy Franks, bugün ilk kez Irak topraklarına geçerek askeri birlikleri ziyaret etti. 
     Önce Irak'ın güneyine giden Franks, burada Basra kentindeki savaşı yürüten İngiliz askerleriyle görüşmelerde bulundu. Franks, daha sonra uçakla başkent Bağdat'ın 145 kilometre güneyindeki Necef kentine geçti. 
     Necef'e beraberindeki konvoyla birlikte giren General Franks'in, caddelere çıkan Iraklı çocuklar ve yetişkin siviller tarafından sevgi gösterileriyle karşılandığı dikkati çekti. 
     Kamuflaj üniforması giydiği ve başında siyah bere bulunduğu gözlenen Texaslı General Franks, Necef'te yaptığı konuşmada, kentte sadece askeri alanda değil caddelerde gördüklerinden de oldukça etkilendiğini ifade ederek, ''Bu cesaret verici'' diye konuştu. 
     Franks ve beraberindekilerin yanlarında kimyasal saldırıdan korunmak amacıyla giysiler getirdikleri, ancak Amerikan askerlerinin kimyasal saldırılardan korunma giysilerini giydikleri bölgelerde dahi bunları giymedikleri gözlendi. 
     Necef'teki Amerikan askerleriyle el sıkışan ve şakalaşan Franks'e askerler, kentteki Bağdat tümenini tamamen tesirsiz hale getirdiklerini ve 110 okulda gizli silah depoları ele geçirdiklerini belirttiler. Ancak Amerikalı askeri komutanlar, Şiilerin çoğunlukta olduğu Necef kentinin, Sünnilerin çoğunlukta olduğu Hille kasabasında halen sorunlar bulunduğunu ilettiler. 
     Amerikan 101. Hava İndirme Tümeni Komutanı Tümgeneral David Petraeus'un, Franks'e, ''Hille bir kara delik. Bu Sünnilerin çoğunlukta olduğu bir kasaba. Bu kasabaya giden yolda önceki gün şiddetli çarpışmalar oldu'' dediği dikkati çekti. 
     





</TEXT>
</DOC>
