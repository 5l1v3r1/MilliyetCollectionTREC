<DOC>
<DOCNO> 106956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun16.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da 5 yaşındaki çocuğun esrarı çözülemiyor 
</HEADLINE>
<TEXT>

     Hollanda'nın başkenti Amsterdam'da iki hafta önce merkez tren istasyonunda bulunan 5 yaşındaki kimsesiz çocuğun esrarı, bütün çabalara rağmen çözülemedi. 
     Yalnızca adının ''Luca'' olduğu, boynundaki künyesinden anlaşılan çocuğun saçları ve kaşı bulunmuyor. 
     Konuştuğu dili ve ülkesini belirleyebilmek için onlarca tercüman denenmesine ve uzmanların çabalarına rağmen, hangi ulustan olduğu ve nereden geldiği anlaşılamadı. 
     Polisin televizyonlardan yaptığı çağrılara da yanıt alınamadı. 
     Başının tamamen saçsız olmasına karşılık, fizik olarak sağlam görünen çocuğun başlangıçta Moğol olabileceği tahmin edilmişti, ancak Doğu Asya ülkelerinin dillerini konuşan hiçbir tercüman çocukla anlaşamadı. 
     Polisten verilen bilgiye göre, Luca, 8 kişilik bir çocuk grubunun içine konuldu, davranışlarında dikkat çekici herhangi bir bozukluk ve davranış dengesizliği gözlenmedi. Ancak çocuğun hemen hemen hiç gülmediği, ağlamadığı, heyecan duymadığı ve çok az konuştuğu, konuşurken ise anlaşılmaz sesler çıkardığı görüldü. 
     Doktorların, 5 yaşındaki bir çocuğun başında hiç saç olmamasını dikkat çekici bularak araştırma başlattıkları belirtildi. 
     





</TEXT>
</DOC>
