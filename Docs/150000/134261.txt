<DOC>
<DOCNO> 134261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sondun10.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal "Savaş 3 Mart gecesi başlayabilir" 
</HEADLINE>
<TEXT>

     Irak'ta havanın, özellikle kimyasal ve biyolojik savaş elbisesi giyecek Amerikan birlikleri için Nisan ayından itibaren dayanılmaz derecede sıcak olacağı, bu nedenle Pentagon'un harekatı 3 Mart'tan sonraya bırakmak istemediği bildirildi. 
     Amerikan finans çevrelerinin gazetesi Wall Street Journal'ın WSJ haberine göre, 3 Mart gecesi ayın yeni dönemi başlayacağı için çok karanlık olacak ve Amerikan birlikleri harekatı başlatmak için bu karanlıktan istifade edebilecekler. 1991'deki Çöl Fırtınası ile Afganistan harekatı da böyle karanlık gecelerde başlatılmıştı. 
     Habere göre, müttefik ülkeler, BM silah denetçilerine araştırmalarını sürdürmeleri için zaman tanınmasında ısrar ederken, Washington'da ''Başkan Bush'un harekat emri vermek için daha ne kadar bekleyeceği'' sorusu sorulmaya başlandı. 
     Askerler her hava koşulunda savaşabileceklerini öne sürmelerine rağmen, gazete, Temmuz ayında Irak'ta ortalama hava sıcaklığının 45 dereceye çıktığını, Nisan ayında başlayan çöl fırtınalarının havaya kaldırdığı kum taneciklerinin ise lazer güdümlü bombaların isabet kabiliyetini olumsuz etkilediğini yazdı. 
     Haberde, Irak savaşının en fazla 30 gün sürebileceği, güneyden Irak'a girecek Amerikan birliklerinin fazla direnişle karşılaşmadan birkaç günde Bağdat kapılarına ulaşacakları ve asıl çatışmaların Bağdat'ta göğüs göğse yapılacağı tahminleri de yer aldı. 
     Gazeteye açıklamada bulunan Çöl Fırtınası gazilerinden emekli General Barry McCaffrey, ''Bağdat'taki çatışmalara 15 bin askerin katılacağını ve Amerikan birliklerinin Bağdat'ı 3 günde zaptedeceklerini'' öne sürdü. 
     Ancak uzmanlar, kısa sürede tamamlanacağı sanılan Afganistan harekatında bile Kandahar'ın ele geçirilmesi için 9 hafta gerektiğine dikkat çekiyorlar. 
     Savaşın yaz aylarına sarkması durumunda ise soğuk hava tertibatı bulunmayan Amerikan tanklarının içinde sıcaklığın 60 dereceye kadar çıkacağı, kimyasal korunma elbisesi giyecek askerlerin bu sıcağı daha da yüksek hissedecekleri belirtiliyor. 
     Bu elbiselerin tanıtımı amacıyla Kasım ayında Pentagon'da yapılan bir gösteride, elbisenin içindeki asker, TV spotlarının sıcağına dayanamayarak baygınlık geçirmişti. 
     





</TEXT>
</DOC>
