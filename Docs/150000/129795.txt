<DOC>
<DOCNO> 129795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/soneko46.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Volvo'nun 6 merkezinden biri oldu... 
</HEADLINE>
<TEXT>

     Volvo Otomobil Türkiye, Volvo Car Corporation'ın VCC denizaşırı ülkeler bölgesinin VCOC 6 yönetim merkezinden biri olarak belirlendi. 
     Volvo'dan yapılan açıklamaya göre, Volvo Otomobil Türkiye, bundan böyle İsrail, Cezayir, Mısır, Ürdün, Lübnan, Fas, Suriye, Tunus, Libya, Ermenistan, Azerbaycan, Gürcistan, Kırgızistan, Tacikistan, Moldova, Türkmenistan ve Özbekistan'dan sorumlu olacak. 
     İsveç sermayeli Volvo Otomobil Türkiye, İstanbul'dan bu ülkelerin tüm satış, pazarlama, kurumsal iletişim ve satış sonrası hizmetler bölümlerine destek vererek, yapılanmalarını güçlendirecek. 
     Volvo Car Corporation, merkezi İsveç Göteburg'dan her konuda Volvo Otomobil Türkiye'ye destek vermeye devam edecek. 
     Yeni yönetim bölgesinin müdürlüğüne getirilen Volvo Otomobil Türkiye Genel Müdürü Carl Göran Larsson, bu gelişmenin Türkiye'ye verilen önemi gösterdiğini kaydederek, bölgenin toplam satışlarını yüzde 60 artırmayı hedeflediklerini bildirdi. 
     Larsson, 2003'ün 2002'den daha umut verici bir yıl olacağına inandığını ve ekibine çok güvendiğini vurguladı. 
     Türkiye'de 2002 yılını 650 araçlık hedefin üzerinde 690 adet otomobil satışı ile kapattıklarını belirten Larsson, VCOC'nin 13 bin 700'lük, VCC'nin de 400 bin araçlık hedefe ulaşmasında sağladıkları katkının önemli bir başarı olduğunu kaydetti. 
     





</TEXT>
</DOC>
