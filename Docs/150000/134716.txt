<DOC>
<DOCNO> 134716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/spor/spo03.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Hassan’a 700 bin dolar 
</HEADLINE>
<TEXT>

Galatasaray, Gençlerbirliği’nin yıldızına 500 bin doları garanti olmak üzere 700 bin dolar önerdi. Mısırlı oyuncu ise teklifi düşüneceğini belirterek işi sezon sonuna bıraktı 
     M.ALİ SABUNCU 

     150 bin dolar peşin 
     GELECEK yılın kadrosunu kurmak için çalışmalarını sürdüren Galatasaray, Gençlerbirliği’nin yıldızına 700 bin dolar teklif etti. Fatih Terim ile Mısır’da bir otel odasında buluşan Ahmet Hassan’a 500 bin dolarlık garanti para verebileceklerini, bunun 150 bin dolarının peşin olabileceği belirtildi. Futbol AŞ. Genel Müdürü Ahmet Demet ile Sinan Kalpakçıoğlu’nun bulunduğu toplantıda kalan 350 bin doların ise 10 taksite bölüneceği vurgulandı. 
     
     Fenerbahçe de devrede 
     SARI - Kırmızılılar, ayrıca Şampiyonlar Ligi’ne kalınması ve Türkiye Ligi’nde şampiyon olunması halinde bu miktarın 900 bin dolara kadar çıkabileceğini söyledi. Mısırlı futbolcu ise, "Teklifiniz için teşekkür ederim. Ancak sezon sonuna kadar hiçbir değerlendirme yapmayacağım. Zamanı geldiğinde teklifinizi değerlendirmeye alacağım" dedi. Bu arada Fenerbahçe’nin de Ahmet Hassan ile temasa geçtiği kaydedildi. 
     
Brezilya karıştı      FIFA’DAN geçici lisans aldıktan sonra geçtiğimiz perşembe günü Flamengo ile resmi sözleşme imzalayan Felipe, eski takımı Vasco De Gama ile yeni kulübünü karşı karşıya getirdi. Yıldız futbolcu, 1 Mart’ta oynanacak Vasco - Flamengo derbisi için, "Hayatımda ilk kez Vasco’ya karşı oynayacağım" dedi. Bu arada Sambacı, önceki gün Cabofriense ile oynanan karşılaşmanın kadrosunda yer aldı, ancak sahaya çıkmadı. 
     
Terim’den toplantı      CİM - BOM Teknik Direktörü Fatih Terim, sezonun başlangıcında oyuncularıyla bir toplantı yapıp, isteklerini sıralayacak. Terim özellikle yeni oyuncuların takıma alışması için eskilerden yardım isteyecek. Ayrıca eksik gördüğü konular hakkında futbolcularının dikkatini çekecek. 
     



 SPOR 































</TEXT>
</DOC>
