<DOC>
<DOCNO> 131659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/yazar/altan.html </URL>
<DATE> 2003/01/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Şen şakrak bir geleceğe doğru... 
</HEADLINE>
<TEXT>

     Oysa Türkiye, tarihinde her zaman halk kitlelerinin farkında olmadığı korkunç krizler ve özellikle de "kul" kesimi, yoksulluk sıkıntıları içindeydi. 
     Bugün ise karamsar olmaya gerek yok. Türkiye gün günden daha çok saydamlaşıyor ve eski hipnozlarından arınıp, kendi gerçekleriyle daha çok yüz yüze gelmeye başlıyor. 
     
     Örneğin "bir an önce zengin olma hırsı"nı ele alalım. 
     20 - 40 yaş arasında bu hırs hala çok yoğun. 
     Şimdi böyle bir hırsa saplanmış olanların, abartmalı söylem ve görüntülerle gitgide sıkıntıya düşmeleri, doğal bir sonuçtur. Bir karamsarlık nedeni değildir Türkiye için... 
     Mesleğini evrensel kalitede yapma tutkusu taşıyan bir insan bilir sevdalandığı mesleğin, tüm dünyada aynı sevdayı taşıyanlara - üç aşağı beş yukarı - ne getirip, ne götürmüş olduğunu... 
     
     Sevdalandığı bir mesleği olmayan bir insanın, "bir an önce zengin olma hırsı"na perçinlenmesi, genellikle yamuk bir denklemdir ve genellikle fiyaskoyla sonuçlanıp, kurnazlığına güvenen kahramanına büyük bedeller ödetmesi de, şaşırtıcı değildir... 
     Türkiye’de gitgide daha da artacaktır, "bir an önce zengin olayım" derken, hayatını ziyan etmiş olanların trajedileri... 
     
     Türklerin bir özelliği de, "önemliler hiyerarşisi" yanında, "değerliler hiyerarşisi" yaratamamış olması... 
     16. yüzyılda Sivas Beylerbeyi Deli Hızır Paşa, İran’a dönük Alevi kökenli hareketlenmeleri bastırma sırasında kendisinden bin kat daha tarihsel boyutlu, unutulmaz ozan Pir Sultan Abdal’ı da idam ettirmişti. 
     İşte kızının babası için yazmış olduğu ağıttan bir kıta 
     Pir Sultan kızıyım ben de Banaz’da, 
     Babamı astılar kanlı Sivas’ta, 
     Gözyaşım dinmiyor baharda, yazda, 
     Darağacı ağlar Pir Sultan deyu... 
     
     Gelelim 17. yüzyılda Kul Nesimi’ye... 
     Kah çıkarım gökyüzüne seyrederim alemi 
     Kah inerim yeryüzüne seyreder alem beni 
     Diyen Kul Nesimi... 
     O da idam edilmiştir. 
     Aynı yüzyılın zeka şakırtılı Divan ozanı Nef’i... 
     O da idam edilmiştir. 
     
     Ve 20. yüzyıl... 
     Nazım Hikmet’in karısına yazdığı ünlü şiir - mektup 
     Karım benim, 
     Gözleri baldan tatlı arım benim, 
     Niçin yazdım sana istendiğini idamımın .. 
     Bu arada Refik Halit 24 yıl sürgün... Kemal Tahir 14 yıl hapis... Kafasına odun vurularak öldürülen Sabahaddin Ali, vs... 
     
     Türklerden de, insanlığın beyinsel ve gönülsel ortak bahçelerine katkı yapmaya, ömürlerini harcamış olanlar çıkmıştır. 
     Ne yazık ki, siyasal egemenler tarafından onaylanmadıkları zaman, yok edilmişlerdir. 
     O nedenle de, "önemliler hiyerarşisi" her zaman, "değerliler hiyerarşisi"ne ağır basmıştır. 
     Türkiye’nin 20. yüzyılı da ıskalamış olmasının nedenlerinden, biridir bu da... 
     
     Artık karamsarlığa hiç gerek yok... 
     Hele şu Saddam patırtısı da sona ersin. Türkiye kendi gerçekleriyle daha çok yüz yüze gelmeye başlayacak... 
     Dubaracılıkla, üçkağıtçılığın, yuttur kaydırcılığın prim yapmadığı dönemlere doğru gidiyoruz... 
     Mesleğini evrensel kalitede yapma tutkusu, bir an önce köşeyi dönüp zengin olma tutkusunun yerini almaya başlayacak. Birinciler 21. yüzyılın nimetlerinden daha çok yararlanacaklar ikinciler ise sıkıntılı durumlara doğru kayacaklar... 
     
     Karamsar olacak bir durum yok ortalıkta. İnsanlık kötüye gitmez. Türkiye de gitmez. Enseyi karartmayın. 
     
     







YÖK sultanlığı 


Şen şakrak bir geleceğe doğru... 


Durdurun Bush’u 


Denktaş ve KKTC 


Asker kişi gözüyle Kıbrıs... 


Devletin hafızası 


İlginç flört ABD - PKK görüşmesi 


Öğretmenevleri birilerinin çiftliği mi 


Kısmen "evet", kısmen "hayır"... 


Kadınları anlamaya çalışan daralır teslim olan kazanır ’ 


Zapsu TÜSİAD’ı karıştırdı 


Bir mescid kayboldu... 


AKP’li savaş senaryosu 


Barış için 100’ler Meclisi 


Bu kafayla olmaz 


Bilgi’den No Logo’ 


</TEXT>
</DOC>
