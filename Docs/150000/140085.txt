<DOC>
<DOCNO> 140085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun29.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya'nın dört bir yanında savaş karşıtı gösteri var 
</HEADLINE>
<TEXT>

     Dünyanın dört bir yanında savaş karşıtı gösteriler bugün de devam etti. 
     ABD'nin atom bombası attığı Hiroşima'da 6 bin gösterici ''Savaşa Hayır'' ve ''Barışı Seviyoruz'' pankartları taşıdı. 
     Göstericilerin, zayıflatılmış uranyuma karşı pankartlar da taşıdıkları görüldü. 
     Zayıflatılmış uranyum 1991 Körfez savaşında Irak'a bombardımanda Amerika tarafından kullanılmıştı. 
     Hindistan'ın güneyindeki Hayderabad kentinde de 10 bin civarında kişi, ABD'nin Irak'a muhtemel saldırısına karşı yürüyüş yaptı. 
     İnsan hakları savunucuları, yazarlar ve politikacıların da katıldığı 10 kilometrelik yürüyüş sakin geçti. 
     Hayderabad'ın 6 milyonluk nüfusunun yarısını Müslümanlar oluşturuyor. 
     Yemen'de de 20 binin üzerinde öğrenci, Amerika karşıtı sloganlar atarak sıkı güvenlik önlemleri altında gösteri yaptı. 
     ''Amerika'ya ölüm'' sloganlarıyla Sana Üniversitesi'nden ABD Büyükelçiliği'ne yönelen öğrenciler, güvenlik güçlerinin müdahalesiyle yönlerini değiştirmek zorunda kaldı. 
     Bir öğrenci lideri, polisin, protestocular ABD elçiliğine yürümekte ısrar ederlerse ateş açılacağı tehdidinde bulunduğunu söyledi. 
     





</TEXT>
</DOC>
