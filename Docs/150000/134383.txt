<DOC>
<DOCNO> 134383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/ekonomi/eko06.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank’ı IMF de sordu 
</HEADLINE>
<TEXT>

IMF Dış İlişkiler Direktörü Dawson, Pamukbank konusunun da görüşülmekte olan meseleler arasında yer aldığını söyledi 
     Uluslararası Para Fonu’nun IMF Dışilişkiler Direktörü Tom Dawson, IMF merkezinde düzenlediği basın toplantısında bir soru üzerine Türkiye ile görüştükleri konular arasında Pamukbank’ın da bulunduğunu belirtti. Dawson, Pamukbank konusunun da görüşülmekte olan meseleler arasında yer aldığını ancak bu konuda şu anda söyleyecek bir şeyleri bulunmadığını belirtti. 
     
     Önlemler gerekli’ 
     Tom Dawson, Türkiye’nin IMF destekli programdan saptığı yönünde dış basında yer alan haberleri doğrulamayarak, Türkiye’nin şu anda programdan sapmadığını, ancak hedeflerin tutturulabilmesi için çok çalışılması gerektiğini söyledi. 
     Türkiye’nin ekonomik programdan saptığına yönelik dış basında yer alan haberlerin hatırlatılması üzerine Dawson, "Türkiye’nin programdan saptığı gibi bir şey söylemiyorum. Ancak hedeflerin tutturulması için çok çalışılması gerekiyor" dedi. Gayri safi milli hasılanın GSMH yüzde 6.5’i olarak planlanan faiz dışı bütçe fazlası hedefinin, iyi ve tutturulabilir bir rakam olduğunu belirten Dawson, "Ancak bunun sağlanması için etkili önlemler gerekiyor" diye konuştu. 
     Halen küçük bir IMF heyetinin Türkiye’de bulunduğunu ve hükümetle birlikte ek niyet mektubunun yazımı üzerinde çalıştığını hatırlatan Dawson, spesifik önlemlerin tartışıldığını ve çalışmaların tamamlanmasının ardından, gözden geçirme çalışmalarını yürüten IMF heyetinin görüşmeler için Türkiye’ye gitmesinin beklendiğini söyledi, ancak kesin tarih vermedi. 
     



 EKONOMİ 
























</TEXT>
</DOC>
