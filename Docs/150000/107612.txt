<DOC>
<DOCNO> 107612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sonspo10.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Malatyaspor'a 2-0 yenildi... 
</HEADLINE>
<TEXT>

     Fenerbahçe, milyonlarca seyircisini üzmeye devam ediyor. Sıkıntılı geldiği Malatya deplasmanından 2-0 yenik ayrıldı. 
     Fenerbahçeli futbolcular maç boyunca sahada yürürken, 2-0 yenik götürdükleri bölümlerde bile oyunu kurtarmak için çaba göstermediler. 
     Teknik direktör Lorant, maçtan sonra yaptığı basın toplantısında "hakedilmiş bir mağlubiyet. Geldiğimden beri en kötü futbolu oynadık. Bu gece yatıp uyuyacağım ve ondan sonra sakin kafa ile düşüneceğim" dedi. 
     Sıcak bir havada ve tıklım tıklım dolu tribünler önünde oynanan maçta, ilk yarı boyunca sahanın hakimi Malatyaspor idi. 
     Malatyaspor, Ümit Özat ve Ogün'ün ağır kalması nedeniyle arkaya atılan pozisyonlarda Sertan ile dört yüzde yüz gol pozisyonu buldu. 
     İlk yarının tek golü ise 42. dakikada geldi. Duro, kaleye yaklaşık 30 metre mesafeden topu 90'a göndererek takımını öne geçiren golü attı. 
     İkinci yarıya Fenerbahçe Washington'un yerine Revivo'yu oyuna alarak başladı. İkinci yarı ile birlikte Malatyaspor kalesine yüklenen Fenerbahçe, havadan oynamaya başlayınca bu kez Washington'un eksikliğini hissetti. 
     Fenerbahçe'nin golü aradığı dakikalarda bir Malatyaspor kontratağında ceza sahasının içinde topla buluşan kaptan Fazlı, Ogün'e çalım attıktan sonra topu Rüştü'nün solundan ağlara bıraktı 2-0 Malatyaspor'da Sertan'ın oyundan çıkmasından sonra hızlı kontrataklar da kesildi. Ancak sarı lacivertli futbolcular, oyunu yenik götürdükleri bölümde belki de havanın sıcak olması nedeniyle maçı kurtarmak için çaba içinde görülmediler. Oyuna sonradan giren Johnson dahil Fenerbahçeli futbolcuların tümü kaderlerine razı bir tempo sergiledi. 
     Fenerbahçe, Ortega'nın da ilk 11'de sahaya çıktığı maçta etkisiz bir futbol ortaya koyarken, Teknik Direktör Lorant da 3-4-3 dizilişi ile sahaya sürdüğü Fenerbahçe'yi hareketlendirmek için taktik değişikliğe gitmedi. 
     Fenerbahçe bu yenilgi ile gergin geldiği Malatya'dan sorunları daha da ağırlaşmış olarak döndü. 
     Malatyaspor da Fenerbahçe galiyeti ile bu sezon ilk kez 3 puanla tanışmış oldu. 
     
</TEXT>
</DOC>
