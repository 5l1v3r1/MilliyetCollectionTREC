<DOC>
<DOCNO> 133753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/ekonomi/eko01.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK ile ballı anlaşma 
</HEADLINE>
<TEXT>
Batığı verdi, parayı aldı Turkcell’i kurtardı 
BDDK ile yaptığı anlaşmayla Pamukbank’ı Fon’a iade eden Çukurova Grubu, bankadaki Turkcell hisselerini almak için yine Pamukbank’tan kredi kullanacak 
     EKONOMİ SERVİSİ 

     Bankacılık Düzenleme ve Denetleme Kurumu BDDK ile Çukurova Grubu arasında Pamukbank ve Yapı Kredi bankaları konusunda yapılan anlaşmanın içeriği tam olarak açıklanmamakla birlikte pazarlıkta Turkcell hisselerinin de yer aldığı öğrenildi. 
     Edinilen bilgilere göre Çukurova Grubu’nun Pamukbank ve diğer Fon bankalarına borçlarının ödeme planına bağlanmasını içeren anlaşma gereği, borçların hangi teminatlarla, nasıl bir ödeme planına bağlanacağı 31 Ocak 2003’e kadar belirlenecek. Bu anlaşmayla BDDK’nın Danıştay kararı uyarınca Çukurova Grubu’na iade ettiği Pamukbank, yine Fon bünyesine geçti. Çukurova, Yapı Kredi’deki hisselerini de üç yıl içinde satmayı kabul etti. 
     
     Düşük fiyata alıyor 
     Görüşmelerde Çukurova Grubu’nun bankadaki Turkcell hisselerini almak için 300 milyon doları Pamukbank’tan alınacak krediyle karşılanmak üzere toplam 450 milyon dolar ödemesinin gündeme geldiği öğrenildi. Turkcell’in şu andaki piyasa değeri 3.3 milyar dolar düzeyinde bulunuyor. Şirketin hisselerinin yüzde 43’ü Çukurova Grubu’nda bulunuyor, yüzde 37’si Sonera’nın elinde bulunurken, yüzde 14’ü halka açık, geri kalan kısmı da diğer hissedarlarda. 
     Çukurova Grubu’nun Turkcell hisselerinin bir bölümü doğrudan ve dolaylı olarak Yapı Kredi ve Pamukbank’ın üzerinde. Bankalardaki hisselerin toplamı şirketin yüzde 19.77’sine karşılık geliyor. Bu hisseler için ödenecek bedel ise 450 milyon dolar olarak öngörülüyor. Oysa şirketin yüzde 19.77 oranındaki hissesinin bugünkü piyasa değeri 652 milyon dolar. 
     Yani Çukurova Grubu, iki bankadaki hisseleri, halka açıldığı Temmuz 2000’de 17.1 milyar dolar olan Turkcell’in bugün 3.3 milyar dolara gerileyen piyasa değerinin de altında bir fiyatla almış olacak. 
     Buna karşılık, Yapı Kredi’deki hisselerini ise üç yıl sonra elden çıkartarak daha yüksek fiyattan satma şansına kavuşacak. Bankanın Haziran 2002’den önceki değerleri 2.5 milyar doları bulmuştu, bugün ise 1.2 milyar dolar düzeyinde bulunuyor. 
     
     BDDK susuyor 
     BDDK ise sessizliğini koruyor. Bu konudaki sorulara yanıt vermeyen BDDK, Çukurova Grubu ile yapılan protokoldeki belirtilen esaslar çerçevesinde nihai anlaşmanın 31 Ocak’a kadar sonuçlandırılacağını belirtmekle yetiniyor. BDDK yönetimi, Milliyet’in sorusu üzerine, "Protokol detaylarının bu aşamada kamuoyuna yansıtılmasının, nihai anlaşmanın sağlıklı sonuçlandırılması açısından sakıncalı olduğu düşünülmektedir" dedi. 
     Bu arada internette dolaşan bir iddiaya göre, Pamukbank kastedilerek şöyle deniliyor "Sahibine geri verilmesi için, BDDK Başkanı Engin Akçakoca tehdit edildi. Tehdit, Susurluk olayının kilit ismi Yeşil’ adına bir avukat aracılığı ile yapıldı. 
     
Borç üç yıl ödemesiz 15 yıla yayılıyor      Çukurova Grubu’nun Pamukbank’a 2.7 milyar dolar, diğer Fon bankalarına 200 milyon dolar, Yapı Kredi’ye de 2.3 milyon dolar olmak üzere 5.2 milyar dolar borcu bulunuyor. BDDK ile grup arasında yapılan anlaşmada borcun üç yılı ödemesiz, düşük faizle 15 yıl vadeye yayılması öngörülüyor. 
     
     Fon para koydu 
     18 Haziran 2002’den Fon’a alınan Pamukbank’a Fon tarafından 470 trilyon lira nakit sermaye, 409 trilyon lira mevduat aktarılmıştı. Ayrıca, bankanın aktifinin önemli bir bölümünün eski banka hakim ortaklarına Çukurova Grubu kullandırılan krediler nedeniyle donuklaştığı dikkate alınarak, bankanın özkaynaklarının ve likiditesinin güçlendirilmesi amacıyla Hazine Müsteşarlığı’ndan temin edilen 342.8 milyon dolar ve 824 milyon euro’luk dövize endeksli, 625 trilyon liralık kısmı ihalelere endeksli devlet iç borçlanma senetleri aktarıldı. 
     
IMF, anlaşmayı incelemeye alıyor’      Financial Times gazetesi, IMF’nin, Pamukbank konusunda BDDK ile Çukurova Grubu arasında varılan mutabakatı incelemeye almasının beklendiğini yazdı. IMF’nin Pamukbank sorununun çözümlenmesinin, 1.6 milyar dolarlık kredi diliminin serbest bırakılması için koşul koştuğu beş reformdan biri olduğuna dikkat çeken gazete, buna karşın, anlaşmaya varıldığı haberinin finansal analistlerce biraz kuşku ile karşılandığını öne sürdü. Gazete, finansal analistlerin IMF gibi Karamehmet’e özel bir muamelenin yapılıp yapılmadığını veya Yapı Kredi’deki herhangi bir sorunun "halının altına süpürülüp süpürülmediğini" görmek için anlaşmayı incelemesinin beklendiğini kaydetti. 
     
     BDDK açıklama yapsın’ 
     Financial Times’e konuşan Merill Lynch’te görevli analist Zekeriya Öztürk de, BDDK’yı anlaşmanın ayrıntılarını yayımlamaya çağırırken, adı açıklanmayan bir BDDK yetkilisi, Financial Times’a Karamehmet’e özel taviz verilmediğini söyledi. Gazete, BDDK’nın Karamehmet’ten Pamukbank’a sağlanan 3 milyar dolarlık finansmanı geri istediğine de dikkat çekti. 
     
ABD Büyükelçisi Pamukbank’ı sordu      SEÇKİN ÜREY Ankara 

     Başbakan Yardımcısı Abdüllatif Şener ile dün Başbakanlık’ta bir görüşme yapan ABD’nin Ankara Büyükelçisi Robert Pearson, Şener’e Pamukbank’ta neler olup bittiğini sodu. Şener’in, hükümetin tarafsız kaldığını belirterek, "İki taraf anlaştı. Çukurova Grubu bankacılıktan çekilecek" dediği öğrenildi. Görüşmede Pearson, "Yapacağımız mali yardım, 4. gözden geçirme tamamlandıktan sonra kesinleşecek. Desteğin şekli ise yürütülen programa uymanıza ve yapacağınız askeri işbirliğine bağlı" dedi. 
     Ekonomik programın dışına çıkıldığına dair yorumları da soran Pearson’ın görüşmede şöyle dediği aktarıldı "Unutmayın ki yardım paketi kongreden onay alacak. Bu nedenle programa uymanız önemli. Taslak niyet mektubunuz IMF’de soru işaretleri uyandırdı." 
     



 EKONOMİ 

















</TEXT>
</DOC>
