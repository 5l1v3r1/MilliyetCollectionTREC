<DOC>
<DOCNO> 124915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/yasam/yas01.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kore James Bond’a karşı birleşti... 
</HEADLINE>
<TEXT>

Son James Bond filmindeki işkence sahneleri yüzünden Kuzey, manastırdaki sevişme sahnesi yüzünden Güney Kore ayaklandı 
     DIŞ HABERLER SERVİSİ 

     En ünlü kurgu ajan James Bond, Kuzey Kore ile ABD ilişkilerini iyice gerdi. Nedeni de, serinin son filmi "Die Another Dayöde Başka Bir Gün Öl 007’nin düşmanı olan Kuzey Kore ajanlarının Bond’a işkence yapması. 
     Filmin ABD’de gösterimden kaldırılmasını isteyen Kuzey Kore yönetimi, Pierce Brosnan ile Halle Berry’nin başrollerini paylaştığı filmin K. Kore’nin başına musallat olan tüm talihsizliklerin ve felaketlerin kaynağının ABD olduğunu bir kez daha kanıtladığını öne sürdü. 
     Bond, beyazperdedeki 20’inci macerasında Güney Afrikalı bir elmas kaçakçısıyla, önce Güney Kore’yi ardından da Japonya’yı işgal etmeyi planlayan kötü kalpli bir Kuzey Koreli subay arasındaki yasadışı silah ticaretini durdurmaya çalışıyor. 
     James Bond filmde, Kuzey Kore güçlerinin eline düşüyor ve bu ülkede şiddetli işkencelere maruz kalıyor ancak bir süre sonra mahkum değişimi kapsamında bırakılıyor. 
     Öte yandan Bond’un Kuzey Kore’de kaldığı günlerde bir Budist manastırında seks yapmaya fırsat bulmasıysa Güney Korelileri öfkelendirdi. Bu sahne yüzünden Güney Koreliler filmi boykot etmeye hazırlanıyor. 
     



 YAŞAM 





















</TEXT>
</DOC>
