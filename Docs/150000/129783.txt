<DOC>
<DOCNO> 129783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/soneko34.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, dünya ekonomisindeki büyüme tahminini aşağı çekti... 
</HEADLINE>
<TEXT>

     Yeni yılın daha ilk haftası dolmuşken, Birleşmiş Milletler BM dünya ekonomisinin yıl içerisinde göstereceği büyüme hakkındaki tahminini aşağı çekti. 
     BM Ekonomik ve Toplumsal İşler Bölümü'nce yayımlanan ''2003'de Dünya Ekonomisinin Durumu ve Beklentiler'' başlıkla raporda, dünya ekonomisinin 2003 yılında yüzde 2.75 oranında bir büyüme göstereceği tahminine yer verildi. 
     Geçen yıl yayımlanan bir önceki raporda, 2003 yılı büyüme oranının yüzde 2.9 olacağı tahmini yapılmıştı. 
     Dünya ekonomisinin, 2002 yılında ise yüzde 1.7'lik zayıf bir büyüme gösterdiği bildirildi. 
     Raporda, Irak'a karşı girişilebilecek bir operasyonun dünya ekonomisinin canlanmasının önüne yeni engeller getirebileceği uyarısı da yer aldı. 
     Ekonomik büyüme hakkındaki kötümserliğine karşın BM, dünya ticaretinin 2003 yılındaki performansı hakkında daha iyimser beklentilere sahip. Raporda, geçen yıl yalnızca yüzde 1.9'luk bir büyüme gösteren dünya ticaretinin, bu yıl yüzde 6.25 gibi hatırı sayılır bir büyüme göstereceği tahmin ediliyor. 
     Irak ile ilgili gerginliğin yarattığı belirsizliğin, dünya ekonomisi üzerinde şimdiden olumsuz etki gösterdiği vurgulanan raporda, ''gerginliğin askeri bir eyleme dönüşmesinin ise çok daha olumsuz sonuçlara yol açabileceği'' ifade edildi. 
     Raporda, gerginliğin savaşa dönüşmesinin olumsuz sonuçlarının boyutlarının ise askeri kampanyanın boyutlarına ve ne kadar süreceğine bağlı olacağı belirtildi. 
     





</TEXT>
</DOC>
