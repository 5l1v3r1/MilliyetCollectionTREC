<DOC>
<DOCNO> 142544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur29.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Rusya'yı veto kullanmaması için iknaya çalışıyor 
</HEADLINE>
<TEXT>

     ABD'nin, Rusya'yı BM Güvenlik Konseyi'nde veto hakkını kullanmaması için hala ikna edeceğini umduğu ileri sürüldü. 
     Rusya'nın başkenti Moskova'da, adının açıklanmasını istemeyen üst düzey Amerikalı diplomat, Rusya Devlet Başkanı Vladimir Putin'in tavrının ''Konseyin diğer daimi üyelerininkinden daha uzlaşmacı ve işbirlikçi'' olduğunu kaydederek, ''Putin'in yeni karar tasarısıyla ilgili tavrı tam olarak bizim istediğimiz gibi olmasa da, çatışmaları azaltmaya uğraşıyor'' dedi. 
     Aynı diplomat, isim vermeden Fransa'yı hedef aldığı açıklamasında, ''BM Güvenlik Konseyi'nde perde açıldığında, Rusya'nın veto hakkını kullanmak yerine çekimser kalacağını umuyoruz'' dedi ve Rus yetkililerin İngiltere'nin sunduğu teklifleri henüz tamamen reddetmediğini ve teklifleri incelemekte olduklarını söyledi. 
     Amerikalı diplomat, ''Rusya Dışişleri Bakanı resmi tavrı ortaya koyuyor, ancak nihai kararı Putin'in vereceğini biliyoruz'' dedi. 
     





</TEXT>
</DOC>
