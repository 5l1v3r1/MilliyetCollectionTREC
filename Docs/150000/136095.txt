<DOC>
<DOCNO> 136095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sontur08.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasaplar kurbana hazırlanıyor... 
</HEADLINE>
<TEXT>

     Kayseri Kasaplar Odası, Kurban Bayramı'nda kasaplık yapmak isteyenlere sınav yaparak kimlik kartı veriyor. 
     Oda Başkanı Adnan Aydın, A.A muhabirine yaptığı açıklamada, Kurban Bayramı'nda çok sayıda insanın kasaplığa soyunduğuna dikkat çekerek, kasaplık belgesi ve tecrübesi olmayanların kurbanlık kesimi yapmalarını önlemek amacıyla sınav yaptıklarını belirtti. 
     Bayramda kurban kesimi yapmak isteyenlere sınavla kimlik kartı verilmesi uygulamasını geçen yıl başladıklarını kaydeden Aydın, şunları söyledi 
     ''Geçen yıl, başlattığımız uygulamada 630 kişiye kasap kimlik kartı vermiştik. Geçen yılki kartlar bu yılda geçerli olacak. Bu yıl da bugüne dek yaklaşık 150 kişiye daha kasap kimlik kartı verdik. Odamıza başvuran kasap adaylarına uygulamalı olarak kurbanlık kesimini gösteremiyoruz. Ancak, elimizdeki kısıtlı imkanlarla adayın bıçak bileğilemesine bakıyoruz, kurban kesimi sırasında yerine getirmesi gerekli dini vecibeleri bilip bilmediğini kontrol ediyoruz. Daha önceden tecrübesi olanlara büyükbaş, olmayanlara küçükbaş hayvan kesebilme yetkisi veriyoruz.'' 
     
     ACEMİ KASAP KAZALARI AZALDI 
     Her yıl Kurban Bayramları'nda çok sayıda acemi kasap kazası meydana geldiğini ve çok sayıda insanın yaralandığını hatırlatan Aydın, ''Geçen yıl başlattığımız uygulama ile bu kazaları büyük ölçüde azalttık. 2001 yılında Kayseri'de 350 kişinin kurban kesimi sırasında yaralanarak hastanelik olduğunu belirledik. Kasap kimlik kartı uygulamasını başlattıktan sonra ise bu rakam 54'e indi'' diye konuştu. 
     Kayseri'de sucuk ve pastırma imalatı yaygın olduğu için kasap sıkıntısı çekilmediğini, şehir merkezinde odaya kayıtlı 228, et kombinalarda çalışan 300 kasabın olduğunu anlatan Aydın, şöyle devam etti 
     ''Vatandaşlarımızdan kurbanlıklarını sağlıklı şekilde kestirebilmeleri için kasap kimlik kartı olmayanlara kesim yaptırmamalarını istiyoruz. Ayrıca, bayram süresince kasaplık belgesi ve tecrübesi olmayanlara kaldırımlarda sağlıksız koşullarda et çekimi yaptırılmaması gerekiyor. Diğer yandan kurban kesim ücretlerinde de standartlara uyulmasını istiyoruz. İlimizde et kombinalarında büyükbaş hayvan kesim ücreti 40 milyon, küçükbaş 10 milyon lira kapalı ve açık pazar yerlerinde büyükbaş hayvan kesim ücreti 60 milyon, küçübaş 12.5 milyon lira olarak belirlenmiştir. Vatandaşlarımız kasaplara bu rakamlardan fazla ödeme yapmasınlar.'' 
     





</TEXT>
</DOC>
