<DOC>
<DOCNO> 108066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sondun15.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş-Klerides görüşmesi sona erdi... Anlaşma yok... 
</HEADLINE>
<TEXT>

     KKTC Cumhurbaşkanı Rauf Denktaş, devam eden doğrudan görüşmelerde, iki taraf arasında temel konularda henüz anlaşma sağlanamadığını belirterek, ''vizyonları 180 derece farklı olan tarafların arasına gökten inme plan koymanın bir işe yaramayacağını'' söyledi. 
     Denktaş, Rum Yönetimi lideri Glafkos Klerides ile yaklaşık 2.5 saat süren görüşmesinin ardından Cumhurbaşkanlığına dönüşünde yaptığı açıklamada, bugün yasama konusunu ele aldıklarını, yasama ile icra konusunu da görüşeceklerini belirterek, görüşmelere 26 Eylül'e kadar devam edeceklerini kaydetti. 
     BM Genel Sekreteri'nin Kıbrıs Özel Temsilcisi Alvaro De Soto'nun programının, bugüne kadar yaptıklarıyla ilgili olduğunu ifade eden Denktaş, önlerinde icra, yasama ve toprak konusu olduğunu ifade etti. 
     Denktaş, toprak konusunda kendilerinden harita istendiğini ve bu konuda tartışma çıktığını anlatan Denktaş, toprak konusunun Gali Haritası esas alınarak konuşulmak istendiğini, ''böyle şeyler olamayacağını'' vurguladı. 
     De Soto'nun, 3-4 Ekim'de New York'ta yapılacak toplantıya gitmeden önce, her konuda tekrar fikirler ortaya çıkması için bir program hazırladığına işaret eden Denktaş, De Soto'nun, neler yapıldığı hakkında Genel Sekretere rapor sunacağını, Genel Sekreter'in de buna bakarak kendi raporunu hazırlamasını beklediklerini söyledi. 
     BM Genel Sekreteri Kofi Annan'ın ve ABD'nin ortaya bir plan koymasından korku duyanlar olduğunu ifade eden Denktaş, geçmişte de ortaya çok planlar konduğunu, taraflardan herhengi birinin ortaya sebep koyarak bu planları kabul etmediğini anımsattı. ''Yani plan koyacaklar ve bizim kafamız kesilecek diye bir şey yok'' diyen Denktaş, şöyle konuştu 
     ''Plan koyarlarsa haklarımıza uygun mu, haklarımızı koruyor mu, egemenliğimizi koruyor mu, 1963-1974'ü geri getirmeyecek sağlam bir şey mi, bunca zamandır konuştuklarımız kaale alınmışmıdır. Bunlara bakacağız. Alınmamışsa teşekkür edeceğiz. Ama Genel Sekreter'in kabul edilmeyeceğini bildiği bir plan ortaya koyması kendi prestiji ve konumuyla da ilgili bir şeydir. Öyle gözünü kapayıp 'ben plan koyacağım ve bastıracağım' demez. Zaten bunu yapmayacağını bize söylemiştir. 'Biz, size zorla bir şey kabul ettiremeyiz' demiştir. 
     Onun için 'plan çıkacak aman' diye feryat edenler şundan emin olsunlar, devletlerini, egemenliklerini, haklarını korumaktadırlar, bunları kimseye kaptırmasınlar.'' 
     
     ''GÖKTEN İNME PLAN İŞE YARAMAZ'' 
     Denktaş, 4 Ekim'de New York'ta yapılacak görüşmede plan ortaya konulacağı yönünde bilgisinin olmadığını ve bir plan da beklemediklerini belirterek, iki taraf arasında yapılan görüşmelerde henüz esas konularda ve özellikle egemenlik konusunda bir yakınlaşma olmadığını söyledi. 
     Denktaş, ''Vizyonları 180 derece ayrı olan tarafların arasına gökten inme plan koymak demek, ya tarafların ikisine de reddedin, veyahutta bir tarafın reddetmesini sağlamak demektir, o da bir işe yaramaz'' dedi. 
     Denktaş, bir soru üzerine, Avrupa Birliğ'nin Kıbrıs'ı tek yanlı olarak üyeliğe alması halinde çok büyük bir riske gireceğini belirterek, Kıbrıs'ın henüz bir Kıbrıs olmadığını, iki Kıbrıs bulunduğunu kaydetti. 
     Rauf Denktaş, ''Statü konusunda bir yakınlaşma var mı '' sorusuna karşılık ise ''Hayır maalesef yok. Yani 'eşitsiniz, eşit toplumsunuz' şeklinde yaklaşımlar var. Ama devam etmeye mecburuz ve devam edeceğiz'' dedi. Denktaş, hukukçular arasındaki görüşmenin de teknik düzeyde devam edeceğini belirtti. 
     İki taraf arasında hukuk alanındaki görüşmeleri, Cumhurbaşkanı Denktaş'ın anayasa ve hukuk konularındaki danışmanı Prof. Dr. Mümtaz Soysal ile Rum Başsavcı Alekos Markides'in yürüttüğü öğrenildi. 
     Denktaş ve Klerides, 19 Eylül Perşembe günü yeniden biraraya gelecek. 
     





</TEXT>
</DOC>
