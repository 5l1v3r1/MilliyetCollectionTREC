<DOC>
<DOCNO> 135722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/soneko28.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardemir yönetiminde iki istifa... 
</HEADLINE>
<TEXT>

     Kardemir Yönetim Kurulu Başkanı Yaşar Turan, istifa etti. 
     Kardemir'den Borsa'ya gönderilen açıklamada, Turan'ın Başkanlık ve Yönetim Kurulu Üyeliği görevlerinden ayrıldığı duyuruldu. 
     Açıklamada, Yönetim Kurulu Üyesi A. Emin Müderrisoğlu'nun da istifa ettiği bildirildi. 
     Yaşar Turan ve A. Emin Müderrisoğlu'nun uhdelerinde bulunan şirketin 1. derece imza yetkileri iptal edildi. 
     
     MÜDERRİSOĞLU DA İSTİFA ETTİ 

     Karabük Demir ve Çelik Fabrikaları KARDEMİR A.Ş. Yönetim Kurulu Üyesi Ahmet Emin Müderrisoğlu da, görevinden istifa etti. 
     Müderrisoğlu, yazılı açıklamasında, KARDEMİR'de teknik ve profesyonel yönetim kurulu oluşturulması amacı doğrultusunda, ulusal ve uluslararası teknik ve idari deneyimlerini sunarak, 2002'nin Ağustos ayından itibaren yürüttüğü yönetim kurulu üyeliği görevinden istifa ettiğini kaydetti. 
     Müderrisoğlu, bundan sonraki dönemlerde de uyumlu ve başarılı çalışmaları devam ettirecek nitelikte yeni bir yapı oluşturulmasını dilediğini belirtti. 
     
     BAŞKAN TURAN KARDEMİR'İN ÖNÜNÜ AÇMAK İÇİN AYRILDIM 

     Görevinden istifa eden Yaşar Turan, ''KARDEMİR'in önünü açmak için istifa kararı aldım'' dedi. 
     Turan, yazılı açıklamasında, 14 Ağustos 2002 tarihinde üstlendiği yönetim kurulu başkanlığı görevi süresince fabrikayı en iyi şekilde temsil etmeye çalıştığını, KARDEMİR'in menfaatlerini de gözetmeye gayret ettiğini belirtti. 
     Fabrikanın bugün itibariyle görev aldıkları tarihdeki durumundan çok daha ileride olduğunu anlatan Turan, ''KARDEMİR'in önünü açmak için istifa kararı aldım. Bugüne kadarki çalışmalarımız kamuoyuna mal olmuştur, herkes tarafından da bilinmektedir. Bundan sonrası için fabrika çalışanlarına başarılar dilerim'' dedi. 
     İstifa eden fabrikanın Yönetim Kurulu üyesi Ahmet Emin Müderrisoğlu da yazılı açıklamasında, KARDEMİR'in yeni kaynak temininin yanı sıra acil ve yeni yatırımlara süratle başlanarak üretim maliyetlerinin düşürülüp kalitenin arttırılmasıyla başarılı günlere ulaşacağını belirterek, bunun sağlanabilmesi için fabrikada tüm çalışanlar, sanayiciler ve tüccarlar ile siyasi otoritenin destek verdiği uyumlu bir ortamın yaratılmasının zorunlu olduğunu kaydetti. 
     





</TEXT>
</DOC>
