<DOC>
<DOCNO> 120540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/guncel/gun99.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu.. 
</HEADLINE>
<TEXT>

İstanbul’da 7.5’lik hazırlıkDört üniversiteyle birlikte yürütülen deprem planı çerçevesinde, güvenli mahalleler oluşturulacak. 10 milyar dolara mal olacak çalışmada, Zeytinburnu pilot bölge seçildi 
     ÜMRAN AVCI İstanbul 

     İstanbul Büyükşehir Belediyesi, olası 7.5 şiddetindeki depremin en az hasarla atlatılabilmesi için ortak çalışma başlattığı Boğaziçi Üniversitesi, ODTÜ, İTÜ ve Yıldız Teknik Üniversitesi’nden 50 bilim adamıyla "İstanbul Deprem Master Planı" hazırlıyor. Plan, 8 ayda tamamlanacak. 
     
     Plana 1.2 trilyon 
     1.2 trilyon mal olan Deprem Master Planı’nın kontrol teşkilat başkanlığını İstanbul Belediyesi Zemin ve Deprem İnceleme Müdürü Mahmut Baş yürütüyor. Baş’a göre İstanbul’u 7.5 büyüklüğündeki depreme karşı korumanın maliyeti 10 milyar dolar. Kanuni altyapı hazırlanınca bir şantiyeye dönüşecek olan İstanbul, 8 - 10 yılda depreme hazır hale gelecek. 
     İstanbul’u rehabilite etmenin reçetesini hazırladıklarını belirten Baş, "Deprem Master Planı bitince önümüze yol haritası çıkacak. Güvenli mahalleler yaratmalıyız. Bu amaçla master plan ve yasal mevzuata göre belli bölgeler taşınıp yıkılan binalar yeniden inşa edilebilir. Plan çerçevesinde Zeytinburnu pilot bölge haline getirilecek" dedi. 
     
     AAralıkta ara rapor 
     Projenin içinde yer alan Boğaziçi Üniversitesi’nden Prof. Dr. Mustafa Erdik ilk ara raporun aralık ayında tamamlanacağını belirterek, şunları söyledi "Sözleşme imzalanıp teorik çalışmalar başladı. Bu planın içinde idari çalışmalar, öneriler, tamir takviye işlemlerinin nasıl yapılacağı var. Hatta bazı yerlerin başka bölgelere taşınması söz konusu." 
     Master planın haziranda biteceğini söyleyen Erdik, İstanbul Deprem Master Planı’nı "Türkiye’de bu konuda atılmış olan en ciddi adım" diye nitelendirdi. 
     İstanbul’un her şeyiyle depreme hazırlanması için 10 milyar doların uygun bir rakam olduğunu belirten Erdik, "Bu işte yurtdışından hazır alınıp getirilecek bir reçete yok" diye konuştu. 
     
Kıbrıs, tansiyonu yükseltti      BM Kıbrıs Planı, Mehmet Ali Birand’ın hazırlayıp sunduğu "Manşet Kıbrıs Özel Programı’nda" yüksek tansiyonlu bir tartışmaya neden oldu. KKTC’deki Doğu Akdeniz Üniversitesi’nde düzenlenen programa, Cumhurbaşkanı Rauf Denktaş’ın oğlu Serdar Denktaş başta olmak üzere birçok yetkili ve öğrenci katıldı. Programda, Kıbrıslılar göç etmek istemediklerini vurgulayarak, barış istediklerini dile getirdi. 
     Serdar Denktaş, "Kıbrıs planının büyük ihtimalle imzalanacağını" söyledi. Hararetli tartışmalara sahne olan programda ayağa fırlayan bir kız öğrenci, Kıbrıs’ın "yavru vatan" diye tanımlandığını vurgulayarak, "Bir anne çocuğunu 28 yıl emzirmez" diyerek, tepki gösterdi. Buna karşı çıkan bir başka grup ise seslerini yükselterek yanıt verdi. 
     Tartışmayı yatıştırmakta zorlanan Birand, "İşte Kıbrıs " diyerek programı yorumsuz bitirdi. 
     
Çok zamansız bakan oldum’      SEÇKİN ÜREY ZÜRİH 

     Yoğun temposu nedeniyle oğluna yeterince vakit ayıramadığını söyleyen Ali Babacan, "Bana hep kızardı. Şimdi Artık bana hiç zaman ayırmayacaksın’ deyip duruyor. Ona bile yetişemezken şimdi yeni bir bebek geliyor. Herhalde onunla da ilgilenemeyeceğim. Bakanlık zamanlaması talihsiz oldu" diyor. Bugüne kadar hep özel sektör deneyimi olan Babacan, hayatındaki değişikler konusunda şunları söyledi "ABD’de de özel sektörde çalıştım. Bizim aile şirketimiz var. Dedemin 1928’de kurduğu bir şirket bu, ama siyasete girince tamamen ticaretten çekildim." 
     
Öğretmenlerin geliri yükselecek      ANKARA Milliyet 

     Milli Eğitim Bakanı Erkan Mumcu, "Öğretmenlerin maddi ve moral düzeylerinin yükseltilmesi yönünde gereken değişiklikler gerçekleştirilecek" dedi. "24 Kasım Öğretmenler Günü" dolayısıyla mesaj yayımlayan Mumcu, "Öğretmenlerimizin sorumluluklarını gereğince yerine getirmelerini kolaylaştırmak, olanaklarını artırmak ve teşvik etmek hiç şüphesiz siyasetin sorumluluğudur. Gereken değişiklikler gerçekleştirilecek. Eğitimde çağdaş yönetim ilkelerini hızla yaşama geçirmeli ve Türk Milli Eğitim Sistemi’nde toplumun ihtiyaçlarına, çağdaşlık ideallerimize ve uygarlık standartlarına uygun sistemi birlikte oluşturmalıyız" diye konuştu. 
     
Söylenti korkuttu      Ulucami imamı Mevlüt Taşdemir’in, camide ak sakallı dört yaşlıyı, depremde ölecek 40 bin kişi için kefen biçerken gördüğü yönündeki söylenti, Denizli’de panik yarattı. Taşdemir ise iddialarla ilgisi olmadığını açıkladı. 
     Bir haftadır dilden dile yayılan hurafe şöyle "Taşdemir, bir hafta önce teravih namazını kıldırdıktan sonra caminin tüm ışıklarını söndürüp kapılarını kilitledi ve bir arkadaşına misafirliğe gitti. Birkaç saat sonra evine dönerken caminin ışıklarının yandığını görünce içeri giren Taşdemir, içeride ak sakallı dört erenin oturduğunu görür ve ne yaptıklarını sorar. Dedeler de, Denizli’de büyük bir deprem olacağını, 40 bin kişinin öleceğini, ölenler için kefen biçtiklerini söyler." 
     
     İmam yalanladı... 
     MUSTAFA PAKSOY DHA 

     Ulucami’de üç yıldır görev yapan Taşdemir ise, söylentileri yalanlayarak şunları söyledi "İnsanları kandırmak için ortaya atılan bir hurafe. Kimse inanmasın." 
     Anlatılanların, insanları korkutmak amacıyla ortaya atıldığını savunan Müftü Halil Elitok da, "Halkımız sakin olsun, paniğe kapılmasın, söylenenlere inanmasın. Tamamen bir hurafedir. Kim ortaya attı bilmiyoruz" dedi. 
     



 GÜNCEL 
















</TEXT>
</DOC>
