<DOC>
<DOCNO> 100020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/magazin/mag01.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Prestij’ uğruna yumruklaştılar 
</HEADLINE>
<TEXT>

Prestij Müzik’in ortağı Hilmi Topaloğlu, şirketi ele geçirmek için kendisine saldırdığını iddia ettiği ortağını karakola şikayet etti 
     DENİZ ALTUNTAŞ 

     Müzik piyasasının güç kaybeden şirketlerinden Prestij Müzik’te sular durulmuyor. Önce Mahsun Kırmızıgül olaylı bir şekilde ortaklıktan ayrıldı. Ardından firma maddi krize girince sanatçılarıyla sorunlar yaşamaya başladı ve şimdi de şirketin ismi ortaklar arasındaki kavgayla gündeme taşındı. 
     Ortaklardan Hilmi Topaloğlu, Kırmızıgül’ün 8 ay önce hisselerini devrettiği yeni ortak İbrahim Genç hakkında, kendisini ölümle tehdit ederek tartakladığı iddiasıyla şikayette bulundu. 
     
     Borçları ödemesini istedi 
     Kırmızıgül’ün hisselerini protokolle Genç’e devrettiğini ifade eden Topaloğlu, şunları söyledi "Vergi borcu nedeniyle Prestij Müzik’e Kültür Bakanlığı bandrol vermiyor. İbrahim Genç, Popüler Müzik’ diye bir firma kurdu. Haluk Levent, Alişan ve diğer sanatçıların albümlerini yeni firmadan çıkarmak istiyor. Ben de Prestij’in maliyeye ve diğer şahıslara olan borcunun ödenmesini istedim. Çünkü şirketin 300 milyarlık borcu 1.5 trilyon oldu ama kabul etmediler." 
     
     İmzala, yoksa öldürürüm 
     Hiçbir şey talep etmeden gitmek istediğini ifade eden Topaloğlu, sözlerine şöyle devam etti "Borçlar yüzünden ülke dışına çıkmam yasak. Kırmızıgül’ün de yurt dışına çıkması yasak. 3 gündür psikolojik baskı altındayım. Sanatçıların albümlerini diğer firmadan çıkarmak için bana sözleşme imzalatmak istedi. Kabul etmedim. Buraya imza atacaksın yoksa seni öldürürüm’ diye tehdit ve hakaret etti, boğuştuk. Soluğu karakolda aldım." 
     



 MAGAZİN 













</TEXT>
</DOC>
