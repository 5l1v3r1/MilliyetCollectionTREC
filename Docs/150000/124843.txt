<DOC>
<DOCNO> 124843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur19.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Yakış Kıbrıs Planı üzerinde 28 Şubat'ta anlaşma olabilir 
</HEADLINE>
<TEXT>

     Dışişleri Bakanı Yaşar Yakış, BM Genel Sekreteri Kofi Annan'ın yeniden düzenlenen Kıbrıs planı üzerinde 28 Şubat'a kadar ''muhtemelen bir uzlaşma olabileceğini'' söyledi. 
     Yakış, CHP milletvekili Şükrü Elekdağ ve Yazar Baskın Oran ile birlikte, CNN Türk'de Mete Belovacıklı ve Murat Yetkin'in sunduğu ''Kafe Siyaset'' programına katıldı. 
     Kopenhag zirvesine kadar Kıbrıs sorununa taraflarca çözüm bulunmamasından dolayı, Annan'ın taraflara 28 Şubat'a kadar zaman tanığını belirten Yakış, ''zirvede Kıbrıs'ın üyeliğe davet edildiğini'' belirtti ve nihai bildiride ''Kıbrıs Cumhuriyeti'' ifadesinin kullanılmadığına dikkat çekti. Yakış, ''Taraflar 28 Şubat'a kadar bir çözüme ulaşılırlarsa Annan planındaki içte iki parçalı, dışta tek Kıbrıs üye olacaktır. Çözüme ulaşılamaması halinde 1960 anlaşmalarındaki Rum tarafı tüm adayı temsilen tek başına girer'' diye konuştu. 
     Yakış, Rum tarafının tek başına tüm adayı temsilen AB üyesi olması halinde, ''AB'nin hastalıklı bir çocuğu kucağına alacağını'' ifade etti ve bu durumda da Türk Silahlı Kuvvetleri'nin AB'nin topraklarından bir kısmını işgal etmiş gibi gösterilmeye çalışılması tehlikesi bulunduğuna dikkat çekti. 
     Baskın Oran da, konuşmasında, 1999 yılı Helsinki zirvesinde Ege sorunlarına 2004 yılına kadar çözüm bulunması ve Kıbrıs'ta çözüm olmaması halinde bile Rumların tek başına AB üyesi olacağının karara bağlandığını hatırlatarak, ''Türkiye 28 Şubat'ta akılcı davranarak Annan'ın planının değiştirilmiş şekline 'Evet' diyecek'' dedi. 
     Elekdağ da, konuşmasında, Annan planında 5 olumsuz nokta olduğunu belirtti ve bunları egemenlik, siyasi eşitlik, iki kesimlilik, mal-mülk ve toprak konuları olarak sıraladı. 
     Planın Türk tarafını bu konularda tatmin etmekten çok uzak olduğunu belirten Elekdağ, ''Bu durum Rumları çok güçlü bir konuma getirdi. Dolayısıyla Rumlardan müzakere etmelerini bekleyebilir misiniz Bu durumda nasıl 'Evet' dersiniz Annan planına 'Evet' demek çok zor'' dedi. 
     Bu konuşmaların üzerine Yakış, Güney Kıbrıs Rum lideri Glafkos Klerides'in Kopenhag zirvesinde planı imzalamadığını belirterek, şunları kaydetti 
     ''Klerides bu planı orada imzalamış olsaydı, bizim de bu konuda yarım saat içinde bir karar vermemiz gerekirdi. Ancak şimdi 48 günümüz var. Gördüğünüz gibi Sayın Elekdağ da 'Evet' ve 'Hazırım' diyemiyor. Muhtemelen 28 Şubat'ta hükümet olarak Sayın Oran'ın söylediğini yapacağız. Hükümet olarak muhtemelen uzlaşacağız. Parlamentoda üçte iki çoğunluğumuz var diye 'Verdim, gitti' diyemeyiz. Hükümetiyle, muhalefetiyle, adadaki halk, sivil toplum örgütleriyle bu kararı vereceğiz.'' Yakış, bir soru üzerine, AK Parti Genel Başkanı Recep Tayyip Erdoğan'ın AB Komisyonu'nun genişlemeden sorumlu üyesi Günther Verheugen'a ''Hayasız'' demediğini belirtti. Yakış, ''Ben kendisinin yanında olduğum için bunu söylüyorum. Kesinlikle böyle bir şey kullanmadı'' dedi. 
     





</TEXT>
</DOC>
