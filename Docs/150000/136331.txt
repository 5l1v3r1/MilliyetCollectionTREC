<DOC>
<DOCNO> 136331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sontur01.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Aşk Gemileri"nin tercihi yine antalya... 
</HEADLINE>
<TEXT>

     ''Aşk gemileri'' olarak da adlandırılan 4 lüks yolcu gemisinin bu yıl Antalya'ya 46 binden fazla yolcu getireceği bildirildi. 
     Yönetimi Bankacılık Denetleme ve Düzenleme Kurulu'nun elinde bulunan Hayyam Garipoğlu Şirketler Grubu'na ait Ortadoğu Antalya Liman İşletmeciliği A.Ş Genel Müdürü Gündüz Yalman, A.A muhabirine yaptığı açıklamada, 700 yolcu kapasiteli ''Azur'' adlı lüks yolcu gemisinin bu yıl, çıkış limanı Venedik olmak üzere Antalya Limanı'na 42 sefer düzenleyeceğini kaydetti. 
     Yalman, nisan ayında, 1200 yolcu kapasiteli ''Emaurld'' adlı kruvaziyer gemisinin 4, bin yolcu kapasiteli ''Costa line'' lüks yolcu gemisinin 6 ve Mısır'dan deniz yoluyla alışveriş ve tatil amaçlı yolcu getiren 500 yolcu kapasiteli ''Pascoli'' adlı geminin de temmuz, ağustos ve eylül aylarında Antalya'ya 10 ayrı sefer düzenleyeceğini belirten Yalman, şöyle konuştu 
     ''Antalya, deniz turizminde de cazibesini sürdürmeye devam ediyor. Irak'a operasyon olasılığına rağmen, yaptığımız girişimler sonucu, Antalya'ya lüks yolcu gemileriyle Avrupa ülkelerinden 46 binden fazla zengin turist gelecek. 
     İki yıl önce Antalya'ya alışveriş yapmaya gelen Mısırlı turistler yine burayı tercih ediyor. Mısırlı turistler bol alışveriş yapıyor. Ülkemizin içinde bulunduğu bölgede sıcak bir dönem olmasına rağmen tercih ediliyoruz.'' Geçen yıl Antalya'ya deniz yoluyla 16 binden fazla transit yolcu girişi gerçekleşmişti. 
     





</TEXT>
</DOC>
