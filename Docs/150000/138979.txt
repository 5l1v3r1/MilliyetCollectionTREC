<DOC>
<DOCNO> 138979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo20.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ralli Şampiyonası Türkiye Rallisi için heyecan başladı 
</HEADLINE>
<TEXT>

     Dünya Ralli Şampiyonası'nın 3. ayağı olan Türkiye Rallisi'ne katılacak 70 yarışçı, 4 günde bin 242 kilometre yol katedecek. 
     Antalya'nın Kemer İlçesi'nde yapılacak olan Dünya Ralli Şampiyonası için geri sayım başladı. 27 Şubat Perşembe günü 17.30'da Antalya Cumhuriyet Meydanı'ndan start alacak olan otomobiller, 4 gün süresince özel Efes Pilsen, Süper Stage Simena, Phaselis, Silyon, Perge, Myra, Kemer, Olympos, Kumluca ve Arykanda parkurlarını geçecekler. 
     Startın ardından ilk olarak Konyaaltı Caddesi'ndeki Efes Pilsen özel etabına gelecek olan otomobiller, burada ''Çift kalkış yarışı'' yapacaklar. 
     Çok sayıda seyircinin izlemesi beklenen Efes Pilsen özel etabı için 6 hafta önce çalışmalara başlayan yetkililer, 6 bini oturma gruplu olmak üzere 10 bin kişilik bir seyirci etabı hazırladılar. 
     Türkiye Otomobil ve Motor Sporları Federasyonu TOMSFED özel etapların bilet fiyatlarını günlük 10 Euro, 4 günlük 35 Euro olarak belirledi. Öğrenci biletleri ise yüzde 50 indirimli satılacak. 
     TOMSFED'in geçtiğimiz Ekim ayında, Toroslar'ın Beydağları kesiminde belirlediği parkurlar, 4 ay gibi kısa bir sürede 80 inşaat mühendisi ve 200 işçinin çalışmasıyla yarışlara hazırlandı. Hava muhalefeti nedeniyle parkurlarda meydana gelen bozulmalar, giderilmeye çalışılırken, heyelan nedeniyle bir bölümü kullanılmaz hale gelen ''Simena'' parkuru yarışa yetiştirilmeye çalışılıyor. 
     
     ÜNLÜ PİLOTLAR ANTALYA'DA'' 
     Dünya Ralli Şampiyonası'nın 3. ayağı olan Türkiye Rallisi'ne dünya klasmanında önemli yere sahip birbirinden ünlü yabancı pilot katılıyor. Sebastien Loeb, Colin McRae, Marcus Gronholm, Richard Burns, Tommi Makinen, Petter Solberg, Gilles Panizzi ve Carlos Sainz gibi rallicilerin katıldığı şampiyonada, Serkan Yazıcı, Volkan Işık, Celal Gülerhan, Hamdi Ünal, Ali Deveci, Ertan Nacaroğlu ve Zeynep wMerkit gibi Türk ralliciler de klasman dışı yer alacak. 
     Şampiyonanın Türkiye için ayrı bir önemi ise, Türkiye'de üretilen ilk ralli otomobili olan Fiat Palio Super 1600'ün, Volkan Işık'la birlikte bu rallide yeralıyor olması. 
     Şampiyona 2 Mart 2003 Pazar günü Kemer Servis Alanı'nda sona erecek. 
     





</TEXT>
</DOC>
