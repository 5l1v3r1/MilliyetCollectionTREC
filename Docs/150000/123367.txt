<DOC>
<DOCNO> 123367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur05.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM... Anayasa değişikliği Salı günü görüşülecek... 
</HEADLINE>
<TEXT>

     Anayasa değişikliği ile AB uyum paketi 10 Aralık Salı günü Anayasa ve Adalet Komisyonlarında görüşülecek. 
     Alınan bilgiye göre, Anayasa Komisyonu 10 Aralık Salı günü yapacağı toplantıda, Anayasa'nın 67, 76 ve 78. maddelerindeki değişiklik öngören teklifi ele alacak ve çalışmalarını aynı gün tamamlayacak. Komisyonda kabul edilecek metin 11 Aralık Çarşamba günü ise TBMM Genel Kurulu'nda ele alınacak. 
     Anayasa değişikliği teklifinin ikinci tur görüşmeleri ise 13 Aralık Cuma akşamı veya 14 Aralık Cumartesi günü gerçekleştirilecek. 
     
     DEĞİŞİKLİKLER 

     Anayasa'nın milletvekili seçilme yeterliliğini düzenleyen 76. maddesinin ikinci fıkrasında öngörülen değişiklik ile ''ideolojik ve anarşik eylemlere'' ibaresi, ''terör eylemlerine'' şeklinde düzenleniyor. Ayrıca, milletvekili seçilmede kısıtlılık olarak öngörülen, ''affa uğramış olsalar bile'' ibaresi madde metninden çıkarılıyor. Bu düzenleme gerçekleştiğinde Anayasa'nın 76. Maddesi'nin 2. fıkrası şöyle olacak 
     ''En az ilkokul mezunu olmayanlar, kısıtlılar, yükümlü olduğu askerlik hizmetini yapmamış olanlar, kamu hizmetinden yasaklılar, taksirli suçlar hariç toplam 1 yıl veya daha fazla hapis ile ağır hapis cezasına hüküm giymiş olanlar zimmet, ihtilas, irtikap, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas gibi yüz kızartıcı suçlar ile kaçakçılık, resmi ihale ve alım satımlara fesat karıştırma, devlet sırlarını açığa vurma, terör eylemlerine katılma ve bu gibi eylemleri tahrik ve teşvik suçlarından biriyle hüküm giymiş olanlar milletvekili seçilemezler.'' 
     
     ARA SEÇİMLERE YENİ DÜZENLEME 

     Anayasa'nın ''TBMM seçimlerinin geriye bırakılması ve ara seçimleri'' düzenleyen 78. Maddesi'nin 3. fıkrasını da değiştiren teklif, TBMM üyeliklerinde boşalma olması halinde Meclis kararı ile ara seçime gidilebileceğini, ancak bir ilin veya seçim çevresinin TBMM'de üyesinin kalmaması halinde boşalmayı takip eden 90 günden sonraki ilk pazar günü seçim yapılacağını hükme bağlıyor. 
     Bu değişiklik ile ara seçimlerin her seçim döneminde bir defa yapılabileceğine ve genel seçimden 30 ay geçmedikçe ara seçime gidilemeyeceğine ancak üyeliklerin yüzde 5'inin boşalması halinde 3 ay içinde ara seçime gidileceğine ilişkin hüküm kaldırılıyor. 
     Teklifte yer alan geçici madde ile de Anayasa'nın 67. Maddesi'nin son fıkrasında öngörülen, ''seçim kanunlarında yapılan değişiklikler, yürürlüğe girdiği tarihten itibaren 1 yıl içinde yapılacak seçimlerde uygulanmaz'' hükmünün, TBMM'nin 22. Dönemi'nde yapılacak ara seçimlerde uygulanmaması öngörülüyor. 
     Teklifin yürürlük maddesinde, halkoyuna sunulması halinde yasanın tümüyle oylanacağı da belirtiliyor. 
     
     AB UYUM PAKETİ 

     Adalet Komisyonu da 10 Aralık Salı günü toplanarak çeşitli kanunlarda değişiklik öngören 34 maddelik yasa tasarısını tali komisyon olarak ele alacak. 
     Tasarı, geçen yıl Anayasa'da yapılan değişikliklere ve Avrupa Birliği Müktesebatının Üstlenilmesine ilişkin Ulusal Programa uyum amacıyla hazırlandı. Tasarı uyarınca işkence suçlarından dolayı verilen cezalar para cezasına çevrilemeyecek ve ertelenemeyecek, cemaat vakıfları Vakıflar Genel Müdürlüğü'nün izniyle taşınmaz mal edinebilecekler ve taşınmaz malları üzerinde tasarrufta bulunabilecekler. 
     Tasarı, kanunlarda yapılacak değişiklikler sonucu suç olmaktan çıkarılan adli sicil kayıtları ile ilgili bilgilerin, Adalet Bakanlığı Adli Sicil ve İstatistik Genel Müdürlüğü'nce re'sen silinmesini öngörüyor. Tasarının, gelecek hafta da esas Komisyon olan Anayasa Komisyonu'nda görüşülmesi bekleniyor. 
     





</TEXT>
</DOC>
