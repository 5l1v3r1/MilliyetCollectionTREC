<DOC>
<DOCNO> 145069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo09.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor "Eski silahlarımız bize patladı" 
</HEADLINE>
<TEXT>

     Gençlerbirliği'ne, kendi sahasında 3-1 yenilen Denizlispor'un kulüp başkanı Mustafa Baysal, eski teknik heyet ve futbolcularının bu sonuçta baş etken olduğunu belirterek, ''Eski silahlarımız bu kez bize patladı'' dedi. 
     Başkent ekibine 3 puan kazandıran golleri Denizlispor'un eski futbolcuları Ahmet Hassan, El Saka ve Veysel'in kaydetmesini yeşil-siyahlı kulübün başkanı Mustafa Baysal, ''Bizi eski silahlarımızla vurdular'' şeklinde değerlendirdi. 
     Maç sırasında Gençlerbirliği Kulübü Başkanı İlhan Cavcav'a ''Teknik direktör, yardımcıları ve 4 oyuncu bizden. Fenerbahçe'den Yusuf'u da alın, kadroyu tamamlayın'' dediğini anlatan Baysal, şöyle konuştu 
     ''Üzerimizde Galatasaray maçının yorgunluğu vardı. Buna rağmen iyi mücadele ettik. İlk yarıda üstün olan taraf bizdik. Gol pozisyonları bulduk. Biz atamadık ama rakibimiz atmasını bildi ve maçı kazandı. Daha doğrusu, eski silahlarımız bu kez bize patladı.'' Baysal, iç saha yenilgisi nedeniyle futbolculara para cezası verilip verilmeyeceğinin, Teknik Direktör Rıza Çalımbay'ın raporu doğrultusunda kesinlik kazanacağını bildirdi. 
     Centilmen taraftarlarıyla gurur duyduklarını kaydeden Baysal, ''Ancak maçta tiyatro oyunu izler gibi sessiz kalınmasına da üzülüyoruz. Taraftar desteği futbolcu için motivasyon kaynağı. Kaybedilebilecek bir maçı çevirebilirsiniz. Ama bu sezon taraftar desteğinden yoksunuz. Bu sorunu nasıl çözeriz bilemiyorum'' diye konuştu. 
     Baysal, lige verilen arayı hafta sonunda Antalya'da kampa yaparak değerlendirmek istediklerini söyledi. 
     




</TEXT>
</DOC>
