<DOC>
<DOCNO> 137936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko08.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
OYPA'nın 11 mağazası, Migros olarak hizmete girecek... 
</HEADLINE>
<TEXT>

     Ordu Yardımlaşma Kurumu'nun OYAK faaliyetlerini durdurma kararı aldığı Oyak Büyük Mağazacılık Ticaret A.Ş.'nin OYPA Türkiye genelindeki 11 mağazası, Migros olarak hizmete girecek. 
     OYPA mağazalarının kapanması konusunda görüşmelerini sonuçlandıran Migros'un, OYPA'nın 11 mağazasını en geç 1 ay içinde yeniden müşterileri ile Migros olarak buluşturacağı açıklandı. 
     Koç Topluluğu bünyesindeki Migros, yurtiçi ve yurtdışındaki yatırım atılımını sürdürüyor. 
     Ordu Yardımlaşma Kurumu'nun OYAK faaliyetlerini durdurma kararı aldığı Oyak Büyük Mağazacılık Ticaret A.Ş.'nin OYPA Türkiye genelindeki 11 mağazasını Migros olarak hizmete sokacak olan Migros, yeni mağazaları ile ilk defa Kars ve Erzincan'da da müşterilerle buluşacak. 
     Rusya'da 27 Şubat'ta açacağı Sibirya Ramstore Hipermarketi ile ilk kez Moskova dışına çıkacak olan Migros, yılın ilk çeyreğinde Kazan bölgesinde de mağaza açacak. 
     Halen yurtiçinde 156 Migros ve 260 Şok mağazası, yurt dışında da 24 Ramstore ile toplam 440 mağazada hizmet veren Migros, 2003 yılına yeni yatırımlar ile hızlı giriş yaptı. 
     OYPA mağazalarının kapanması konusunda görüşmelerini sonuçlandıran Migros, OYPA'nın Türkiye genelinde 11 mağazasını en geç 1 ay içinde Migros olarak hizmete açacak. 
     Migros'tan yapılan açıklamaya göre, OYPA'nın İstanbul'daki Yeni Levent, Ankara'daki Tandoğan, Yenimahalle, Çankaya, Yıldız, Küçükesat ve Göztepe, İzmir'deki Üçkuyular ve Gölcük ile Erzincan ve Kars'taki mağazalarını yeniden hizmete açma kararı alan Migros, 11 yeni mağaza ile net satış alanını 11 bin 500 metrekare artıracak. 
     Türkiye'de 7 coğrafi bölgede toplam 35 ilde mağazaları bulunan Migros, açılacak yeni mağazalar ile ilk defa Kars ve Erzincan'da da hizmet vermeye başlayacak. 
     Migros'dan Borsa'ya gönderilen açıklamada da, OYPA mağazalarının kira sözleşmelerinin devralınmasına, ayrıca, bu mağazaların demirbaş ve tesisatının da satın alınmasına karar verildiği bildirildi. 
     Ordu Yardımlaşma Kurumu OYAK , Ordu Pazarı ismiyle 1963 yılında kurulan, 1998 yılında tüm tüketicilere kapılarını açan OYPA'nın, ülkenin içinde bulunduğu ekonomik ortam, perakende piyasasındaki gelişmeler ve bu sektörde 21 mağaza ile rekabetin güçlüğü nedenleriyle faaliyetlerini durdurma kararı almıştı. 
     
     YURTİÇİNDE İLK ÜÇ AYDA 14 MAĞAZA 

     Migros'un Türkiye genelindeki mağazalarında yeni stratejilerle büyüme hedeflenirken, 11 mağazaya ilave olarak, 1 yeni MMM mağazasını ve 2 adet M Migros'u bu yılın ilk çeyreğinde hizmete açmak için çalışmalarını sonlandırdı. 
     Levent'te Metro City Alışveriş Merkezi içinde inşaatı süren MMM Migros, 4 bin 200 metrekare kapalı alanda, çağdaş bir alışveriş merkezi içinde hizmet verecek. Teşvikiye'de yarın yeni mağazanın açılışı gerçekleştirilecek. Mart başında Ankara'da da M Migros Beysukent hizmete girecek. 
     Bu yıl açılması için çalışmaları hızla süren 2 yeni MMM Migros'dan Etiler'deki Migros, 2 bin 500 metrekare kapalı alana sahip olacak. Ataşehir'de 2002 yılında satın alınan arsa üzerindeki 4 bin metrekare kapalı alana sahip olacak MMM Migros Ataşehir'in inşaatı da hızla sürüyor. 
     
     RUSYA'DA 6 YENİ MAĞAZA 

     Yurtiçinde mağaza atağını sürdüren Migros, ilk çeyrekte Rusya'da da toplam 6 yeni mağazayı hizmete sokacak. 
     Moskova'da geçen ay Zelenograd Ramstore hizmete girerken, 27 Şubat tarihinde Rusya'da Moskova dışına çıkılarak, Sibirya'da ilk Ramstore hipermarketi açılacak. 
     Şube niteliğinde olacak Sibirya ile bölgede daha geniş yayılım için altyapı çalışmaları da sağlanmış olacak. 1. çeyrekte açılacak 6 mağazanın bir tanesi yine Moskova dışında Rusya'nın Kazan bölgesinde hizmete girecek. 
     
     MİGROS'TA MÜŞTERİ VE CİRO ARTIŞI 

     Açıklamada, Migros'un 2003'e ilave müşteri ve ciro artışı ile girdiği kaydedilerek, ''2003'e toplam yıllık alışverişte yüzde 3 indirim, 9-12 kampanyası ile müşterilerine tüm alışverişlerde yüzde 10 indirim gibi cazip kampanyalarla giren Migros, 2003'e dolar bazında ciroda geçen yılın aynı dönemine göre yüzde 10 satış ve yüzde 5 müşteri artışı ile girdi'' denildi. 
     Yurtiçinde ve yurtdışında biten ve tamamlanmakta olan toplam 22 mağaza ile Migros'un net satış alanını 30 bin metrekare artırmakta olduğuna işaret edilen açıklamada, 2003 yılının önemli bir fırsat yılı olarak değerlendirildiği kaydedildi. 
     Açıklamada, ''2002 yılını yurtiçinde 1,1 katrilyon, yurtdışı dahil 1 milyar doların üzerinde ciro ile kapatan Migros, 2003 yılında yeni yatırımlarla müşterilerine yakınlaşırken, ciro olarak da hedeflerini ileri boyutlarda geliştirmektedir'' görüşüne yer verildi. 
     





</TEXT>
</DOC>
