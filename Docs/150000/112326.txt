<DOC>
<DOCNO> 112326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/guncel/gun06a.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege’de kaçak tekne faciası 
</HEADLINE>
<TEXT>

Didim’de, Nijeryalı ve İranlı 23 kaçağı Sisam adasına götüren tekne battı 2 ölü, 7 kayıp 
     YAŞAR ANTER Didim DHA 

     Aydın’ın Didim ilçesinde, önceki gece İstanbul’dan getirilen Nijeryalı ve İranlı 23 kaçak, Yunanistan’ın Sisam adasına götürülmek üzere 6 metrelik tekneye bindirildi. Didim’in 9 mil açığında tekne aşırı su alma nedeniyle battı. Denizde çırpınan kaçakları gören "Şenoğlu" adlı balıkçı teknesinin mürettebatı, 9 Nijeryalı ile 6 İranlıyı kurtardı. Bodrum’dan hareket eden Sahil Güvenlik Komutanlığı ekipleri de kurtarma çalışmalarına başladı. Kurtarılan 15 kaçak Didim’e getirildi. 
     Sahil Güvenlik ekipleri, bir kadının cesedine ulaşırken, bir balıkçı teknesi de bir ceset daha buldu. Denizde kaybolan 6 İranlı kaçak ile Türk kaptanı arama çalışmalarının sürdürüldüğü bildirilirken, kurtarılan kaçakların ifadeleri alınmaya başladı. İranlı 36 yaşındaki Abdülselam Hayrai, Atina’ya gitmek için kişi başına 2 bin dolar ödediklerini söyledi. 
     



 GÜNCEL 






























</TEXT>
</DOC>
