<DOC>
<DOCNO> 107969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/dunya/adun.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman medyası şimdi bu soruyu soruyor 
</HEADLINE>
<TEXT>
Yoksa Tanrı da mı sosyal demokrat ’ 
Almanya’nın sosyal demokrat Başbakan Schröder’i Tanrı’nın gazabı’ sel kurtarıyor. Başbakan, sel felaketine karşı üstün mücadele sergileyince seçimlere bir hafta kala sağcı rakibi Stoiber’in üç puan önüne geçiverdi 
     DIŞ HABERLER SERVİSİ 

     Almanya’da geçtiğimiz günlerde birçok yerleşim merkezini göle çeviren aşırı yağış ve seller, Sosyal Demokrat Başbakan Gerhard Schröder’in siyasi kaderini değiştirdi. 
     Önümüzdeki pazar günkü genel seçimler için yapılan kamuoyu yoklamalarında, "görülmemiş rahmet" yağana dek, hep rakibi Hıristiyan Demokrat Edmund Stoiber’in 7 puan gerisinde kalan Schröder, Tanrı’nın "yukarıdan" yaptığı yardımla durumunu düzeltti ve 3 puan öne geçti. 
     Bunda Alman kamuoyunun aklını çelen 2 olgu etkili oldu. İlk olarak, Schröder doğanın isyanıyla boğuşurken üstün yöneticilik yeteneklerini gözlerönüne serme fırsatını buldu. Sokaktaki Alman "ne denli becerikli bir başbakana sahip olduğunu" bir kez daha gördü. Schröder, metrelerce derinlikte sular altında kalan kentleri süratle rehabilite etti, başarıyla uyguladığı sivil seferberlikle can ve mal kaybını minimumda tuttu. 
     
     Sel, çevre bilincini artırdı 
     İkincisi, seçmen otomatik olarak bu gibi doğal afetlerle tekrar karşılaşmamak için hangi partinin biçilmiş kaftan olduğunu sorgulamaya başladı. Tabii ki, çevre sorunlarına en duyarlı olan Yeşiller akla geldi. Nitekim Yeşiller ile Sosyal Demokratlar yeni dönemde de ortaklıklarını sürdüreceklerini açıkladılar. Böyle olunca da Yeşiller’i koalisyon ortağı olarak iktidara taşıyacak Schröder’in puanı bir kez daha arttı. 
     Schröder’e mucizevi yardımlar bunlarla da sınırlı değil. ABD’nin son dönemde Irak’a müdahale için bastırmaya başlaması operasyona şiddetle karşı olan Alman kamuoyunu Schröder’i desteklemeye yöneltti. Rakibi Stoiber’le son kez TV’de kapışan Schröder savaş karşıtı enerjik tutumuyla seçmenin beğenisini kazandı. Ortayolcu bir çizgi izleyen Stoiber puan kaybetti. 
     
     Az kalsın dibe vuracaktı 
     Oysa Sosyal Demokrat Schröder kısa bir süre öncesine kadar başta işsizlik ve göçmen sorunları nedeniyle hızla puan kaybediyor ve 2. Dünya Savaşı’ndan sonra üst üste iki seçimi kazanamayan ilk başbakan olma yolunda hızla ilerliyordu. Hamburg Üniversitesi’nden siyaset profesörü Joachim Raschke’nin deyimiyle 4 milyon işsizin yarattığı siyasi ortam Schröder’i dibe vuracaktı. Medya Schröder’in bu muhteşem dönüşüne vurgu yaparken "Acaba Tanrı Sosyal Demokrat mı " diye soruyor. 
     

</TEXT>
</DOC>
