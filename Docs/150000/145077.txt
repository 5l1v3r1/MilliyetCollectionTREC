<DOC>
<DOCNO> 145077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo17.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepsporlu İbrahim Toraman'ın yıldızı parlıyor... 
</HEADLINE>
<TEXT>

     Birinci Süper Futbol Ligi'nde, altyapıdan yetiştirip vitrine sunduğu genç oyuncularıyla ün kazanan Gaziantepspor, Fenerbahçe'ye verdiği Kemal Aslan'dan sonra İbrahim Toraman'ı Türk futboluna armağan etmeye hazırlanıyor. 
     İki sezon önce Gaziantep Büyükşehir Belediyespor'dan Gaziantepspor kadrosuna alınan ve her karşılaşmada gösterdiği performansı, bitmeyen enerjisi ve akıllı futboluyla bu sezon parlamaya başlayan İbrahim Toraman, üç büyüklere göz kırpıyor. 
     Ayhan Akman, Hakan Bayraktar, Erhan Albayrak gibi yıldızlarını büyük takımlara kaptıran kırmızı-siyahlılarda, özellikle bu futbolcuların gidişinin ardından gençler arasında yıldız olma savaşı yaşanıyor. Yeni bir yıldız adayı olmak için verilen savaştan ise İbrahim Toraman galip olarak çıktı. 
     Özellikle ligin ikinci yarısında, dün de Beşiktaş önünde kısa boyuna rağmen attığı golü, gerekse defanstaki çalışkanlığıyla ön plana çıkan Toraman, defanstaki diğer arkadaşlarının aksamasına rağmen rakibe teslim olmadı ve 90 dakika mücadelesini sürdürdü. 
     
     ''TAKIMIN BAŞARISI ÖNCE GELİR'' 
     Öncelikle takımının başarısı için oynadığını, kendisinin ikinci planda geldiğini ifade eden İbrahim Toraman, ''Gaziantepspor'un bende emeği çok. Verilen emekleri boşa çıkarmamak için oynuyorum, çok hırslı birisiyim. Hep kazanmak, enerjimi olumlu yönde kullanmak istiyorum. Kulübümle sözleşmem ise devam ediyor. Şu anda yalnızca takımımın başarılı bir sezon geçirmesini istiyorum. İstikrarlı çıkışımız sürecek'' diye konuştu. 
     Teknik sorumlu Nurullah Sağlam ise ümit milli oyuncusuna nazar değmesinden korktuğunu, bu nedenle fazla ön plana gelmesini istemediğini ifade etti. Sağlam, şunları söyledi 
     ''Gaziantepspor, Türk futboluna genç yetenekleri kazandırmaya devam edecek. Kemal Aslan'ın gidişinden sonra özellikle genç oyuncularım daha hırslandılar. Sakınan göze çöp batar misali biz de Toraman'ı fazla gündeme getirmek istemiyoruz. O ve onun gibi çok sayıda mütevazı oyuncularım var. Önemli olan takımın bu sene ligde göstereceği performans.'' Bu arada, Kemal Aslan'ın Fenerbahçe'ye transferinin görüşüldüğü sırada, Fenerbahçe Futbol Şube Sorumlusu Sadettin Saran'ın İbrahim Toraman'ın transferini de gündeme getirdiği, ancak Gaziantepspor Başkanı Celal Doğan'ın, ''Ona ihtiyaç var, sonra görüşelim'' diye yanıt verdiği öğrenildi. İbrahim Toraman'ın transferi için Beşiktaş Kulübü'nün de devrede olduğu belirtiliyor. 
     




</TEXT>
</DOC>
