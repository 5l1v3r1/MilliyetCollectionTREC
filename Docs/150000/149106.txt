<DOC>
<DOCNO> 149106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko17.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri lojmanları ticaret merkezine dönüştürlecek... 
</HEADLINE>
<TEXT>

     Milletvekili lojmanları, yerli ve yabancı kuruluşlar için ticaret merkezine dönüştürülüyor. 
     Edinilen bilgiye göre, Maliye Bakanlığı, lojmanların satışına dönük alt yapı çalışmalarını büyük ölçüde tamamladı. 
     Lojmanların 2003 Bütçe Kanunu'na konulan hüküm çerçevesinde satışı için de Emek İnşaat Genel Müdürlüğü ile bir protokol yapıldı. 
     Bütçe Kanunu'nda milletvekili lojmanlarının Kamu İhale Kanunu'nun vize ve tescil hükümlerine tabi olmaksızın, mevcut haliyle ya da kat mülkiyeti veya kat irtifakı kurdurmak suretiyle, gerekirse yeni ilave inşaatlar yapılarak peşin ya da taksitle Emek İnşaat Genel Müdürlüğü aracılığıyla satışına izin veriliyor. 
     Söz konusu alan üzerinde imar mevzuatındaki kısıtlamalar olmaksızın her ölçekte imar planı yapmaya, yaptırmaya, değiştirmeye, resen onaylamaya ve her türlü ruhsatı vermeye de Bayındırlık ve İskan Bakanlığı yetkili kılınıyor. 
     Satış bedellerinin tahsil edilen kısımlarından ilgili belediyeye yüzde 2, büyükşehir belediyesine ise yüzde 1 pay verilmesi de ilgili maddede yer alıyor. 
     
     İŞ MERKEZLERİ OLUŞTURULACAK 
     Maliye Bakanlığı Milli Emlak Genel Müdürlüğü, söz konusu düzenleme uyarınca, milletvekili lojmanlarının bulunduğu alanın ticaret merkezi olarak değerlendirmek kaydıyla, satış işini bir protokol ile Emek İnşaat Genel Müdürlüğü'ne devretti. 
     Yürütülen çalışmalara göre, milletvekili lojmanlarının bulunduğu alan bir ticaret merkezi haline getirilecek. 
     Burada çok katlı 2 blokta yeralan daireler, yerli ve yabancı şirketlere iş ofisi olarak satılacak. Tripleks villaların bulunduğu alanda ise firmaların ürünlerinin sergileneceği showroomlar açılacak. 
     Türkiye'ye gelen yabancı iş heyetleri, Türkiye'de üretilen malları burada görme imkanı bulabilecek. Bu şekilde milletvekili lojmanların bulunduğu bölge aynı zamanda sürekli fuar alanı niteliğine de kavuşmuş olacak. 
     





</TEXT>
</DOC>
