<DOC>
<DOCNO> 104931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/spor/spo05.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan koşmadı, uçtu 
</HEADLINE>
<TEXT>

Avrupa Şampiyonu atletimiz, Golden League’in altıncı ayağında 1500 metrede yine rakiplerini geride bıraktı, yılın en iyi derecesini yaptı 
     Yeni Türkiye rekoru 
     AVRUPA Şampiyonu atletimiz Süreyya Ayhan, pistlerde fırtına estirmeye devam ediyor. Brüksel’de dün akşam yapılan Golden League’in altıncı ayağı Memorial Van Damme Grand Prix’sinde 1500 metrede yarışan Ayhan, 3.57.75’lik muhteşem derecesiyle birinci olurken Türkiye rekoruyla, yine yılın en iyi derecesini koştu. Milli atletimiz, 4.00.76 ile ikinci olan B.Rus Aleysa Turova’ya üç saniye fark yaparken, üçüncülüğü 4.01.06 ile ABD’li Regina Jacobs aldı. Ayhan, "Kendime güveniyorum. Derecelerimi daha da geliştireceğim" dedi. 
     
     Szabo’yu geride bıraktı 
     MÜNİH’TE iki hafta önce 3.58.78’lik yılın en iyi derecesiyle Avrupa şampiyonu olan Ayhan, böylece bu yarıştan beş gün sonra Zürih’te bu dereceyi bir salise geliştiren Rumen Gabriela Szabo’dan, 1500’ün en iyisi unvanını yeniden geri aldı. Ayhan, yarışı kazandığı için 15 bin, yılın en iyi derecesini koştuğu için de 10 bin dolar ödül alacak. Rumen Szabo’nun, Etiyopyalı Berhane’ye geçildiği 3 binde ise atletimiz Elvan Abeylegesse 8.31.94 ile Türkiye ve 23 yaşaltı Avrupa rekoru kırarak 6., Ebru Kavaklıoğlu da 8.38.76 ile 9. oldu. 
     



 SPOR 



























</TEXT>
</DOC>
