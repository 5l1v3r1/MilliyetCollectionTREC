<DOC>
<DOCNO> 122738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur20.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta minibüsçüden rüşvet alan iki polis tutuklandı 
</HEADLINE>
<TEXT>

     Beşiktaş'ta bir minibüs şoföründen para aldıkları gerekçesiyle gözlem altına alınan 2 polis memuru, mahkemece tutuklandı. 
     İstanbul Asayiş Şube Müdürlüğü'nce gözaltına alınan polis memurları Muzaffer Açıkgöz ve Mahmut Orhan ile minibüs şoförü Yavuz Öztürk, buradaki işlemlerinin tamamlanmasının ardından İstanbul Cumhuriyet Başsavcılığı'na sevk edildi. 
     Beşiktaş'ta 2 polis memurunun bir minibüsçüden para aldığına dair özel bir televizyon kanalınca yapılan çekim üzerine soruşturma başlatan Cumhuriyet Savcısı Kemal Çalışkan, bu 3 kişinin ifadelerini aldı. 
     Savcı Çalışkan, polis memurları Açıkgöz ve Orhan'ı tutuklanmaları istemiyle nöbetçi mahkemeye sevk ederken, minibüs şoförü Öztürk'ü ise serbest bıraktı. 
     İstanbul Nöbetçi 11. Asliye Ceza Mahkemesi tarafından tekrar sorgulanan Açıkgöz ile Orhan, ''irtikap'' suçundan tutuklanarak cezaevine gönderildi. 
     





</TEXT>
</DOC>
