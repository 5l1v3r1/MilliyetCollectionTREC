<DOC>
<DOCNO> 104886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/dunya/adun.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül’ün bilinmeyen yönü 
</HEADLINE>
<TEXT>
ABD - El Kaide kamikaze savaşı 
11 Eylül’de dört silahsız jete, El Kaide’nin kaçırdığı uçakları çarparak düşürme emri verildi. Amerikan kamikazelerinin başarısızlığı sonucu binlerce insan öldü 
     DIŞ HABERLER SERVİSİ 

     Amerika Birleşik Devletleri topraklarında herhangi bir saldırı meydana gelmeyeceğinden çok emin olduğu için ülkenin dev hava sahasını sadece 14 uçakla koruyan Amerikan Hava Kuvvetleri’nin, 11 Eylül günü hazırlıksız yakalanınca tatbikattaki uçaklarını bile havalandırdığı ve bu uçaklar silahsız olduğu için pilotlara kaçırılan yolcu uçaklarını "kamikaze vuruşuyla" düşürme emri verildiği ortaya çıktı. 
     İngiliz Yayın Kurumu BBC’nin hazırladığı Clear The Skies adlı programa konuşan Amerikan Kuzeydoğu Savunma Birimi Komutanı Albay Robert Marr, ikiz kulelere çarpan ilk yolcu uçağından sonra birçok savaş uçağının silahsız olarak havalanarak diğer uçakları yakalamaya çalıştığını, yakalamaları halinde de bunlara çarparak düşürmeyi planladıklarını söyledi. 
     
     Yakalayamadık’ 
     Ancak, 11 Eylül’ün bilinmeyen bir yönünün ortaya çıktığı bu olayda Amerikan kamikazeleri, El Kaide’nin kamikazelerini bulup düşürmekte başarısız oldu ve bu nedenle binlerce insanın ölmesi engellenemedi. 
     Tehdit algılanmadığı için New York ve Washington eyaletlerinin de içinde bulunduğu kuzeydoğu bölgesinin sadece dört uçak tarafından korunduğunu ve bunların da silahsız olduğunu belirten Albay Marr şunları söyledi "İlk uçak çarpınca, çaresiz, o anda tatbikatta bulunan uçakları bile çağırdık. Bunların görevi Beyaz Saray’a ve Başkan Bush’un uçağına yapılabilecek saldırıları önlemekti. Ama diğer dört uçak gibi bunlar da silahsızdı ve o halde, kaçırılan diğer uçakların peşine düştüler. Eğer bunları yakalasalardı, kamikaze vuruşuyla düşüreceklerdi". 
     Saldırılar üzerine havalanan pilotlardan "Dufff" ve "Nasty" kod adlı pilotlar ise, ikiz kulelere çarpan ikinci uçağa sadece birkaç dakika uzakta olduklarını, ama yakalamayı başaramadıklarını söylediler. 
     



 DÜNYA 










</TEXT>
</DOC>
