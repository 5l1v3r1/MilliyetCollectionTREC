<DOC>
<DOCNO> 139293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/ekonomi/eko06.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yolları kesti, çarşı pazar pahalandı 
</HEADLINE>
<TEXT>

Kar yağışı nedeniyle İstanbul hallerine gelen mal miktarı azalınca sebze ve meyve fiyatları astronomik düzeye ulaştı. Taze fasulyenin fiyatı 8 milyon 700 bin liraya çıktı 
     EKONOMİ SERVİSİ 

     Kar yağışı sonrası mal sevkiyatının azaldığı İstanbul’da sebze ve meyve fiyatlarında astronomik artışlar gözleniyor. Hallerde son bir hafta içinde fiyatı en fazla artan ürün yüzde 78.6 ile çeri domatesi oldu. 19 Şubat Çarşamba günü İstanbul Büyükşehir Belediyesi Haller Müdürlüğü’nde en fazla 2 milyon 800 bin liradan satılan çeri domatesinin kilosu, dün 5 milyon liradan alıcı buldu. 
     Hallerde geçen hafta 750 bin - 2 milyon lira arasında satılan ayva 600 bin - 2 milyon 300 bin liraya, 900 bin - 1 milyon 800 bin lira olan nar 1 milyon 200 bin - 2 milyon 500 bin liraya çıktı. 
     Fiyatlarda bir ay önceye göre ise yüzde 80’e varan artışlar oldu. Bir ay önce 500 bin - 800 bin lira olan portakalın hal fiyatı, 500 bin - 1.2 milyon liraya, tanesi 1 milyon lira olan karnabahar 1.5 milyon liraya, 500 bin lira olan domates 900 bin liraya yükseldi. 
     Hal fiyatlarındaki artış, perakendeye de yansıdı. Domates 1 milyon 490 bin lira, çeri domatesi 6 milyon 250 bin lira, kıvırcık salata 5 milyon 700 bin lira, taze fasulyenin kilosu ise 8 milyon 700 bin lira düzeyine çıktı. 
     
     Seralar dondu 
     Sebze ve meyve fiyatlarındaki artışta seraların donması da etkili oldu. Mersin’in Anamur ilçesinde iki gün öncesine kadar perakende piyasada 500 ile 750 bin lira arasında satılan domatesin kilosu 1 milyon 250 bin liraya kadar çıktı. Kilosu 500 bin lira olan elma, portakal ve patlıcan 1 milyon, biberin fiyatı da 3 milyon liraya dayandı. 
     
Hamsinin kasası 20 milyon lira oldu      Balıkçıların elverişsiz hava koşulları nedeniyle denize açılmakta güçlük çekmeleri, balık fiyatlarını artırdı. İstanbul Balık Hali’nde bir ay önce en düşük 4, en yüksek 10 milyon liradan alıcı bulan bir kasa hamsi, 15 - 20 milyon liraya çıktı. Lüferin adedi 3 milyon liradan 6 milyon liraya, çinekopun kasası 150 milyon liradan 200 milyon liraya yükseldi. Hamsinin perakende fiyatı ise 2.5 - 3 milyon lira arasında değişiyor. 
     



 EKONOMİ 




















</TEXT>
</DOC>
