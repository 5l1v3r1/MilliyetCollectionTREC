<DOC>
<DOCNO> 132395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun30.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Türkiye kökenli eroin kaçakçılarına baskın... 
</HEADLINE>
<TEXT>

     İngiltere'nın başkenti Londra'da, Türkiye kökenli oldukları öne sürülen eroin kaçakçılarına karşı polisin düzenlediği operasyonda gözaltına alınanların sayısının 28'e yükseldiği bildirildi. 
     Scotland Yard dedektifleri ve Harringey polis teşkilatının ev ve işyerlerine yaptıkları baskınlar sırasında çeşitli çap ve markalarda tabancalar, saldırı silahları, cephane ve bir miktar uyuşturucunun ele geçirildiğini açıklayan polis sözcüsü, bir miktar nakit paraya da el koyulduğunu belirtti. 
     Sözcü, Kuzey Londra'da yoğunlaşan ve devam eden operasyona ''Narita'' kod adının verildiğini, Harringey, Harrow ve Hackney'deki çeşitli adreslere baskınlar yapıldığını ifade etti. 
     Planlı baskınlar sonucunda ele geçirilen silahlar arasında iki tabanca, iki adet saldırı silahı, belli miktarda cephane ve bir miktar da uyuşturucunun bulunduğunu belirten sözcü, gözaltına alınan 28 kişinin Londra'daki üç ayrı karakolda sorgulandıklarını açıkladı. 
     Daha önce yapılan açıklamalarda operasyona 500'e yakın polis memurunun katıldığı belirtilmişti. Polis sözcüsü, son açıklamasında, bunların arasında Türk Suç Çeteleriyle Mücadele Birimi ve Narkotik polisine mensup memurların da bulunduğunu söyledi. Sözcü, ''Operasyonda özel eğitilmiş ve koklayarak uyuşturucu madde bulma yeteneğine sahip köpeklerin de kullanıldığını'' bildirdi. 
     Yapılan açıklamada ayrıca, operasyonun organize suç örgütleriyle Türklerin yoğun olarak yaşadıkları Harrningey bölgesinde 9 Kasım 2002 tarihinde çıkan, bir kişinin ölümüyle sonuçlanan olaylar arasındaki ilişkiyi ortaya koyan istihbarat bilgilerinin ışığında gerçekleştirildiği belirtildi. Harringey Polis Müdürü Stephen James, ''Harringey'de yaşanan olaylardan bu yana yapılan operasyonlarda ruhsatsız silah taşıyan ve uyuşturucu madde kaçakçılığıyla ilişkisi bulunduğundan kuşkulanılan 300'e yakın kişi gözaltına alınmıştı. Bu operasyonlar sırasında 5 tabanca ile bir adet AK-47 tipi tüfek ele geçirilmişti. Daha önce yapılan bu operasyonlar ve bugün yapılan baskınlar tümüyle istihbarata dayalı baskınlardır. Teşkilatımız silahlı suç çeteleriyle mücadele etmek ve bunların faaliyetlerine son vermeye kararlıdır'' dedi. 
     Diğer polis yetkilileri de, yaptıkları açıklamalarda, operasyonun uzun süreli bir soruşturma çerçevesinde düzenlendiğini, operasyona istihbarat birimleri ve Göç Bürosu'nun katkıda bulunduğunu söylediler. 
     





</TEXT>
</DOC>
