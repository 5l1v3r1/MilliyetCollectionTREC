<DOC>
<DOCNO> 146869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur21.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Türkiye, AKP'den büyüktür" 
</HEADLINE>
<TEXT>

     CHP Genel Başkanı Deniz Baykal, AK Parti iktidarının beşinci ayında vatandaşı büyük umutsuzluk ve çaresizlik duygusu içine düşürdüğünü savunarak, ''Hiç merak etmeyin, bunlar da geldikleri gibi giderler. Bunlar gittikten sonra Türkiye büyük olmaya devam edecektir'' dedi. 
     Baykal, partisinin grup toplantısında yaptığı konuşmada, iktidarın ekonomide gösteremediği başarı ve iddiayı kadrolaşma konusunda ortaya koyduğunu ileri sürerek, Diyanet İşleri, Türk Hava Yolları ve Sağlık Bakanlığı'nda boşaltılan kadroların bunun en çarpıcı örnekleri olduğunu söyledi. Sağlık Bakanlığı'nda 48 il sağlık müdürünün yanı sıra müsteşar ve üç müsteşar yardımcısının görevden alındığını belirten Baykal, DPT, DDY, DSİ, Tüpraş, Toplu Konut, Vakıflar, Gençlik ve Spor Genel Müdürlüğü ve Ereğli Demir Çelik Genel Müdürlüğü gibi kurumlarda da sorumlu kadroların boşaltılarak bu görevlere İstanbul Büyükşehir Belediyesinde görev yapmış kişilerin getirildiğini ifade etti. 
     58. hükümetin Başbakanı Abdullah Gül'ün bu göreve geldiğinde, özel kaleminde görev yapan kişilerin çokluğundan yakındığını ve bu kadrodaki birçok kişinin bankamatik memurluğu yaptığını söylediğini hatırlatan Baykal, 59. hükümet döneminde bu kadrolara ilave olarak 62 atamanın daha yapıldığını söyledi. Atatürk Orman Çiftliği'nde görev yapan bir gişe memurunun Başbakanlık Basın ve Halkla İlişkiler Müşavirliğine, İhlas Holding davasında çete suçundan yargılanan bazı kişilerin de Banka Genel müdürlüklerine atandığını kaydeden Baykal, şöyle devam etti 
     ''Başbakan, Biz yeniyiz, tabii ki yeni uygulamaları yapacakları getirmemiz doğal diyor. O zaman soruyorum, 48 il sağlık müdürü değişti, hastanelerde yeni bir uygulama mı başladı Bir kalite yükselmesi mi var 
     Bunların anladıkları liyakat değil sadakattir. Anayasa'ya, Cumhuriyetin temel ilkelerine mi sadakat, yoksa başka sadakat mi Şunu herkes bilsin ki, Türkiye AKP'den büyüktür. AKP Türkiye'yi kaldıramaz, boşaltamaz, ikame edemez. Yüzde 35'le tüm kadroları alt üst ederek Türkiye'yi tutabileceklerini zannediyorlarsa yanılıyorlar.'' 
     
     ''YANIK KOKULARI'' 
     Deniz Baykal, dokunulmazlık konusunda AK Parti'nin bu konuyu bir yıl sonra ele alalım önerisini getirerek dokunulmazlığı unutturmaya çalıştığını savunarak, ''Bu bir yıldan umut ettiğiniz nedir, ne bekliyorsunuz Biz işimizi ayarlayalım, sonra bakarız diyorlar. Kaldı ki özelleştirme konusunda da burnumuza yanık kokuları gelmeye başladı. Bu konuda atılan her adımı dikkatle izlediğimizi belirterek iktidarı uyarıyoruz'' dedi. 
     Baykal, sözlerini şöyle sürdürdü 
     ''Bu gidişin sonu bundan önceki tabloların tekrarı olacak ve öyle anlaşılıyor ki, bundan önceki iktidarların kaderini paylaşacaklar. 
     Türkiye'nin Başbakanının ne yapmak istediğini anlamakta zorluk çekiyoruz. Başbakan tam bir fütursuzluk içinde siyasi gerginlik yaratma peşinde. Geçmişle tartışmanın size getireceği birşey yok. Siz 5 ayda ortaya çıkan rakamların hesabını verin. Dün başbakanlıkta bir vatandaş çocuğunu hediye etmek istiyor. Başbakanlık önünde gösteriler başladı. Gördüğümüz filmin üçüncü gösterimi bu. İktidar hızla tükeniyor. Toplumda umutsuzluk ve karamsarlık duygusu hakim olmaya başladı. 
     
     ''TÜRKİYE BÜYÜK ÜLKE'' 
     Aslında Türkiye'ye olan biten birşey yok. Türkiye yerinde duruyor. Büyük bir ülkedir Türkiye. Laik, demokratik, toplumun çoğunluğunun müslüman olduğu, teröre karşı sicili pırıl pırıl olan ve temel kurumlarıyla dimdik ayakta duran bir ülkedir Türkiye. Ne yapacağız diyorsanız, geçmişte ne yaptıysak onu yapacağız. 
     Bunlarla bu işin olmayacağı anlaşıldı. Toplumda, Bunlara daha 4 yıl nasıl dayanacağız, yandık duygusu var. Merak etmeyin, çaresizliğe umutsuzluğa gerek yok. Türkiye bunun çaresini bulacaktır. Hiç merak etmeyin, bunlar geldikleri gibi gidecekler. Bunlar gittikten sonra Türkiye yine büyük olmaya devam edecektir.'' 
     
     ''KAYBEDENLERİN SAVAŞI'' 
     Baykal, Irak konusunda gelinen noktada, CHP'nin baştan beri söylediklerinin ortaya çıktığını ve bu savaşın kaybedilmeye mahkum bir savaş olduğunun artık herkes tarafından kabul edilmeye başlanan bir gerçek olduğunu söyledi. Savaş uzadıkça kaybedenlerin daha çok kaybedeceğini ifade eden Baykal, ''Türkiye bu savaşa katılarak etkin olabilir düşüncesi değil, Türkiye doğru ve gerekli olanı yaparak bu bölgede etkin olacaktır ve olmaya devam edecektir düşüncesinin doğruluğu ortadadır''diye konuştu. 
     Deniz Baykal, seçmen yaşının 25'e indirilmesi ve orman niteliğini yitirmiş arazilerinin satışı ile ilgili Anayasa değişikliği teklifinin bu hafta TBMM Genel kurulunda ele alınacağını belirterek, sözlerini şöyle tamamladı 
     ''Bu teklifin 4. maddesinde, bu konularla ilgili referanduma ihtiyaç duyulması durumunda iki teklifin birlikte oylanacağı belirtiliyor. İşte bu zihniyet AKP zihniyetidir. Ne alakası var seçmen yaşı ile orman arazisinin satışının. Vatandaş birine olumlu diğerine olumsuz bakabilir. Bu hakkını kullanmasından doğal ne olabilir. Bu mu demokrasi, şeffaflık ve yeni siyaset anlayışı... Bu, köhnemiş, çürümüş, halkı aldatmaya yönelik bir siyasi tuzaktır.'' 
     
     ''SON MEKTUP'' 
     Baykal, konuşması sırasında bir fıkra anlatarak iktidara yönelik eleştirilerini sürdürdü. Padişahlık döneminde göreve başlayan bir vezirin, eski vezirden görevi ile ilgili yardım istediğini anlatan Baykal, eski vezirin yeni vezire üç mektup bırakarak, ''Her zor duruma düştüğünde bu mektupları sırayla aç'' dediğini ifade ederek şöyle devam etti. 
     ''Yeni vezir göreve başlamış ve ilk başı sıkıştığında birinci mektubu açmış, mektupta, ''Geçmişi suçla'' yazıyormuş. İkinci kez zor duruma düştüğünde açtığı mektupta, ''Çevrendekileri suçla'' yazıyormuş. Ve nihayet son mektubu açtığında ''Sen de 3 mektup bırak'' sözlerini görmüş. 
     AKP'liler ilk mektubu çok çabuk açtılar. Şimdi çevresindekileri suçlamaya başlayacaklar ve sonunda onlar da 3 mektup hazırlayarak gidecekler.'' 
     





</TEXT>
</DOC>
