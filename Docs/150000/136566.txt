<DOC>
<DOCNO> 136566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sondun05.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Denetçilerinin Irak'taki çalışmaları sürüyor... 
</HEADLINE>
<TEXT>

     BM Silah Denetim Komisyonu UNMOVIC Başkanı Hans Blix'in Güvenlik Konseyi'ne Irak raporunu sunmasına 1 gün kala, Irak'ta denetçilerin çalışmaları devam ediyor. 
     UNMOVIC ve Uluslararası Atom Enerjisi Ajansı IAEA ekipleri, yağmura ve Kurban Bayramı'na rağmen ülkenin kuzey ve orta kesimlerinde yer alan 7 tesiste incelemelerde bulundular. 
     UNMOVIC'in kimyasal uzmanlar ekibi, Bağdat'ın kuzeyinde tarımsal amaçlı küçük bir pisti, füze ekipleri başkentteki Bedir ve El Fide şirketlerini, birçok uzmandan oluşan bir ekip, Bağdat'taki İbn-i Rüşd şirketini, bir diğer ekip de Musul'da bir tesisi denetledi. 
     IAEA ekipleri de Bağdat'ın dışında bulunan İbn El Heytem şirketini ve Feluca'da bulunan bir yerle askeri bir depoyu ziyaret etti. 
     Bu arada, kimyasal uzmanlar ekibinin, 4 yıl önceki denetimlerden kalan hardal gazı ve top mermilerini imha işlemlerini sürdürmeleri bekleniyor. 
     





</TEXT>
</DOC>
