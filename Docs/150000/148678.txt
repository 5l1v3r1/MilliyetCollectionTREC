<DOC>
<DOCNO> 148678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/ekonomi/eko01.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine’de Faik Öztrak dönemi bitti 
</HEADLINE>
<TEXT>

     EKONOMİ SERVİSİ 

     Hazine Müsteşarı Faik Öztrak’ın önümüzdeki günlerde görevden alınacağı kesinleşti. Günlerdir, yerine Başbakan Tayyip Erdoğan’ın belediye kadrosundan Mesut Pektaş’ın atanacağı konuşulan Öztrak’ın dün akşam itibariyle Hazine’den alınacağı belli oldu. 
     Dün Hazine Müsteşarı Öztrak gün boyu görevinin başındaydı ve çalışmalarını sürdürdü. Hatta Bakan Ali Babacan’la birlikte IMF ile ilgili toplantılara da katıldı. Ancak gece geç saatlerde Öztrak’ın müsteşarlık görevinin kısa sürede sonlanacağı kesinleşti. Öztrak’ın devlet geleneklerine titizlikle bağlı bir bürokrat olarak yerine yeni isim atanana kadar görevinin başında kalacağı ve büyük emek verdiği ekonomik programla ilgili çalışmaları son güne kadar sürdüreceği bildiriliyor. 
     Öztrak’ın IMF’nin ABD’de yapacağı bahar toplantılarına gitmeyeceği de önceki gece kesinleşmişti. Bugün ABD’ye gidecek Türk heyetinde Bakan Ali Babacan ile Merkez Bankası Başkanı Süreyya Serdengeçti olacak. Bürokratlar Öztrak’ın bu toplantılara katılmama sebebinin, kısa süre sonra görevinden alınacak bir müsteşar olarak gelecekle ilgili ne mesaj verebilirim’ kaygısı olabileceğini kaydediyorlar. 
     Öztrak, 26 Haziran 2000’de Başbakanlık Müşavirliği’ne, 16 Mart 2001’de de halen sürdürdüğü Hazine Müsteşarlığı görevine atanmıştı. 

SİYASET 





















</TEXT>
</DOC>
