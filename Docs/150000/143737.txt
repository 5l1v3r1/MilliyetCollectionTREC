<DOC>
<DOCNO> 143737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur31.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'nin Kuzey Irak'ta nasıl yer alacağı belli değil" 
</HEADLINE>
<TEXT>

     Irak Türkmen Cephesi'nin ITC ABD Temsilcisi Orhan Ketene, Ankara'daki Irak muhalifleri toplantısı sırasında Türkiye'nin Kuzey Irak'ta nasıl yer alacağına dair sonuç alınamadığını söyledi. 
     Ketene, toplantıdan sonra basın mensuplarına yaptığı açıklamada, Irak Kürdistan Yurtseverler Birliği IKYB ve Irak Kürdistan Demokrat Partisi IKDP temsilcilerinin Türk askerlerinin Kuzey Irak'taki varlığına karşı çıktığını belirtti. 
     Toplantı sırasında Türkiye'nin Kuzeyden göç dalgası olduğunu ve bunu durdurmanın tek yolunun Kuzey Irak'ta Türk askeri bulundurmak olduğunu söylediğini kaydeden Ketene, IKDP'nin Türk askerinin varlığına tamamen karşı çıktığını bildirdi. 
     Talabani'nin, Barzani'nin partisine nazaran daha ılımlı bir tavrı benimsediğini ifade eden Ketene, Talabani'nin, Türk askerinin koalisyonla birlikte ileride gerekirse Kuzey Irak'a girebileceğini, ancak şu anda girmesinin bir faydasının bulunmadığının altını çizdiğini kaydetti. 
     Kürt gruplarının Türk askerlerinin Kuzey Irak'taki varlığına itiraz etmelerinden dolayı nihai bildiride bu konuda bir şey çıkmadığını belirten Ketene, toplantıda Amerikalıların ''Türkiye tek başına girmesin'' demediğini belirtti. 
     Ketene, Amerikalıların toplantıda Türkiye'nin NATO üyesi, dost ve müttefik bir ülke olduğunu dile getirdiğini ifade etti ve Türkiye'nin Irak'a koalisyon güçleriyle birlikte girmesinin bir sakıncasının bulunmadığının altını çizdiğini kaydetti. 
     





</TEXT>
</DOC>
