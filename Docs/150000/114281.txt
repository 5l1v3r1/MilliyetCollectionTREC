<DOC>
<DOCNO> 114281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur22.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Ortodoks Kilisesi heyeti "dini hoşgörü" turunda 
</HEADLINE>
<TEXT>

     ABD Ortodoks Kilisesi heyeti, Diyanet İşleri Başkanı Mehmet Nuri Yılmaz'ı makamında ziyaret etti. 
     Heyete başkanlık eden Anthony Limberakis, Amerikan Ortodoks Hıristiyanlarının selamını getirdiklerini ve Kilisenin üyeleri arasında işadamları, Kongre üyeleri ve Başkan George Bush yönetiminde yer alan isimler bulunduğunu anlattı. 
     Her yıl İstanbul'a geldiklerini, bu yıl ise ilk kez Ankara'yı ziyaret ettiklerini anlatan Limberakis, Türk halkını yakından tanımaktan memnun olduklarını kaydetti. Ankara'daki temaslarında dini hoşgörüyü vurgulamayı amaçladıklarını ifade eden Limberakis, Türk halkının da dini hoşgörü konusunda ileri düzeyde olduğunu belirtti. Hoşgörü alanında Amerikan ve Türk halklarının benzerlik gösterdiğini anlatan Limberakis, Atatürk'ün hoşgörü ve ilerici düşüncesinin kendilerini etkilediğini kaydetti. 
     Yılmaz da farklı din mensuplarının diyalog içinde olmasının, dünya barışı açısından önem taşıdığını belirterek kendilerinin bunu her zaman desteklediklerini vurguladı. 
     Diyalogun, birbirinin içinde erime olmadığını, farklılıkların algılanması ve saygı kavramlarını içerdiğini anlatan Yılmaz, ilahi dinlerin bir çok ortak yanının olmasının sorunların çözümünü kolaylaştırabileceğini kaydetti. 
     ABD'de geçen yıl düzenlenen 11 Eylül terör saldırısından duyduğu üzüntüyü yineleyen Yılmaz, İslam dininin terörü hiçbir zaman onaylamadığını vurguladı. 
     





</TEXT>
</DOC>
