<DOC>
<DOCNO> 108547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur20.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Memurlar daima daha çoğunu isterler, haklarıdır" 
</HEADLINE>
<TEXT>

     Başbakan Bülent Ecevit, kamu çalışanlarının maaşlarında yapılan iyileştirmeye ilişkin eleştirileri değerlendirirken, ''Memurlar daima çoğunu isterler, haklarıdır. Ama bildiğim kadarıyla kamu görevlileri sendikaları alınan ilk sonuçtan memnunlar'' dedi. 
     Ecevit, CNN Türk'de yayınlanan ekonomi programına katıldıktan sonra, çıkışta gazetecilerin sorularını yanıtladı. 
     Dün yapılan liderler toplantısında havanın nasıl olduğu sorusunu yanıtlarken Ecevit, ''Çok olumluydu, dünkü toplantımız. Önemli bir konu olan kamu çalışanları sendikaları ile ilgili çalışmalarda tam bir uyum sağlandı. Bu bakımdan çok mutluyum'' diye konuştu. 
     Ecevit, artışın, kamu çalışanlarını pek memnun etmediğini belirten gazeteciye, ''Memurlar daima daha çoğunu isterler, haklarıdır. Ama bildiğim kadarıyla kamu görevlileri sendikaları da alınan ilk sonuçtan memnunlar. Tabi bu ilk adımdır. Genelde sendikacılar da çok olumlu davrandılar. Verimli bir çalışma yaptık'' cevabını verdi. 
     AK Parti Genel Başkanı Recep Tayip Erdoğan'ın seçime katılıp katılmamasına ilişkin, son durum ile ilgili yöneltilen bir soru üzerine de Ecevit, ''O konuya girmeyim. Çünkü bu yargının elinde. Ben bir şey söylemek istemiyorum'' dedi. 
     
     IRAK 
     Başbakan Ecevit, Birleşmiş Milletler BM Genel Sekreteri Kofi Annan ile yaptığı telefon görüşmesi hatırlatılarak, bu görüşmenin ardından, Bağdat yönetiminin BM denetçilerini kayıtsız şartsız ülkeye sokacağı yolundaki gelişmeyi nasıl değerlendirdiği sorusu üzerine, bu gelişmenin çok umut verici olduğunu söyledi. 
     ABD yönetiminin henüz yeteri kadar bu gelişmeyi umut verici bulmadığını ifade eden Ecevit, Irak yönetiminin BM güvenlik Konseyi'nin bütün isteklerini kabul edileceğini belirttiğini kaydetti. Ecevit, ''Şimdiden bunun aldatıcı bir davranış olduğu yolundaki düşünceleri ben doğru bulmuyorum. En azından denemek lazım. Irak'ın bu konuda bir adım atmış olması bence umut verici bir gelişmedir'' diye konuştu. 
     





</TEXT>
</DOC>
