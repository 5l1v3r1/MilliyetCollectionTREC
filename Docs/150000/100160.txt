<DOC>
<DOCNO> 100160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur09.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş ''Ekonomi devam ediyor'' 
</HEADLINE>
<TEXT>

     Kemal Derviş bu sabah, Emrehan Halıcı'nın kendisini hedef alan basın toplantısından önce gazetecilere çeşitli konular hakkında açıklamalar yapmıştı. Derviş'in bugün de gelişmelerle ilgili bir değerledirme yapması bekleniyor. İşte Derviş'in sabahki sözleri... 
     Devlet Bakanı Kemal Derviş, siyasi ortamdaki tartışmalar ve belirsizliklere rağmen ekonominin devam ettiğinin unutulmaması gerektiğini bildirdi. 
     Kemal Derviş, Türkiye İhracatçılar Meclisi TİM tarafından organize edilen sektör ziyaretleri öncesinde, TİM'in Yenibosna'daki Dış Ticaret Kompleksi'ndeki merkezinde açıklamalarda bulundu. 
     ''Sahada oynayanlarla birlikte olmak en zevkli şey. Sahada gol atanları görmek, onlardan hem fırsatları dinlemek, hem de fırsatların önündeki engelleri nasıl kaldırabileceğimizi dinlemek çok önemli'' diyen Derviş, devamla şunları söyledi 
     ''Siyasi ortamdaki tartışmalar ve belirsizliklere rağmen, bir şeyi unutmamamız lazım ekonomi devam ediyor. Bu çok temel bir kaide. Seçim var, şu var, bu var diye hiçbirimiz, ne yönetimdekiler, ne de sahadakiler, sizler işi gücü bırakıp tamamen siyasete kilitlenmemek lazım. Türkiye'nin böyle bir lüksü yok. Hiç kimsenin yok. 
     Devlet Bakanı Kemal Derviş, ANAP Genel Başkanı, Devlet Bakanı ve Başbakan Yardımcısı Mesut Yılmaz'ın seçim ittifakına ilişkin açıklamasını değerlendirirken, ''Ben göremedim daha ne açıklandığını. Ama mutlaka ittifakı kolaylaştıracak daha geniş tabanlı hareketlerin oluşmasına katkıda bulunacak düzenlemelere gerek var diye düşünüyorum. Herhalde onu kastetmiştir. Bu kadar bölünmüş bir yapıda siyasi istikrarı sağlamak zor oluyor'' dedi. 
     Kemal Derviş, Türkiye İhracatçılar Meclisi'nin TİM Dış Ticaret Kompleksi'ndeki merkezinde yaptığı açıklamada, ihracatın bel kemiğinin her zaman döviz kazandırıcı faaliyetler olduğunu vurguladı. 
     Sadece ihracatın döviz kazandırmadığını, turizmin, içerdeki yerli üretim yapanların da döviz kazandırdığını belirten Derviş, bu konuda tüm zorluklara rağmen, çok önemli başarıların da bulunduğunu söyledi. 
     Kemal Derviş, şöyle devam etti 
     ''Bu başarılar her şeyden önce Türk girişimcisinin başarısıdır. Ve emekçilerinin, çalışanlarının başarısıdır. Kur politikasındaki aşırı dalgalanmalar olay olmadı. Bunlarla yaşamak, üretim kararlarını vermek zor oldu ama dalgalanmalar da biraz azalıyor. Yavaş yavaş buna alışılıyor. Rekabetin önünü açan bir kurun önemini ben her zaman vurguladım. Ama bu kuru biz kontrol etmiyoruz. Piyasalar ve genel ekonomi politikası belirliyor. Herşey iyi gidiyor demiyorum. Mesela faiz fazla yüksek. Bazı başka sorunlar var ama kur açısından çok da kötü bir durumda değiliz.'' 
     
     AB YASALARI 

     AB uyum yasalarının hem Meclis'in, hem sivil toplumun büyük bir başarısı olduğunun altını çizen Derviş, ihracat için, ekonomi için önümüzdeki yıllarda bu sürecin devam etmesinin, hızlanmasının çok önemli olacağını vurguladı. 
     Kemal Derviş, ''AB yasalarına katkıda bulunan herkese bir Türk vatandaşı ve sanırım sizler de aynı fikirdesiniz, Türk girişimcisi olarak teşekkür etmemiz lazım'' dedi. 
     TİM Başkanı Oğuz Satıcı'nın ''Biz her an gol atmaya hazırız'' demesi üzerine de Derviş, ''Temmuz'da çok iyi bir gol attınız'' karşılığını verdi. 
     Derviş, bir gazetecinin, ANAP Genel Başkanı, Devlet Bakanı ve Başbakan Yardımcısı Mesut Yılmaz'ın seçim ittifakına ilişkin açıklamasını hatırlatması üzerine de, şunları söyledi 
     ''Ben göremedim daha ne açıklandığını. Ama mutlaka ittifakı kolaylaştıracak daha geniş tabanlı hareketlerin oluşmasına katkıda bulunacak düzenlemelere gerek var diye düşünüyorum. Onu herhalde kastetmiştir. Bu kadar bölünmüş bir yapıda siyasi istikrarı sağlamak zor oluyor. Ama gene de şunu söyleyeyim, ekonomi yavaş yavaş hızlanıyor. Kurumlar da yerine oturuyor. Sivil toplum da çok güçlü. Emeğimiz de sorumlu ve güçlü bir emek. Girişicimiz, özel sektörümüz de çok esnek, çok yapıcı. Dünyayı çok iyi öğrenmiş, dünyaya çok iyi yönelmiş bir özel sektörümüz var. Siyasette bir çok şey olabilir. Fakat Türk ekonomisi bence yol almıştır, yol almaya devam ediyor. Sivil toplum, emek ve özel sektör arasındaki bu denge, bu dayanışma ve bu ekonomik başarıya odaklanma devam ederse siyasette ne olursa olsun Türkiye yoluna devam eder.'' TİM'deki açıklamalarının ardından, Türkiye İhracatçılar Meclisi TİM tarafından organize edilen sektör ziyaretleri çerçevesinde önce Ülker'in Topkapı'daki fabrikasını ziyaret eden Derviş'in, bugün sırasıyla Orjin Group, Örma Tekstil, Altın Marka Gıda Sanayi ve Ticaret A.Ş. ve Öz Tiryakiler firmalarını ziyaret edip, incelemelerde bulunması bekleniyor. 
     





</TEXT>
</DOC>
