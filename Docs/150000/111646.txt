<DOC>
<DOCNO> 111646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sonspo08.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Ergin Ataman basından ilk eleştirisini aldı... 
</HEADLINE>
<TEXT>

     İtalya 1. Basketbol Ligi'nde bu sezon yıldız transferlere ön plana çıkan Montepaschi Siena'nın antrenörü Ergin Ataman, İtalyan basınından ilk eleştirisini aldı. 
     Ligin 4. haftasında ilk zorlu deplasmanında Oregon Cantu'ya 72-67 yenilen Siena, ''yıldız oyuncuları olmasına rağmen henüz takım oyunu oynamamakla'' suçlandı. 
     Kadrosunda Mirsad Türkcan, Alphonso Ford, Vukceviç, Chiacig gibi yıldız oyuncuları bulunduran ve bu sezon şampiyonluğa oynayan Siena, geçen sezon play off maçlarında elendiği Cantu'dan rövanşı da alamayınca şaşkınlık yarattı. 
     La Gazzetta dello Sport'ta yapılan yorumda, ''Yıldız oyuncular da oynamayı, hoşgörüyü öğrenmek zorunda. İlk zorlu maçta Siena'nın yıldızlarının herbiri kendi kafalarına göre oynadı. Ama daha çok zorlu maçlar oynayacaklar'' denildi. 
     Türk antrenör Ataman ise maç sonrası düzenlenen basın toplantısında, ''İlk zorluğumuz takım oyunundan çıkmamız oldu. Ve bireysel kalite bile bizi kurtarmaya yetmedi'' açıklamasında bulundu. 
     Ataman, lig başında verdiği demeçte Euro Lig'in başlangıcında Siena'nın takım olduğunun görülmeye başlayacağı sözünü verirken, Stefanov gibi önemli bir oyuncusunun sakat olmasının da faktörüyle henüz bunu başaramadı. 
     Siena, 10 Ekim Perşembe günü Euro Lig'de ilk maçını kendi sahasında Zalgiris Kaunas'la yapacak. 
     





</TEXT>
</DOC>
