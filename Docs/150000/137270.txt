<DOC>
<DOCNO> 137270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sondun15.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos'tan ilk demeç... 
</HEADLINE>
<TEXT>

     Kıbrıs Rum yönetimi liderliğine dün seçilen Demokratik Parti DİKO Başkanı Tasos Papadopulos, ''Rum göçmenlerin ve yerlerinden edilmişlerin güvenle geri dönmeleri için mücadele edeceğini'' söyledi. 
     Papadopulos, taraftarlarına hitaben yaptığı konuşmada, ''Annan planını katılımcılık ve esneklikle müzakere edeceğini, kayırmacılığın ve partileşmenin kökünü kazıyacağını'' ifade etti. 
     ''Annan planını, Kıbrıslı Türk vatandaşlarımızın haklarını ellerinden almak için değil de, planı yaşayabilir ve çalışabilir yapmak için müzakere etmek istiyoruz'' diyen Papadopulos, kendisinin Kıbrıslı Türklere iftiralarla yanlış tanıtıldığını belirterek, şöyle dedi 
     ''İftiralarla zehirledikleri Kıbrıslı Türk vatandaşlarımızı temin etmek isterim ki, yeniden birleşmiş bir Kıbrıs'ın Avrupa Birliği'ne katılabilmesi, Kıbrıslı Rum ve Türkler olarak Avrupa ailesi ürünlerini birlikte tatmanız için işbirliği beklentisi içinde bulunuyorum.'' Papadopulos, kadın-erkek eşitliğinin sağlanmasına çalışacağını, ekonomik açıdan zayıf olan sınıflara daha fazla dikkat göstereceğini dile getirerek, ''Rum göçmenlerin ve yerlerinden edilmişlerin güvenle geri dönmeleri için mücadele edeceğini'' söyledi. 
     Tasos Papadopulos, ''Bu heyecanlı anda, kayıpların büyük insancıl dramını unutamayız. Dikkatimizi bu konuya çevirmek istiyoruz. Toplumlararası görüşmelerde, tamamen insancıl olan bu sorunun çözüme ulaşması zamanı geldiği konusunda ısrar edeceğiz. Kayıplarımızın akıbeti hakkında artık bilgi sahibi olma zamanı gelmiştir'' diye konuştu. 
     Papadopulos'un konuşmasında Klerides'e hizmetleri için teşekkür ettiğini sırada, topululuk arasından Klerides'e ''yuh'' çekildi. 
     Papadopulos, görevini 28 Şubat Cuma günü devralacak. Rum Meclisi de aynı gün toplanarak, Papadopulos'un milletvekilliğinin düşmesi nedeniyle yerine atama yapacak. 
     
     PAPADOPULOS KİM 
     1934 yılında Lefkoşa'da doğdu. İngiltere'de hukuk tahsilinin ardından Avukatlık yaptı. EOKA örgütünün PEKA isimli siyasi kolunun önce Lefkoşa bölge sorumlusu, ardından da genel sorumlusu oldu. EOKA mücadelesinde aktif rol aldı. Londra ve Zürih Anlaşmaları için Londra'da düzenlenen toplantıya katılan iki Rum temsilciden biriyken Zürih Anlaşması'nın imzalanmasına karşı çıktı. Kıbrıs anayasasını hazırlamakla görevli 4 Rum temsilci arasında yer aldı. 12 yıl süreyle çeşitli bakanlık görevlerinde bulundu. Bunlar sırasıyla İçişleri, Maliye, Çalışma ve Sosyal Güvenlik, Sağlık, Tarım ve Doğal Kaynaklar bakanlıkları. Çeşitli dönemlerde milletvekilliği yaptı. 
     1976'ya kadar, toplumlararası görüşmeleri yürüten Glafkos Klerides'e danışmanlık yaptı. 1976 yılı Nisan ayından 1978 yılı Temmuz ayına kadar Rum tarafı adına görüşmecilik görevini sürdürdü. 
     Fotini Mihailidi ile evli Papadopulos'un, ikisi kız 4 çocuğu bulunuyor. 
     Bu arada Rum basını, seçim sonuçlarını şu başlıklarla duyurdu 
     Fileleftheros ''Birinciden turdan Zafer'', Haravgi ''Halkın Zaferi'', Alithia ''Halk Belirsizliği Seçti'', Politis ''Zor Dönemde Kolay Pazar'', Simerini ''Halk Tasos'a Oy Verdi.'' 
     





</TEXT>
</DOC>
