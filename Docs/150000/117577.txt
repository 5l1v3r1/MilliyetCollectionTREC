<DOC>
<DOCNO> 117577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/soneko07.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sismik-2 yeniden gündemde... 
</HEADLINE>
<TEXT>

     Marmara Bölgesinde 1999 yılında meydana gelen deprem sonrası alımı söz konusu olan Sismik-2 araştırma gemisi projesi, yeniden gündeme geldi. 
     Edinilen bilgiye göre, 2003 yılında yeniden ihale edilmesi amacıyla, projeyi yürüten Maden Tetkik Arama Genel Müdürlüğü'nün Sismik-2 tedarik projesini 2003 yılı yatırım programına yeniden alması konusundaki çalışmalar, tamamlanma aşamasına getirildi. 
     DPT'nin de onaylanması halinde, proje yeniden MTA Genel Müdürlüğünün programına alınarak, 2003 yılı ilk aylarında uluslararası düzeyde ihale çalışmaları başlatılacak. 
     
     25 MİLYON DOLAR 
     Teçhizat ve gemi inşaa harcamaları da dahil olmak üzere gerekli 25 milyon dolarlık kaynağın öz kaynaklardan karşılanması programlanan yeni Sismik-2 gemisi için, DPT'den 2000 yılı içinde alım onayı alınmıştı. 
     Yüksek Planlama Kurulu ve Hazine Müsteşarlığı'nın da alımında yarar gördüğü yeni Sismik araştırma gemisi projesinin uygulama çalışmaları konusunda MTA Genel Müdürlüğü görevlendirilmiş, söz konusu kuruluş ihale öncesi hazırlıkları tamamlayarak ihaleyi duyuru aşamasına getirmişti. Ancak yaşanan ekonomik kriz nedeniyle ihale çalışmaları dondurulan projenin, 2003 yılında yeniden yatırım programına alınması kararlaştırılmıştı. 
     MTA Genel Müdürlüğü'nün halen elinde bulunan, ancak ekonomik kullanım ömrünü tamamlamış bulunan Sismik-1 gemisine alternatif olarak alımı planlanan ve üç boyutlu olarak daha kapsamlı çalışmaları sürdürecek olan yeni Sismik araştırma gemisinin, en geç üç yıl içinde inşa edilmesi öngörülüyor. 
     





</TEXT>
</DOC>
