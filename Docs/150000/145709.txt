<DOC>
<DOCNO> 145709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun46.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Irak'a inen paraşütçüler Türkiye'yi de mi tutacak 
</HEADLINE>
<TEXT>

     ABD'de yayımlanan The Washington Post gazetesi, Kuzey Irak'a paraşütle indirilen 1000 kadar Amerikan askerinin, Irak Kürdistan Demokratik Partisi IKDP kontrolündeki Harir Havaalanı'nı kontrol altına aldığını ve bu askerlerin amaçlarından birinin, 40 bin Türk askerini sınırda tutarak, ''savaş içinde savaş'' başlamasını engellemek olduğunu öne sürdü. 
     Gazetenin Steve Vogel imzalı haberinde, İtalya'daki 173. Hava İndirme Tugayı'ndan 1000 kadar Amerikan askerinin, ABD Hava Kuvvetleri'nin C-17 kargo uçaklarıyla Kuzey Irak'a getirildiği ve paraşütle bölgeye indirildiği belirtildi. Askerlerin indirildiği bölgenin, Erbil'in kuzeydoğusundaki Harir Havaalanı olduğu kaydedilen haberde, askerlerin yanında tanksavar füzeler, mayın temizleyiciler, keskin nişancı ekipleri ve makinalı tüfekler gibi malzamenin bulunduğu, önümüzdeki günlerde ağır silahların da bölgeye ulaştırılacağı ifade edildi. 
     Haberde, bu askerlerin, Erbil'in yanı sıra Kerkük'ün kontrolünden de sorumlu olmasının planlandığı belirtildikten sonra, ''Tugayın başta gelen amaçlarından biri, 40 bin Türk askerini sınırda tutarak, ABD'nin desteklediği Iraklı Kürt güçlerine karşı savaş içinde savaş başlatmasını engellemek'' ifadesi kullanıldı. 
     Kuzeyden operasyonun, ABD savaş planlamacılarının ilk planlarına göre ağırlıklı bir güçle başlamasının gerektiği, ancak Türkiye'nin, Amerikan askerlerini topraklarında kabul etmemesi sonucu olarak hafif bir gücün kuzeydeki Kürt bölgesine indirildiği belirtilen haberde, Amerikan subaylarının, bu bölgede en büyük tehdit olarak terörizmi gördükleri ve özellikle Ensar El-İslam denilen örgütü hedef almayı planladığı bildirildi. 
     The Washington Post'un haberinde, Kuzey Irak'a havadan indirme işleminin aslında iki gün önce gerçekleştirilmesinin planlandığı, ancak olumsuz hava koşulları yüzünden bu işlemin biraz ertelendiği kaydedildi. 
     




</TEXT>
</DOC>
