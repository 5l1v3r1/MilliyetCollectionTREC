<DOC>
<DOCNO> 143205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko25.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas Holding, 14.2 trilyon lira zarar açıkladı... 
</HEADLINE>
<TEXT>

     İhlas Holding, 2002 yılı için 14.7 trilyon lira zarar açıkladı. 
     İhlas Holding'in Olağan Genel Kurulu, İstanbul'daki şirket merkezinde yapıldı. 
     İhlas Holding Yönetim Kurulu Üyesi ve Mali İşler Koordinatörü Mahmut Kemal Aydın, Genel Kurul'da yaptığı konuşmada, şirketin 2001 yılı sonunda 28 trilyon 842 milyar 156 milyon lira olan net dönem zararının 2002 yılında 14 trilyon 709 milyar 805 milyon liraya gerilediğini bildirdi. 
     Mahmut Kemal Aydın, zararın bu yıl sonunda mümkün olduğunca telafisi yönünde yoğun gayret göstererek karlı bir faaliyet sonucu hedeflediklerini, bu gayretin yanında ülkenin içinde bulunduğu ekonomik durumun bunda büyük rol oynayacağını söyledi. 
     Sıkıntıların en kısa sürede atlatılması yönünde çaba sarf edeceklerini dile getiren Aydın, ''Bu nedenle ilk adım olarak, sermaye yapımızı güçlendirmek için Sermaye Piyasası Kurulu'na yüzde 95 bedelli, yüzde 5 bedelsiz olmak üzere mevcut 58 trilyon 35 milyar 437 milyon lira olan sermayemizin 116 trilyon 70 milyar 875 milyon liraya çıkarılması için 2002 yılı sonbaharında başvuru yapılmıştır. Yapılan müracaat, kurul tarafından 31 Aralık 2002 tarihinde kayda alınmıştır. Söz konusu artırım, başarılı bir şekilde 29 Ocak 2003 tarihinde tamamlanmıştır'' dedi. 
     Aydın, Genel Kurul'da yabancı ortakları temsilen söz alan avukat Vuslat Sümen'in bilançonun çok parlak görünmediğine ilişkin ifadesi üzerine, şirketin durumunun iyiye gittiğini, geçen yıl 28.8 trilyon lira olan zararın bu yıl 14.7 trilyon liraya indiğini belirtti. 
     Aydın, ''Sermaye artırımı ile şirketlerin öz kaynakları kuvvetlendi. 2003 sonunda bu zararları telafi edeceğimiz kanaatindeyim'' dedi. 
     Şirketin Armutlu'da inşa ettiği devremülk tatil köyünü 2003 yılı sonu veya 2004 yılı başında tamamen bitirmeyi planladıklarını kaydeden Aydın, daireler teslim edildiğinde uzun vadeli borçlar kaleminde görülen 99 trilyon liranın gelir tablosuna intikal edeceğini söyledi. 
     Bu arada, İhlas Holding Yönetim Kurulu Başkan Vekili ve Genel Müdürü Mücahit Ören, 2002 yılı faaliyet raporunda yer alan mesajında, İhlas Holding'in Türkiye'de yaşanan krizin şok etkilerini yoğun bir şekilde hissettikten sonra hızlı ve etkin tedbirlerle maruz kaldığı ekonomik sıkıntıların sonuçlarından sıyrılmaya başladığını, iyi bildikleri ve entegre oldukları sektörlerde kar odaklı bir organizasyon ile faaliyetlerini sürdürdüklerini bildirdi. 
     İhlas Holding'in bilançosuna göre, şirketin 2002 yılındaki aktif toplamı 359.1 trilyon lira olarak gerçekleşti. 
     Şirketin 2002 yılındaki kısa vadeli borçlarının 111.6 trilyon lira, uzun vadeli borçlarının 159.9 trilyon lira, net satışlarının 24 trilyon lira olduğu kaydedildi. 
     





</TEXT>
</DOC>
