<DOC>
<DOCNO> 110830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur25.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehir Tiyatroları sezona tartışmalarla başladı... 
</HEADLINE>
<TEXT>

     İstanbul Büyükşehir Belediyesi Şehir Tiyatroları tarafından bu akşam prömiyeri gerçekleştirilecek ''Bir Adam Yaratmak'' adlı oyunun yazarı Necip Fazıl Kısakürek'in oğlu Mehmet Kısakürek, ''oyunun temsiline izin vermediğini'' bildirdi. 
     Şehir Tiyatroları Genel Sanat Yönetmeni Nurullah Tuncer ise ''Oyun, bu akşam sahnelenecek'' dedi. 
     Mehmet Kısakürek, yaptığı yazılı açıklamada, ''Bir Adam Yaratmak'' adlı oyunun Şehir Tiyatroları'nda sahneleneceğini basından öğrendiğini belirterek, İstanbul Büyükşehir Belediyesi Kültürel ve Sosyal İşler Daire Başkanlığı'na 18 Eylül 2002 tarihinde gönderdiği mektupla, ''eserin izin alınmadan sahnelenmesinin kanunen mümkün olmadığı'' konusunda uyarıda bulunduğunu kaydetti. 
     Bu girişime Şehir Tiyatroları'nca olumlu yanıt verildiğini ve izin alınmasında usul yönünden bir hata olduğunun dile getirildiğini anlatan Kısakürek, şöyle dedi 
     ''Eserin 1 Ekim Salı günü yapılan son provasını seyretmeme imkan tanınmıştır. Sergilenen sahne aksiyonunun dekor, mizansen, kostüm, kurgu, dil ve fikir bakımından yani hiçbir bakımdan Bir Adam Yaratmak'la ilgisi yoktur.'' Eserin 1937-38 sezonunda Muhsin Ertuğrul tarafından sahnelendiğini hatırlatan Kısakürek, ''Tiyatronun idari mekanizmasındaki şahısların bütün iyi niyetlerine ve içten gayretlerine rağmen eserin bir yönetmen tarafından adeta içeriden sabote edilerek katledildiği açıktır'' ifadesini kullandı. 
     Kısakürek, bu durumu üzüntüyle karşıladığını dile getirerek, ''Oyunun temsiline izin vermediğimi kamuoyuna bildiriyorum'' dedi. 
     Bu durumu Büyükşehir Belediye Başkanı Ali Müfit Gürtuna'ya da bildirdiğini ifade eden Kısakürek, şunları kaydetti 
     ''Avukatım aracılığı ile noter kanalıyla resmi ihtarname yapılarak eserin temsil edilmemesi istenmiş ve her ihtimale karşı tedbir kararı almak için mahkemeye başvurulmuştur. Bütün bu teşebbüslerimden sonuç alıncaya kadar geçecek süre içinde eserin sahnelenmesi halinde, sahnelenen şeyin Bir Adam Yaratmak olmadığı, yazarını asla bağlamayacağı da açıktır.'' 
     
     ŞEHİR TİYATROLARI'NIN AÇIKLAMASI 
     Şehir Tiyatroları Genel Sanat Yönetmeni Nurullah Tuncer de, konuya ilişkin yaptığı açıklamada, Şehir Tiyatroları'nın her yıl olduğu gibi bu yıl da perdelerini açacağını dile getirerek, ''Oyun bu akşam sahnelenecek'' dedi. 
     Tuncer, kendilerine noterden herhangi bir ihtarname gelmediğini de belirtti. 
     Necip Fazıl Kısakürek'in ''Bir Adam Yaratmak'' adlı oyununun prömiyeri bu akşam Kadıköy Haldun Taner Sahnesi'nde yapılacak. 
     





</TEXT>
</DOC>
