<DOC>
<DOCNO> 100641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/siyaset/siy02.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokratlar aday olmak için kuyruğa girdi 
</HEADLINE>
<TEXT>
Partilerin vitrin yarışı 
Sami Selçuk’u da saflarına katan ANAP, şimdi Şenol Güneş’in peşine düştü. YTP’nin ilk bürokrat adayı Yargıtay’dan. BDDK üyesi Çevik MHP’den aday olacak 
     ANKARA Milliyet 

     Milletvekili adayı olmak isteyen bürokratların istifaları devam ediyor. Bürokratlarının istifa etmesi gereken süre, bugün 17.30’da sona eriyor. "Deprem dede" olarak bilinen Prof. Ahmet Mete Işıkara’yı partiye alan ANAP, eski Yargıtay Başkanı Sami Selçuk’u da saflarına kattı. ANAP, Futbol Federasyonu Başkanı Haluk Ulusoy, Milli Takım teknik direktörü Şenol Güneş, İktisadi Kalkınma Vakfı Başkanı Meral Gezgin Eriş, sanatçı Hülya Koçyiğit, İstanbul Büyükşehir Belediye Başkanı Ali Müfit Gürtuna ve avukat Kezban Hatemi’ye teklif götürmeye hazırlanıyor. 
     
     Sirmen bekliyor 
     Seyfi Oktay’ın bakanlığı döneminde Adalet Bakanlığı Müsteşarlığı yapan Yargıtay üyesi Yusuf Kenan Doğan, Yeni Türkiye Partisi’nden milletvekili aday adayı olmak için dün görevinden istifa etti. Oktay’dan boşalan bakanlık koltuğuna Mehmet Ağar’ın atanmasından sonra alındığı müsteşarlık görevine yargı kararıyla dönen Doğan, daha sonra Yargıtay üyeliğine seçilmişti. 
     Doğan, YTP’nin Malatya Milletvekili aday adayı olmak üzere görevinden istifa ettiğini söyledi. Çukurova Üniversitesi Tıp Fakültesi Patoloji Anabilim Dalı Başkanı Prof. Dr. Seyhan Varinli de, YTP için görevinden ayrıldı. 
     İzmit Büyükşehir Belediye Başkanı Sefa Sirmen’in, milletvekili adaylığı için bugün istifa edebileceği bildirildi. 
     Sirmen, "Yarın bugün karar vereceğim. Aday olursam da, CHP’den olurum" açıklamasını yaptı. Çanakkale Başkanı İsmail Özay YTP’den aday adayı olacağını bildirirken, İbrahim Yetkin de, CHP’den aday olmak için Türkiye Ziraatçiler Derneği Genel Başkanlığı’ndan istifa etti. BDDK üyeliğinden istifa eden Kemal Çevik’in de, MHP’den aday olması bekleniyor. 
     Sağlık Bakanlığı’nda da Müsteşar Sefer Aycan’ın ardından yardımcısı Rüstem Zeydan, Personel Genel Müdürü Hacı Çelik ve Sağlık Eğitimi Genel Müdürü Bülent Ulutaş istifa ettiler. Denizcilik Müsteşarı Mustafa Korçak ise, MHP’den aday adayı olmak için istifa etti. 
     Başbakanlık Koruma Müdürü Recai Birgül’ün de, seçimlerde DSP’den aday adayı olmak üzere görevinden ayrıldığı öğrenildi. 
     
Beyaz Enerji’ savcısı DYP’de      Talat Şalk, Ankara Devlet Güvenlik Mahkemesi DGM Savcılığı’ndan istifa ederek DYP’den milletvekili adayı olacağını açıkladı. Cumhur Ersümer’in Başbakan Yardımcılığı ve Enerji Bakanlığı’ndan istifasına neden olan "Beyaz Enerji" soruşturmasıyla gündeme gelen ve ANAP Genel Başkanı Mesut Yılmaz’ın "siyasi davrandığı" yolunda ağır suçlamalarına hedef olan Şalk, dün Celal Bayar Köşkü’nde DYP Genel Başkanı Tansu Çiller ile bir süre görüştü. Çiller, Şalk’ın, DYP’nin milletvekili adaylığı teklifini kabul ettiğini bilirterek, "Millet vicdanının tasvip ettiği isimleri partimize almaya devam ediyoruz" diye konuştu. 
     
Kürşat Tüzmen AKP’ye gitti      MHP’ye yakınlığıyla bilinmesine karşın Devlet Bakanı Tunca Toskay ile düştüğü anlaşmazlık nedeniyle Dış Ticaret Müsteşarlığı’ndan ayrılan Kürşat Tüzmen, milletvekili adayı olmak için dün AKP’ye katıldı. Recep Tayyip Erdoğan, katılım töreninde "muhafazakar, demokratik kimlikleriyle siyasetin parçalanmış merkez sağını yeniden inşa etmeye talip olduklarını, partisinin eski siyaset anlayışını yıkarak yelpazenin merkezine oturduğunu" söyledi. Tüzmen de, 3 ay önce müsteşarlık görevinden ayrılırken önündeki iki yoldan birinin ticaret, diğerinin siyaset olduğunu açıkladığını anımsatarak, "Bu ülkenin hizmetkarı olmak için siyaseti tercih ettim" dedi. Tüzmen, "yerli malı" bir partide yer almaktan mutlu olduğunu da söyledi. 
     



 SİYASET 



















</TEXT>
</DOC>
