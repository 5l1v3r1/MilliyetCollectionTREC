<DOC>
<DOCNO> 128491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sondun03.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ''Saddam sürgün seçeneğini değerlendirmeli'' 
</HEADLINE>
<TEXT>

     ABD, Irak lideri Saddam Hüseyin'in, kendiliğinden görevini bırakıp sürgüne gitmesinin iyi bir seçenek olduğuna inanıldığını, ancak bu yönde özel bir plan geliştirilmediğini bildirdi. 
     İran gazetesi İntihab, ABD'nin, milyarlarca dolara mal olacak kanlı yeni bir Körfez Savaşı yerine Saddam Hüseyin'i yerinden indirmeyi tercih ettiğini yazmıştı. 
     Gazete, Alman Dışişleri Bakanı Joschka Fischer'ın, İran Dışişleri Bakanı Kemal Harrazi'ye telefonda, Washington yönetiminin Saddam'ı, kansız bir darbeyle indirmek için Rusya'dan yardım istediğini anlattığını ileri sürmüştü. 
     ABD Dışişleri Bakanlığı sözcüsü Richard Boucher ise, ABD Dışişleri Bakanı Colin Powell ve Savunma Bakanı Donald Rumsfeld'in, Irak liderinin görevi kendiliğinden bırakması yönünde konuşmalar yaptıklarını söyledi. 
     Boucher, gazetecilerin sorusu üzerine, kendiliğinden görevi bırakmak gibi bir şeyi seçenek olarak görmesi halinde, Saddam Hüseyin'in ''bu seçeneği değerlendirmesinin iyi olacağını'' ancak ABD'nin, bu yönde bir öneri sunmadığını, bu tür girişimi bulunmadığını kaydetti. 
     Boucher, ''Saddam Hüseyin'in silahlanma amacından vazgeçmesi, ülkeyi kendiliğinden veya zorla terketmesi gibi her ne seçenek olursa olsun, ABD'nin tek amacının, Irak'ın silahsızlandırılması olduğunu'' vurguladı. 
     Richard Boucher, BM sürecinin, Irak rejiminin barışçı bir şekilde silahsızlandırılması için ''son fırsat'' olduğunu da kaydetti. 
     
</TEXT>
</DOC>
