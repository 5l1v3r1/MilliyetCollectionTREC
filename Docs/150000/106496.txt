<DOC>
<DOCNO> 106496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun03.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Papupa Yeni Gine'de deprem ve tsunami... 
</HEADLINE>
<TEXT>

     Papua Yeni Gine açıklarında meydana gelen ve 3 kişinin ölümüne yol açan Richter ölçeğine göre 7.5 büyüklüğündeki depremde, küçük bir tsunami deprem dalgası meydana geldiği ve onlarca evin sulara sürüklendiği bildirildi. 
     Avustralya Jeolojik Araştırmalar Örgütü'nden Mark Leonard, yerel saatle 04.44'de TSİ 21 44 meydana gelen depremin merkez üssünün, Wewak sahil kasabasının 100 kilometre kuzeybatısında ve başkent Port Moresby'nin 850 kilometre kuzeybatısında, 33 kilometre yeraltında olduğunu açıkladı. 
     Leonard, bölgede en büyüğü 5.1 olmak üzere bir dizi artçı şok oluştuğunu, artçı şokların şiddetinin azalarak devam etmesini beklediklerini söyledi. 
     Yerbilimci Chris McKee, Papua Yeni Gine deprem gözlemevinin depremi 7.6 büyüklüğünde ölçtüğünü, kendilerine ulaşan bilgilere göre Wevak kasabasında ve Karkar adasında 1-2 metre yüksekliğinde tsunami oluştuğunu kaydetti. 
     McKee, ancak bu tsunaminin tehlikeli olmadığını söyledi. 
     Wevak'dan Rahip Tony Burgess de, sabaha karşı meydana gelen depremin adalarda hissedildiğini, yaklaşık 40-50 evin sulara sürüklendiğini söyledi. 
     Burgess, ancak 1998'deki depremde olduğu gibi devasa bir gelgit dalgası oluşmadığını, bu seferki tsunaminin daha küçük olduğunu belirtti. 
     Bu arada, deprem nedeniyle Hawai'deki Pasifik Tsunami Uyarı Merkezi, Japonya'dan Fiji'ye kadar Pasifik'deki tüm ada ve sahil bölgelerine tsunami izleme ve uyarı alarmı verdi. Ancak, bu alarm durumu daha sonra iptal edildi. 
     





</TEXT>
</DOC>
