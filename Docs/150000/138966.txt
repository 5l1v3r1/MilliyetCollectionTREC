<DOC>
<DOCNO> 138966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo07.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, yarın Cibona VIP Zagreb takımıyla karşılaşacak 
</HEADLINE>
<TEXT>

     Basketbolda Erkekler Avrupa Ligi 2. turunda D Grubu'nda mücadele edecek olan Efes Pilsen, ilk maçında yarın İstanbul'da Hırvatistan'ın KK Cibona VIP Zagreb takımıyla karşılaşacak. 
     Abdi İpekçi Spor Salonu'ndaki karşılaşma saat 19.00'da başlayacak ve CİNE 5'ten şifresiz olarak naklen yayınlanacak. 
     İki takım arasında ilk turda yapılan maçlarda Efes Pilsen İstanbul'daki karşılaşmayı 91-57 kazanmış, deplasmanda ise 64-56 yenilmişti. 
     Efes Pilsen Antrenörü Oktay Mahmuti, rakiplerini iyi tanıdıklarını belirterek, kendi sahalarında oynamanın avantajını kullanmak istediklerini söyledi. 
     Mahmuti, ''İyi savunma ve mücadele ile bu karşılaşmadan galip ayrılmayı hedefliyoruz. Bu maçta da en büyük desteğimiz taraftarlarımız olacak. Abdi İpekçi Spor Salonu'na tüm basketbolseverleri bekliyoruz'' şeklinde konuştu. 
     





</TEXT>
</DOC>
