<DOC>
<DOCNO> 106569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo01.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yugoslavya, basketbolda Dünya Şampiyonu... 
</HEADLINE>
<TEXT>

     ABD'nin İndianapolis kentinde yapılan 14'üncü Dünya Erkekler Basketbol Şampiyonası'nın finalinde Yugoslavya rakibi Arjantin'i uzatmada 84-77 yenerek, altın madalyayı kazandı. 
     Yugoslavya, normal süresi 75-75 berabere biten maçı uzatmada 84-77 kazanarak Dünya Erkekler Basketbol Şampiyonu oldu. 
     Yugoslav takımından Dejan Bodiroga'nın 27 sayı attığı karşılaşmada, Peja Stojakovic de 26 sayıyla en skorer oyuncular oldular. Takımın NBA oyuncularından Vlade Divac, Arjantin'in başarılı savunması karşısında, pota altında ancak 3 sayı bulabildi. Arjantin takımı ise Fabricio Oberto'nun attığı 28 sayıya karşın, savunmada yetersiz kaldı. 
     Maçın birinci periyodu 24-19 Yugoslavya, ikinci periyot 41-39 Yugoslavya, üçüncü periyot 57-52 Arjantin lehine sonuçlandı. Dördüncü periyodun 75-75 berabere kalmasının ardından beş dakikalık uzatma süresinin sonunda Yugoslavya maçı 84-77 kazandı. 
     Normal sürenin bitimine ikibuçuk dakika kala, Arjantin takımı, skorda 74-66'lık üstünlüğü elde bulundurmasına karşın, Yugoslav takımından Bodiroga ve Stojakovic'in basketleriyle durum 75-75 oldu. Arjantin takımından Scola'nın faul yaptığı Divac, bu avantajı kullanamayıp iki faul atışını da kaçırınca maç uzatmaya kaldı. 
     Yugoslavya takımı ise, uzatmada Arjantin'i 84-77 yenerek altın madalyaya uzandı. 
     Maçtan sonra düzenlenen basın toplantısında konuşan Yugoslavya antrenörü Svetislav Pesic, ''Oyuncularımla, bizi buraya kadar gelip destekleyen taraftarlarla gurur duyuyorum. Dünkü Yeni Zelanda maçında da, bugünkü maçta da takım, yüreklilik gösterdi ve geride olmasına karşın her iki maçı da kazanmasını bildi. Biz bu turnuvada büyük deneyim kazandık'' dedi. 
     Şampiyonada üçüncü olan Almanya takımının üyesi, oğlu Marco Pesic'i de kutlayan Svetislav Pesic, ''bronz madalya alan Almanya takımının bir oyuncusu olarak, oğlumla gurur duyuyorum'' ifadesini kullandı. 
     Arjantin'in en iyi oyuncuları arasında bulunan Emanuel Ginobili'nin, Yeni Zelanda maçındaki sakatlığı nedeniyle final maçında çok az süre oyunda kalması yüzünden eleştirilen Arjantin takımı antrenörü Ruben Magnano, ''Ginobili'yi oynatmayı tabii ki isterdik. Ama dünkü maçta kötü sakatlandı. Bugün de, kendisine verilen sürede yüzde 100 kendisi gibi olmadığı açıktı'' diye konuştu. 
     Final maçında, kendisinden beklenen performansı ortaya koyamayan Yugoslav takımının oyuncusu Vlade Divac, uzatmaya kalmadan önceki dakikalarda faul atışlarını kaçırmasının, stres yüzünden olup olmadığını soran gazetecilere, ''Hiç stresli değildim. Sadece çok yorgundum'' yanıtını verdi. Divac, 17 yaşında İspanya'da ilk dünya basketbol şampiyonası turnuvasına katıldığını belirterek, ''artık bu benim için son Dünya Basketbol Şampiyonası. Bu kadar iyi bir şekilde bittiği için çok memnunum'' dedi. 
     
     EN İYİ OYUNCULAR 
     NBA oyuncularından Yugoslav takımı mensubu Predrag Stojakovic, Arjantinli oyun kurucu Emanuel Ginobili ile birlikte, Indianapolis Dünya Basketbol Şampiyonası'nın en iyi oyun kurucuları olarak seçildi. 
     En iyi forvetler, Almanya'dan Dirk Nowitzki ve Yeni Zelanda'dan Pero Cameron olurken, en iyi pivot ödülü Çin takımının oyuncusu Yao Ming'e verildi. Bütün turnuvanın en iyi oyuncusu ise, Almanya takımından Dirk Nowitzki seçildi. 
     





</TEXT>
</DOC>
