<DOC>
<DOCNO> 136330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sonspo05.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Futubolu değil sorunları konuşuluyor... 
</HEADLINE>
<TEXT>

     Fenerbahçe'nin sezon başında büyük umutlarla kadrosuna dahil ettiği Arjantinli futbolcu Ariel Ortega, sarı-lacivertli takımda sergilediği futboldan çok, sorunlarıyla gündemde kalmaya devam ediyor. 
     Sarı-lacivertli takıma transferinden kısa bir süre sonra, hakkında, mutsuz olduğu ve bu nedenle de ülkesine geri dönmek istediği şeklinde iddialar çıkan Ortega, ülke milli takımının Hollanda ile yapacağı maç için Amsterdam'a gidince ortalık yine karıştı. 
     Ortega'nın, Amsterdam'a çok sayıda valizle gitmesi kafalarda bir anda soru işareti yaratırken, 13 Şubat Perşembe günü İstanbul'a döneceği belirtilen sarı-lacivertli futbolcunun, gelip gelmeyeceği merakla bekleniyor. 
     Arjantin medyasındaki ''Ole'' gazetesinin hemen hergün, Ortega'nın eski kulübü River Plate'e geri döneceği biçiminde yayınladığı haberler de spekülasyonları da sürekli arttırıyor. 
     -26 MAÇIN 20'SİNDE SAHADA- Arjantinli futbolcu sarı-lacivertli takımın bu sezon oynadığı 26 resmi maçın 20'sinde forma giydi. 
     Ligde 5 golü bulunan Ariel Ortega, 11 lig ve 4 Avrupa kupası maçında 11 kişilik kadrolarda sahaya çıktı. 
     Yıldız futbolcuyu oynatmadığı yönünde eleştirilen, görevine son verilen teknik direktör Werner Lorant'tan sonra, Ortega, Oğuz Çetin yönetiminde yapılan 4 maçta sadece 1 kez ilk 11 kişilik kadroda yer buldu. 
     Sakatlığı nedeniyle ülkesine gittiği için Göztepe ve Trabzonspor maçlarında kadroda yer almayan Ortega, ertelenen derbi maçında Beşiktaş karşısında ise yedek soyundu. Arjantinli futbolcu Oğuz Çetin yönetiminde ilk kez geçen hafta yapılan Ankaragücü maçında ilk 11 kişilik kadroda sahaya çıkabildi. 
     Bu sezon bir çok maçta sergilediği performansla taraftarların adeta sevgilisi haline gelen ve tribünlerde kendisi için 'büyük komutan' pankartları açılan Ortega, sonunda taraftarı da çileden çıkardı. 
     Ankaragücü beraberliğinden sonra başkent dönüşü havalimanında bir grup taraftarın tepkisiyle karşılaşan Ortega, bu kez ''go home'' evine git şeklinde tezahüratlarla karşılaştı. 
     





</TEXT>
</DOC>
