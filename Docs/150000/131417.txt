<DOC>
<DOCNO> 131417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/yazar/gunes.html </URL>
<DATE> 2003/01/17/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
DİE nihayet özürlüleri araştırıyor 
</HEADLINE>
<TEXT>

     Geçen ay kimse farkına varmadı, ama Devlet İstatistik Enstitüsü DİE engellilerle ilgili bir araştırmayı başlattığını açıkladı. Bu bir ilk. Ancak DİE bu araştırmayı tek başına yapmıyor. Devletin resmi bir kuruluşu olan Özürlüler İdaresi Başkanlığı ile birlikte yapıyor. Dikkat ediniz devlet de "özürlüler" sözcüğünü kullanıyor, "engelli" değil Ve ne ilginçtir ki, araştırma kararı mayıs ayında alınmış ama ancak aralık ayı başında başlatılabilmiş. 
     Yine de çok önemli bir girişim. Sanıyoruz, bir süre önce kurulan bu idare önce engellilerin bir envanterini görmek istiyor. Çünkü araştırma ülkenin yedi bölgesinde toplam 120.485 hane halkı üzerinden planlanıyor. 
     Bir yandan hane halkı hakkında birtakım genel bilgiler elde edilecek, diğer yandan da engellilerin topoğrafyası çıkarılacak. Hane halkına yaş, cinsiyet yapısı, eğitim durumu, medeni durum, eşlerle akrabalık dereceleri, çalışma durumu, varsa bağlı olduğu sosyal güvenlik kuruluşu, hastalık ve ruhsal sorunları ile engellilerle ilgili sorular sorulacak. 
     Öte yandan, toplumdaki engellilik oranı, bu engellilerin yaş ve cinsiyet dağılımı, doğuştan engelli olanların nedenlerine göre dağılımı, yahut da sonradan oluşan engelin meydana geldiği yaş, bu engellilerin medeni durumları, eğitim ve sosyal güvenlik durumları, cihaz kullanma oranları veya hizmetlerden yararlanma oranları ile yaşadıkları güçlükler ve nihayet ailenin ve çevrenin tutumları, gibi birçok bilgi edinilecek. Kısacası araştırma ülkemizde engelliler hakkında kapsamlı bir topoğrafya çalışması olacak. 
     Dünyada 500 milyon engelli olduğu söyleniyor. Hatta daha da yüksek rakamlar bile telaffuz ediliyor. Özellikle gelişmekte olan ülkelerde oranın daha yüksek olduğu tahmin ediliyor. Ancak engellinin tanımı değiştiğinden kesin biçimde oran belirlenemiyor. Üstelik bu ülkelerde engellilerin yaşaması da çok zor. Yetersiz olanaklar nedeniyle çileleri katlanıyor. Yetkililer ülkemizde 6.5 - 7 milyon civarında bir engelli nüfusun olduğunu ifade ediyorlar. Çünkü kaba tahminler yüzde 10 civarında engelli nüfusun olduğunu gösteriyor. 
     Ülkemizde engelliler için olanakların son derece ilkel bir düzeyde olduğu malum. Yedi milyona varan, belki de aşan bir nüfusa hizmet etmeyen bir devlet düşünülebilir mi Hatta onları yok sayan Hele hele programında engellilere ön sıralarda yer vermeyen bir sosyal demokrat parti düşünülebilir mi Dahası, bu siyasi partinin Meclis’te hiç engellilerle ilgili bir önerisi, ya da eleştirisinin olmaması acaba nasıl karşılanır 
     Engellilerle ilgili girişimlerde geç kaldık. Ne devlet, ne de siyaset engellilerle uzun yıllar ilgilenmedi. Devlet özürlülerden gecikmesi için özür dilemeli Şimdi, AKP’nin Meclis’e taşıdığı engelli temsilciler ise olumlu bir başlangıç. Ancak bu alandaki çalışma ve çabaları hızlandırmalıyız. Umarız, DİE’nin araştırması süratle tamamlanır. 
     
     







Kıbrıs... 


Ankara - Washington ilişkisi polisiye bir film gibi... 


Stratejik ortak... 


Müslüman liderleri İstanbul’a bekliyor 


Teknenin emin sulara girmesi 


Çılgın sağduyu 


İş yok, laf çok 


DİE nihayet özürlüleri araştırıyor 


Kıbrıs’ta değişen ne .. 


"Hadise nedir 


İkili strateji 


Doluyu - boşu bırak, ortada bardak kalmadı 


Benim küçük peygamberim 


Buğdayda harp bahanesiyle spekülasyon 


</TEXT>
</DOC>
