<DOC>
<DOCNO> 129832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur05.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan, Türkmenistan'da... 
</HEADLINE>
<TEXT>

     AK Parti Genel Başkanı Recep Tayyip Erdoğan, Türkmenistan Devlet Başkanı Sapar Murat Türkmenbaşı tarafından kabul edildi. 
     Türkmenbaşı Köşkü'ndeki kabulde, Erdoğan ve Türkmenbaşı, yaklaşık 1 saat başbaşa görüştükten sonra, ortak basın toplantısı düzenlediler. 
     Türkmenbaşı, yaptığı açıklamada, Erdoğan'a ''ata diyarı'' diye nitelendirdiği Türkmenistan'ı ziyaretinden duyduğu memnuniyeti dile getirdi. 
     Oğuz Han'ın, Dede Korkut'un, Selçuk Bey'in, Çağrı Bey'in, Melihşah'ın, Alparslan'ın bu topraklarda yaşadığını ve dünya uygarlığına büyük katkılar sağladığını dile getiren Türkmenbaşı, ancak, zamanla Türkiye ile ilişkilerin koptuğunu söyledi. 
     Türkmenbaşı, Türkmenistan'ın 1991'de bağımsızlığını ilan etmesinden sonra Türkiye'nin elçilik açtığını anımsattı. 
     1999 yılında Türkmen halkının ''yiyecek ekmek bulamadığını'' ifade eden Türkmenbaşı, son yıllarda ülkesinin büyük bir gelişim sergilediğini belirtti. 
     1990'da 3 milyon ton olan petrol üretiminin 10 milyon tona çıkarıldığını, 60 milyar metreküp de doğalgaz üretildiğini kaydeden Türkmenbaşı, Türk işadamlarının da ülkesinde tekstil sektöründe faaliyet gösterdiğini bildirdi. 
     Türk işadamlarının ülkesinde 5 milyar dolarlık yatırımının bulunduğunu anlatan Türkmenbaşı, Erdoğan'a, daha sonra, ''adalet, kudret ve kalkınmanın sembolü'' olduğunu söylediği altından, minyatür bir kurt başı heykelciği hediye etti. 
     Türkmenbaşı, ayrıca, dostluğun sembolü olarak, Erdoğan'a, akşam, onuruna vereceği yemekte Türkmenistan pasaportu da vermek istediğini ifade etti. 
     Erdoğan da 1992 yılında ilk kez Aşkabat'a geldiğini anımsatarak, bugün gördüğü gelişimi takdirle karşıladığını ifade etti. 
     Erdoğan, ''Bugün, tertemiz yani tayyip bir şehir gördüm'' dedi. 
     Bir süre önce Türkmenbaşı'na yönelik suikast nedeniyle geçmiş olsun dileğinde bulunan Erdoğan, bu suikastın Türkmenistan'daki istikrara yönelik olduğunu söyleyerek, bu terörist eylemi kınadı. 
     Gezisine İçişleri Bakanı Abdülkadir Aksu'nun da katıldığını ifade eden Erdoğan, Türkmenbaşı'na bu konuda birlikte ne yapılacaksa hepsinin yapılacağını ifade etti. 
     Erdoğan, Türkiye'de meydana gelen uçak kazası nedeniyle gezinin farklı bir anlam kazandığını belirterek, ölenlere rahmet, yakınlarına başsağlığı diledi. 
     8 yıl aradan sonra ata yurdunda, Türkmenistan'ın kurulmasından, fahri bir Türkmenistan vatandaşı olarak gurur duyduğunu belirten Erdoğan, ''Dost, kardeş Türkmenistan'la ticaret ve ekonomik işbirliğine çok önem veriyoruz'' diye konuştu. 
     Erdoğan, enerji alanında da iki ülke arasında işbirliği kurulması gerektiğini dile getirdi. 
     Türkmenbaşı da Türkiye'deki uçak kazasından dolayı üzüntülerini ifade ederek, ''Atalarımız, olacak işe çare yok diyor. Bizim bir şairimiz Mahdum Kuli, ölen geri gelmeyecek ağlamakla diyor'' dedi. 
     Türkmenbaşı, Erdoğan'a, akşam verilecek konsere kısa bir süre de olsa katılması ricasında bulundu. 
     





</TEXT>
</DOC>
