<DOC>
<DOCNO> 122826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/yazar/kohen.html </URL>
<DATE> 2002/12/05/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Karar kesin olmadan... 
</HEADLINE>
<TEXT>

     Ankara’daki yoğun diplomatik trafiğin Irak boyutunda yapılan çeşitli beyanlar ve açıklamalar, kafaları iyice karıştırdı. Öyle ki, şimdi Türkiye’nin Irak’a karşı olası bir Amerikan askeri müdahalesine aktif katkıda bulunmaya razı olup olmadığı, Ankara’nın bu konudaki politikasının değişip değişmediği soruluyor. 
     Bu karışıklığın nedeni, Dışişleri Bakanı Yaşar Yakış’ın ABD Savunma Bakan Yardımcısı Paul Wolfowitz ve İngiltere Dışişleri Bakanı Jack Straw ile görüşmelerinden sonra verdiği demeçtir. Yakış’ın "gerekli olduğunda Türkiye’nin hava sahasını ve tesislerini ABD’nin kullanımına açabileceğini" söylemesi, dünya basınına Ankara’nın bu yöndeki yeni ve kesin bir kararı şeklinde yansıdı. Dışişleri Bakanlığı böyle bir izlenim edinilmiş olduğunu tespit eder etmez, bunu düzeltmek için, bir açıklama yapmak gereğini duydu. Bakan’ın da onayı ile yapılan bu açıklamada, Türkiye’nin böyle bir taahhütte bulunmadığı, görüşmelerde sadece çeşitli seçenekler üzerinde durulduğu belirtildi. 
     Tabii Bakan’ın demeci ile bakanlığın açıklamasındaki farklı ifadeler, bir dizi soruya yol açtı Acaba Bakan, kendi kadrosu ile ve güvenlik ile ilgili kurumlarla özellikle Genelkurmay ile istişare etmeden mi bu sözleri sarf etti Bu konuda bir eşgüdüm eksikliği mi oldu Bu bir acemilik veya dikkatsizlik eseri mi, yoksa bir tutum değişikliği mi 
     
     BÖYLE kritik bir dönemde yanlış anlamalara neden olan çelişkili bir durumun ortaya çıkması, gerçekten talihsizlik. Ancak Bakan’ın basın toplantısında söylediklerinin sadece bu bir - iki cümlesini alıp - bakanlığın açıklaması ile karşılaştırarak - Ankara’nın olası ABD operasyonundaki rolü konusunda çelişki içinde olduğu sonucunu çıkarmak da pek doğru değil. 
     Nitekim Bakan da diğer soruları yanıtlarken, Irak konusunda Türk politikasının bilinen parametrelerini vurguladı. Ancak üsler ile ilgili sözleri, henüz olgunlaşmamış, netleşmemiş bir tavır ile ilgili prematüre bir beyandı. 
     Dün yetkililerden aldığımız bilgilerin ışığında, Türkiye’nin bu aşamadaki pozisyonunu şöyle değerlendirebiliriz 

</TEXT>
</DOC>
