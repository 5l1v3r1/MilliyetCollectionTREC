<DOC>
<DOCNO> 136472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sontur04.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutkanlar için peynir önerisi... 
</HEADLINE>
<TEXT>

     Bayram seyahatleri ya da misafir gezmelerinde yanına diş fırçası almayı unutanların, çürüklere karşı geçici koruma önlemi olarak yatmadan önce beyaz peynir yemeleri öneriliyor. 
     Dişler için en büyük tehlikelerin başında gelen tatlı ve et, Kurban Bayramı'nın vazgeçilmez yiyeceklerini oluşturuyor. 
     Diş aralarında kalan şeker ve et artıkları, düzenli olarak temizlenmediği takdirde, birkaç gün içinde bile çürüklerin oluşmasına neden oluyor. 
     Konya İl Sağlık Müdürlüğü Ağız ve Diş Sağlığı Merkezi Başhekimi Tayip Turan Ekinalan, çürük şikayetlerinde Ramazan ve Kurban bayramlarından sonra gözle görünür bir artış meydana geldiğini, bu nedenle bayramda diş bakımının ihmal edilmemesi gerektiğini söyledi. 
     Sağlıklı dişlerin değerini diş ağrısı çekmeyen kişilerin bilemeyeceğini vurgulayan Ekinalan, ''Bayramda seyahate çıkanlar, her şeyden önce diş fırçası ve diş macununu mutlaka çantalarına yerleştirmeliler'' dedi. 
     
     PEYNİR, YİYECEK ARTIKLARINI NÖTRALİZE EDER 

     Ekinalan, Kurban Bayramı'nda şekerli gıda ya da et tüketilmesinden hemen sonra dişlerin mutlaka bol su ile çalkalanması gerektiğini vurgulayarak, şunları söyledi 
     ''Bayramlarda seyahatler, oradan oraya koşturmalar ve reddedilemeyecek ikramlar nedeniyle dişlerimiz de fazla mesai yapmaktadır. Bayram yoğunluğu nedeniyle yanlarına diş fırçası almayı unutan ya da dişlerini fırçalamaya üşenenler, ağızlarını bol su ile çalkalamalı ve yatmadan önce bir miktar beyaz peynir yemeli. Peynir, içinde tuz ihtiva ettiği için dişlerin arasında kalan şeker ve et liflerini en azından nötralize edecektir.'' Ekinalan, diş çürümelerine karşı uygulanacak ''peynir atıştırma'' yönteminin zor durumlar için geçici bir önlem olduğunu, ilk fırsatta dişlerin fırçalanması gerektiğini sözlerine ekledi. 
     





</TEXT>
</DOC>
