<DOC>
<DOCNO> 103183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo12.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta İstanbulspor maçı hazırlıkları sürüyor 
</HEADLINE>
<TEXT>

     Beşiktaş, İstanbulspor ile yapacağı lig maçının hazırlıklarını, bu sabah gerçekleştirdiği idmanla sürdürdü. 
     Teknik direktör Mircea Lucescu, BJK Nevzat Demir Tesisleri'nde yapılan ve yaklaşık 2 saat süren idmanın ilk 1 saatlik bölümünde futbolcularına kondisyon ve istasyon çalışması yaptırdı. İstasyon çalışması sırasında sahaya çeşitli engeller koyan Rumen teknik adam, futbolcularını bir hayli yordu. 
     Güç ve dayanıklılığı artırma amaçlı bu çalışmada Amaral, gösterdiği performansla dikkati çekti. 
     Bu arada son 2 idmanda takımdan ayrı çalışan Ahmet Dursun, bugün takımla birlikte antrenman yaparken, sakatlığı geçen Yasin Sülün de çalışmada yer aldı. Soğuk algınlığına yakalanan Bayram, milli takım kamplarında bulunan Tayfur, Ali Cansun ve Pancu ile Almanya'da tedavisini sürdüren İlhan Mansız ise idmana katılmadı. 
     İdmanın son bölümünde siyah-bayazlılar, taktik ağırlıklı çift kale maç yaparken, Rumen teknik adam bu sırada basın mensuplarının antrenmanı izlemesine izin vermedi. 
     Diğer yandan, kaleci antrenörü Ilie Datcu da takımdaki 3 kaleciye hayli ağır bir idman yaptırdı. Datcu'nun özel çalıştırmasında, kaleciler Cordoba, Göksel ve Yasin Yıldız oldukça yoruldu. 
     Siyah-beyazlılar, bu akşam yapacakları idmanla İstanbulspor maçı hazırlıklarını sürdürecek. 
     





</TEXT>
</DOC>
