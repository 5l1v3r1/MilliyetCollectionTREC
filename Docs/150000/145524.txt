<DOC>
<DOCNO> 145524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko29.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
VISA kartlarıyla 8.5 milyar euro harcadık 
</HEADLINE>
<TEXT>

     Visa Türkiye Genel Müdürü Greg Twitcher, Türkiye'de satış noktalarında geçen yıl Visa kartları aracılığıyla yapılan işlemlerin önceki yıla oranla yüzde 60'ın üzerinde büyüme göstererek, 8.5 milyar Euro'ya ulaştığını bildirdi. 
     Visa Türkiye ve AB bölgesi 2002 yılı sonuçları, İstanbul'da düzenlenen bir toplantıyla açıklandı. 
     Twitcher, toplantıda yaptığı konuşmada, Visa kartlarının Türkiye'de dakikada 969 kez kullanıldığını ve 2002 yılında kart sayısının yüzde 8'lik artışla 18.8 milyona ulaştığını belirtti. 
     Kredi kartı harcamalarının yüzde 59.3 oranında artarak 8.2 milyar Euro olarak gerçekleştiğini duyuran Twitcher, kredi kartı başına düşen harcama tutarının yüzde 65 oranında büyüme kaydettiğini bildirdi. 
     Twitcher, toplamda kart sahibi harcamalarının ise yüzde 54'lük artışla 20 milyar Euro olduğunu bildirdi. 
     ''İşlem hacmi ve satış noktasındaki kullanım oranlarında elde ettiğimiz bu büyüme, 2007 yılına kadar Türkiye'deki tüketici harcamalarındaki payımızı yüzde 12'ye çıkarmayı hedef alan uzun dönemli stratejimizin bir sonucudur'' diyen Twitcher, amaçlarının bakkal, market, manav gibi alanlara girmek olduğunu duyurdu. 
     
     VISA AB BÖLGESİ CEO'SU 
     Toplantıya katılan Visa Avrupa Bölgesi AB Başkanı ve CEO'su Hans Van Der Velde de, Avrupa genelinde geçen yıl Visa kartları ile yapılan tüketici harcamalarının yüzde 14.8 oranında artarak 775 milyar Euro olarak gerçekleştiğini bildirdi. 
     İşlem adedi ve harcama tutarlarındaki artışa işaret eden Velde, özellikle piyasalarda güvenin az olduğu ve ekonomik koşulların tüketici kartlarını cüzdanlarında tutmaya yönelttiği bir dönemde elde edilen bu artışların sıradışı olduğunu kaydetti. 
     Velde konuşmasında, Türkiye'nin AB bölgesi içerisindeki önemine dikkat çekerek, Türkiye'nin AB bölgesi içinde İngiltere ve İspanya'dan sonra kredi kartı sayısı açısından 3. büyük pazar olduğunu söyledi. 
     Visa Avrupa Bölgesi AB Başkanı ve CEO'su Velde, bir savaş ortamında İstanbul'da niye böyle bir toplantı düzenlendiği yönündeki soruyu şöyle yanıtladı 
     ''Niye olmasın ki İstanbul'da böyle bir toplantı daha önceden planlanmıştı. Yapmamamız için sebep yok. Beni telaşlandıran uluslararası terör konusu. Bu risk İstanbul'da niye daha yüksek olsun ki Avrupa'da pek çok yer İstanbul'dan daha riskli.'' Velde, bir soru üzerine, Irak savaşının uzamasının ekonomiyi olumsuz etkileyeceğini ifade ederek, ''Büyüme olmaz ve ekonomi daralır. Visa olarak, yüzde 3'lük bir kayıp yaşayabiliriz'' dedi. 
     Kredi borçları konusundaki bir soru üzerine de Velde, şu an için Türkiye'deki kredi kartı borçlarının Avrupa'daki ortalamanın altında olduğunu belirtti. 
     




</TEXT>
</DOC>
