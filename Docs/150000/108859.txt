<DOC>
<DOCNO> 108859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sonspo03.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, İstanbul'a umutlu gitti 
</HEADLINE>
<TEXT>

     Birinci Süper Futbol Ligi'nde yarın deplasmanda Beşiktaş ile karşılaşacak olan Trabzonspor, İstanbul'a gitti. 
     Teknik direktör Samet Aybaba, geçen hafta Gençlerbirliği maçında forma şansı verdiği Hakkı ve Muzaffer'i 18 kişilik maç kadrosuna almadı. 
     Kafile başkanı Kenan Sönmez, havaalanında yaptığı açıklamada, İstanbul'a galibiyet için gittiklerini belirterek, ''Amacımız Beşiktaş karşısında iyi futbol oynayarak, İstanbul'dan galibiyetle dönmek'' dedi. 
     Sönmez, bu sezon istikrarlı bir grafik sergileyemediklerini de dile getirerek, ''Beşiktaş maçıyla moral bulup ligdeki hedefimiz doğrultusunda ilerlemek istiyoruz'' diye konuştu. 
     Trabzonspor'un ligde attığı 2 golün sahibi olan Fatih ise gerçek güçlerini ortaya koymaları durumunda Beşiktaş karşısından galibiyetle ayrılacaklarını savunarak, ''Galibiyete ihtiyacımız var. Rakibimizi yenerek Trabzon'a 3 puanla dönmek istiyoruz'' diye konuştu. 
     Trabzonspor'un Beşiktaş karşısında, Petkoviç, Mustafa Yalçınkaya, Oumar, Erman, Erdinç, Serkan Kılıç, Hasan, Aurelio, Gökdeniz, Fatih ve Mehmet Yılmaz muhtemel 11'iyle sahaya çıkması bekleniyor. 
     





</TEXT>
</DOC>
