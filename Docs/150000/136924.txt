<DOC>
<DOCNO> 136924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun24.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'deki gösteriye yüzbinler katıldı... 
</HEADLINE>
<TEXT>

     Almanya'nın başkenti Berlin'de, Irak'a yönelik olası bir harekatı protesto etmek amacıyla düzenlenen barış gösterisine soğuk havaya rağmen yüzbinlerce kişi katıldı. 
     Göstericiler, Berlin'in doğusundaki Alexanderplatz meydanından ve şehrin batısındaki Rudolf-Breitscheid-Platz meydanından iki kol halinde yürüyüşe geçerek, meydanların ortasında bulunan Siegessaeule'de Zafer Anıtı toplandılar. 
     Gösteriye, Çevre Bakanı Jürgen Trittin ile Tarım ve Tüketicileri Koruma Bakanı Renate Künast, Birlik 90 Yeşiller Partisi Eşbaşkanı Angelika Beer ve partinin eski eşbaşkanı Claudia Roth da katıldı. Çok sayıda Türk'ün ve diğer ülke vatandaşlarının da yer aldığı gösteri sırasında, ''Irak'a karşı savaşa hayır'' ve ''Schröder, Bush'un savaşçısı değil'' yazılı pankartlar taşındı. 
     Berlin polisi, gösteriye yaklaşık 100 bin kişinin katılacağını açıklamasına rağmen, göstericilerin sayısının 350 binden fazla olduğu bildirildi. 
     Almanya'nın diğer bazı kentlerinde de barış gösterileri düzenlendi. Dünya çapında düzenlenen eylem günü kapsamında yaklaşık 70 değişik şehirde, yüzbinlerce kişinin katıldığı barış gösterileri yapıldı. 
     





</TEXT>
</DOC>
