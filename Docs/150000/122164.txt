<DOC>
<DOCNO> 122164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur12.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yıldızlı tuvalette abonelik sistemi başlatıldı... 
</HEADLINE>
<TEXT>

     Sivas'ta bir işletmeci, içerisinde 18 tür çiçeğin yetiştirildiği, 5 yıldızlı otel tuvaletlerini aratmayacak özellikte yapılan tuvalette, abone sistemi başlattı. 
     İşletme sahibi Hüseyin İncesulu, yaptığı açıklamada, Sivas Belediyesi'nden 9 ay önce kiraladığı tuvalette, kullanan kişinin her türlü konforunun sağlanabilmesi için yaklaşık 10 milyar lira harcama yaptığını kaydetti. 
     Müşterilerine abone hizmeti başlattığını anlatan İncesulu, şöyle konuştu 
     ''Civarda bulunan işyerleri abone sistemini büyük ilgi gösteriyor. Tuvalete girişler 250 bin lira. Ancak civardaki esnaf bunu fazla buluyordu. Biz de onlarla abone anlaşması yaptık. Hazırlattığımız fişlerin 100 adetini 8 milyon liradan, 50 adetini 5 milyon liradan satışa sunduk. Böylece tuvaletimizi sık kullananlara indirim imkanı sunduk.'' İncesulu, abone sisteminden, yaklaşık 200 işyeri ve 750 kişinin faydalandığını belirterek, ''Tuvaletin içinde bulunduğu, yeni yaptırılan Belediye Çarşısı tamamlandığı zaman abone sayımızın daha da artacağını düşünüyorum'' dedi. 
     Tuvalette, herkesin zevki düşünülerek, engelliler için özel iniş merdivenleri ve tuvaletleri, gazete okuma alışkanlığı olanlar için okuma salonu, çiçeği sevenler için 18 tür çiçek, ve müzik severler için Klasik, Pop, Rock, Jazz, Arabesk, Türk Sanat ve Halk Müziği türlerinin dinlenebildiği hoparlörler yerleştirilmiş. 
     Hijyen konusuna da çok önem gösterilen tuvalet, günde 8 defa tuzruhu ve çamaşır suyu ile temizlendikten sonra 6 farklı parfüm kullanılıyor. Cuma günleri özel bir uygulama ile 4 farklı kolonyanın yanı sıra gülsuyu ikram edilen tuvalette, kasa fişi de mutlaka veriliyor. 
     





</TEXT>
</DOC>
