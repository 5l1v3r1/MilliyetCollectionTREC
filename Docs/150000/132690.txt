<DOC>
<DOCNO> 132690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo04.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Erkek Basketbol Takımı'nda galibiyet sevinci... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda kendi sahasında Hollanda'yı 40 sayı farkla 107-67 yenen ve İsveç'te düzenlenecek finallere gitmeyi garantileyen A Milli Takım'da, büyük sevinç yaşanıyor. 
     A Milli Takım Menajeri Doğan Hakyemez, Hollanda karşısında rahat bir oyun sergilediklerini belirterek, ''Hollanda karşısında Litvanya ile oynayacağımız maçın antrenmanını yaptık'' dedi. 
     Hakyemez, yaptığı açıklamada, Hollanda'nın kalite olarak kendi düzeylerinde bir takım olmadığını vurgulayarak, ''Oyuncularımız yardımlaşmalı bir oyun oynayarak farklı skorlu bir galibiyet almamızı sağladılar. Gerek basın, gerekse seyirci bize büyük destek verdi. Onlara teşekkür ediyoruz. Ayrıca kulüplere de teşekkür ederiz. Oyuncuları bize hazır gönderdiler. Hollanda karşısında hem güzel bir oyun ortaya koyduk, hem de finallere gitmeyi matematiksel olarak garantiledik'' diye konuştu. 
     
     LİTVANYA MAÇI 

     25 Ocak Cumartesi günü Litvanya ile yapılacak son maça da değinen menajer Hakyemez, Hollanda karşısında ortaya koydukları performansı yinelemeleri durumunda Litvanya'yı da yenebileceklerini söyledi. 
     Litvanya'nın tam kadro maça çıkacağını kaydeden Hakyemez, ''Bizim ise eksiklerimiz var. Ancak bizim hedefimiz zaten Litvanya maçıydı. Rakibimiz karşısında aynı disiplinle oynarsak maçtan galip ayrılırız. Ayrıca seyirciden de aynı desteği bekliyoruz. Ömer Onan'ın da sakatlığı geçti. O da kadroda yer alacak'' diye konuştu. 

     
</TEXT>
</DOC>
