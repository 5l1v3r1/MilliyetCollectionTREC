<DOC>
<DOCNO> 133122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/soneko04.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda dolar değer kaybetti, altın rekor kırdı... 
</HEADLINE>
<TEXT>

     Irak'a askeri operasyon korkusu, Amerikan ekonomisi ve şirket karlarının zayıflığı dolara geçen hafta epey değer kaybettirdi. Euro ve diğer önemli para birimleri iyice güçlendi. Altın fiyatları son altı yılın en yüksek düzeylerine çıktı. 
     
     DOLAR YENİ DÜŞÜŞ REKORLARI KIRDI 
     Irak meselesi ve ABD'nin bazı müttefiklerinin kısa sürede müdahaleden kaçınmasına dair işaretler, ABD Doları'nın diğer önemli para birimleri karşısında geçen hafta yeni düşüş rekorları kırmasına neden oldu. 
     New York borsasının Cuma günkü kapanışında doların euro karşısındaki değeri son 39 ayın, İsviçre frangı karşısında geçen dört yılın en düşük düzeyine indi. 
     Borsada dolar 118.06 yenden 117.72 yene, euro 1.0751 dolardan 1.0841 dolara çıktı, dolar 1.3621 İsviçre Frangı'ndan 1.3510 franga indi. Sterlin 1.6210 dolardan 1.6347 dolara yükseldi. 
     ABD Doları'nın değer kaybı, Amerikan ekonomisine bağımlı Latin Amerika ülkelerinden Meksika ve bazı diğerlerinin para birimlerine de değer kaybettirdi. 
     Avrupa borsalarında geçen hafta başında 1.0655 dolardan işlem gören euro Cuma günü son üç yılın en yüksek düzeyine 1.0805 dolara çıktı. 
     
     ALTIN FİYATLARI SON ALTI YILIN REKORUNU KIRDI 
     Irak meselesi, menkul kıymetler ve dolar gibi alternatif yatırım araçlarının tatsızlığı, yatırımcıyı kriz ve belirsizlik zamanlarında güvenilir yatırım aracı gördüğü altına yöneltince, fiyatlar son altı yılın rekorlarını kırdı. Altın fiyatları geçen hafta ons başına 8-11 dolar arttı. 
     Geçen 60 günde yüzde 15'den fazla artan altın fiyatlarının, Irak meselesine dair gelişmelerin hızlanmasıyla daha da yükselmesi bekleniyor. 
     Londra'da gümüşün ons fiyatı geçen hafta 4.79 dolardan 4.81 dolara çıktı. 
     
     MENKUL KIYMETLER BORSALARINDA DÜŞÜŞLER 
     Irak'a müdahale ihtimali ya da bundan duyulan endişeler New York menkul kıymetler borsası Wall Street'te geçen hafta önemli oranda kayıplara neden oldu. 
     Genelde Ocak ayında yükselen borsa, bu ayki tüm kazançlarını kaybedip, yeni yıla başladığı seviyeye indi. Wall Street'te Dow Jones Endeksi'nde geçen haftaki düşüşler üç haneli rakamlara çıktı. 
     Borsacılara ve analistlere göre, Amerikan şirketlerinin yetersiz, zayıf karları ya da en azından vasat düzeydeki karları yatırımcıyı daha tutucu, eli sıkı davranıp, hisse senetlerinden uzaklaşmasına neden oldu. 
     Wall Street'te Dow Jones ve Standard Poor's 500 endeksleri geçen hafta Ekim ayından beri görülmedik düzeylere indi. 
     Uzmanlar, borsada üç yıldır düşüşlerden ürken yatırımcının, Irak'a müdahaleye dair belirsizlik ortamında borsaya yeniden dönmesini pek de ummuyor. Amerikan ekonomisine ve şirketlerin karlılıklarına dair olumlu haberler yokluğu da yatırımcıyı borsaya yöneltmiyor. 
     Borsacılar, ABD Başkanı George W. Bush'un Salı günü yapacağı, Irak meselesi ve sallantılı ekonomiye değineceği ''Ulusal Sesleniş'' konuşmasını bekliyor. Irak'a müdahale ihtimali bile Amerikan ekonomisine olumsuz etkiler yapacak. 
     Irak'a askeri operasyon halinde, petrol fiyatları yükselirse Amerikan ekonomisindeki canlanmanın zora gireceği ve 674 milyar dolarlık vergi indirimi paketinin potansiyel faydasının silineceğinden korkuluyor. 
     Amerikan ekonomisindeki payı üçte ikiye varan ABD'li tüketicilerin harcamalarını kısacakları da bir başka endişe kaynağı. 
     Borsada Dow Jones endeksi geçen hafta 455.73 puan yüzde 5.3 kayıpla 8,131.01 puana, Nasdaq Endeksi 34.05 puan yüzde 2.5 kayıpla 1,342.14 puana indi. Standard Poor's 500 endeksi de 40.38 puan yüzde 4.5 kayıpla geçen haftayı 861.40 puandan, KOBİ'lerin göstergesi Russell 2000 endeksi de 13.04 puan yüzde 3.4 kayıpla geçen haftayı 375.06 puandan kapadı. 
     ABD'de yerleşik 5 bin 700'ü aşkın şirketin göstergesi Willshire0 Total Market endeksi geçen hafta 354.57 puan kayıpla 8,175.75 puana indi. Endeks daha bir yıl önce 10,566.01 puan düzeyindeydi. 
     Londra borsasında FTSE 100 endeksi geçen hafta 216.90 puan kayıpla son yedi ylın en düşük düzeyine, 3,603.7 puana indi. Avrupa'daki diğer borsalarda da önemli oranlarda düşüşler yaşandı. Tokyo menkul kıymetler borsası Nikkei Endeksi geçen hafta 41.40 puan artışla puana 8,731.65 çıktı. 
     





</TEXT>
</DOC>
