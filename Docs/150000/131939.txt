<DOC>
<DOCNO> 131939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/yasam/yas05.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
62 işçi Rusya’da mahsur kaldı 
</HEADLINE>
<TEXT>

     MEHMET SOYKAN Samsun DHA 

     Rotus adlı bir firma tarafından sekiz ay önce Samsun’dan Rusya’ya götürülen 62 inşaat işçisi, firmanın iflas etmesi ve pasaportlarına el konulması nedeniyle bu ülkede rehin kaldı. İşçilerin aileleriyse, çaresizlik içinde Samsun’da bekliyor. St.Petersburg kentinde konakladıkları otelin ücretini ödeyemedikleri için rehin tutulan işçiler, vize süresi dolduğu için pasaportlarına el konunca büsbütün çaresiz kaldı. İşçilerden Nazmi Tökül, telefonla bilgi verirken, otel odasından dahi dışarı çıkamadıklarını belirtti. Tökül, "Biz buraya çalışmaya geldik. Fakat şirket iflas etti. Paramızı alamadık. Pasaportlarımıza da el konuldu. Bizi bir otel odasına kapattılar. 62 işçi aynı yerde kalıyoruz. Yemek bile yiyemiyoruz. Bir kuruş paramız yok. Otelden dışarı çıksak polis pasaportumuz olmadığı için gözaltına alır" dedi. Samsun Valisi Muammer Güler "Konuyu İçişleri ve Dışişleri bakanlıkları takip ediyor. En kısa zamanda işçilerimiz kurtarılacak" dedi. 
     



 YAŞAM 

















</TEXT>
</DOC>
