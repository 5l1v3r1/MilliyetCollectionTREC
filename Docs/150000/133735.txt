<DOC>
<DOCNO> 133735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur28.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı bu kez de zamanaşımı sayesinde kurtuldu 
</HEADLINE>
<TEXT>

     İşadamı Mehmet Emin Cankurtaran'ın silahla yaralanmasına ilişkin davada hakkındaki suçlama zamanaşımı dolduğu gerekçesiyle düşen çıkar amaçlı suç örgütü elebaşı Alaattin Çakıcı'yı, suç vasfının değişmesi kurtardı. 
     İstanbul 5. Ağır Ceza Mahkemesi'ndeki duruşmaya, davanın sanıkları olan Alaattin Çakıcı, Adnan Çiçek, Hüsnü Gülen, Şenol Turan, Recep Kocabıyık ve Bayram Doğutekin gelmedi. Davanın sanıklarından Recep Çiçek ise Bebek'te çıkan silahlı çatışmada öldürülmüştü. 
     Duruşmada esas hakkındaki görüşünü açıklayan Cumhuriyet Savcısı Mehmet Emin Selimoğlu, Alaattin Çakıcı'nın yurtdışında bulunduğu sırada Adnan Çiçek'i arayarak, müşteki Mehmet Emin Cankurtaran'a yönelik eylem yapılmasını istediğini bildirdi. 
     Çiçek'in bunun üzerine yeğeni Recep Çiçek ve Bayram Doğutekin'e silah vererek eylemi gerçekleştirmelerini istediğini belirten Savcı Selimoğlu, eylemden daha sonra haberi olan Şenol Turan'ın da olay günü Adnan Çiçek'le bir yerde oturarak sonucu beklediğini kaydetti. 
     Eylemin Mehmet Emin Cankurtaran'ın korkutulmasına yönelik olduğunu, bunun olayın meydana geliş şekli açısından da daha doğru göründüğünü söyleyen Savcı Selimoğlu, sanıkların müştekiyi öldürmek amacıyla hareket ettikleri yönündeki polis beyanlarını da baskı altında tutuldukları gerekçesiyle kabul etmediklerini hatırlattı. 
     Sanıklardan Bayram Doğutekin ve Recep Çiçek'in, 29 Mayıs 1995'te yemeğe gittiği Nişantaşı'ndaki Park Şamdan'dan çıkan Mehmet Emin Cankurtaran'ın yanına gelerek silahlarını çektiklerini anlatan Savcı Selimoğlu, sanıklardan Recep Çiçek'in yere doğru ateş ettiğini, ancak yerden seken kurşunlardan birinin müştekinin sırtından yaralanmasına sebebiyet verdiğini söyledi. 
     Recep Çiçek'in eyleminin "adam yaralamak", Bayram Doğutekin'in eyleminin de "adam yaralamaya teşebbüs", Alaattin Çakıcı, Adnan Çiçek ve Şenol Turan'ın eylemlerinin de "adam yaralamaya azmettirmek" olduğunu belirten Savcı Selimoğlu, sanıklar hakkındaki suçlamalara ilişkin yasal zamanaşımı süresi olan 7.5 yılın dolduğunu kaydetti. 
     Bu nedenle 4 sanık hakkındaki davanın zamanaşımından düşürülmesine, ölen Recep Çiçek'in dosyasının ortadan kaldırılmasına karar verilmesini isteyen Savcı Selimoğlu, haklarında olaya karıştıklarına dair yeterli delil bulunamayan Hüsnü Gülen ve Recep Kocabıyık'ın da beraatlerine karar verilmesini talep etti. 
     Verilen aradan sonra 20 yıllık zaman aşımını öngören "adam öldürmeye tam teşebbüs ve azmettirmek" suçlamasını, 7.5 yıllık zamanaşımı bulunan "adam yaralamak ve azmettirmeye" dönüştüren mahkeme heyeti, bu nedenle Alaattin Çakıcı, Adnan Çiçek, Şenol Turan ve Bayram Doğutekin'in hakkındaki davayı, zamanaşımı süresi dolduğu gerekçesiyle düşürdü. 
     





</TEXT>
</DOC>
