<DOC>
<DOCNO> 147464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun12.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarılan Jessica'nın babası "Kızımda kurşun ve bıçak yarası yok" 
</HEADLINE>
<TEXT>

     Amerikan özel timleri tarafından tedavi gördüğü hastaneye düzenlenen operasyonla sağ kurtarılan 19 yaşındaki Amerikalı kadın asker Jessica Lynch'in babası Gregory Lynch, ''kızının bıçaklanmadığını ve kurşun yarası bulunmadığını'' söyledi. 
     İçinde bulunduğu konvoyun yanlış yola sapması sonucu Iraklılara esir düşen Jessica'nın, Iraklılar tarafından bıçaklandığı ve kurşunla yaralandığı ileri sürülmüştü. Bu haberleri yalanlayan Gregory Lynch, ''Doktorlar, kızımın vücudunda bu tür hiçbir yara olmadığını söylediler'' dedi. 
     Bacakları ve kolu kırık olan genç askerin, Almanya'daki Landstuhl Amerikan Askeri Hastanesi'nde ameliyat edildiği belirtildi. 
     Kızının ayaklarının hissiz olduğunu ve muhtemelen bugün bir ameliyat daha geçireceğini belirten baba Lynch, ''Jessica'nın morali çok yüksek'' dedi. 
     





</TEXT>
</DOC>
