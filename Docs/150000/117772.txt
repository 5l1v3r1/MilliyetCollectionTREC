<DOC>
<DOCNO> 117772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sondun28.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi, Irak silahsızlanma tasarısını onayladı 
</HEADLINE>
<TEXT>

     BM Güvenlik Konseyi, Irak konusunda ABD ile İngiltere'nin ortaklaşa hazırladıkları karar tasarısını 3 hafta süren ikna maratonu sonunda oybirligiyle kabul etti. 
     Saddam Hüseyin yönetimine ciddi uyarılar içeren tasarının başlıca maddeleri şöyle 
     - Irak yıllardır Güvenlik Konseyi kararlarını uygulama konusunda maddi ihlal durumunda bulunuyor. 
     - Irak, karar tasarısının kabulünden itibaren 7 gün içinde, tasarıda yer alan maddelere harfiyen uyacağını ve BM silah denetçileriyle işbirliğinde bulunmayı kabul ettiğini açıklayacak. 
     - Bağdat 30 gün içinde tüm kitle imha silahları KİS ve bunların yapımında kullanılan maddelerle ilgili planlarını dünya kamuoyuna açıklayacak. 
     - Silah denetçileri en geÇ 45 gün içinde göreve başlamış olacaklar. 
     - Denetçiler çalışmaya başladıktan 60 gün sonra Güvenlik Konseyi'ne gelişmelerle ilgili bir rapor sunacaklar. Ancak denetçiler Irak'ın ihlallerini her zaman rapor edebilecekler. Rapor edilecek hususlar arasında Iraklıların arama faaliyetlerine müdahalesi de bulunuyor. 
     
     SADDAM'IN SARAYLARI DeNETLENECEK 

     - Denetçiler incelemek istedikleri her yere hiçbir kısıtlamaya tabi olmadan girecekler. Buna Devlet Başkanı Saddam Hüseyin'in sarayları dahil. 
     - Denetçiler Iraklı bilimadamları ve görevliler ile bunların ailelerinin ülke dışında bir yerde mülakata alınmalarını isteyebilecekler. 
     - Denetçilerin talebi üzerine, incelenecek bir tesisin çevresi trafiğe kapalı bölge ilan edilebilecek ve bu kesimdeki kara ve hava trafiği Iraklılar tarafından durdurulacak. 
     - Denetçilere ait tesisler BM görevlilerince korunacak. 
     
     CİDDİ SONUÇLAR 

     Kararda, ''Irak'ın taahhütlerini yerine getirmediği takdirde ciddi sonuçlarla karşılacağı uyarısı'' da yer alıyor. Geçmişte ve halen Konsey kararlarının uygulanmasında maddi ihlal durumunda bulunan Irak'a bu tasarıyla son bir fırsat verildiği de kararda vurgulanıyor. 
     





</TEXT>
</DOC>
