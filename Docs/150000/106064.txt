<DOC>
<DOCNO> 106064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun22.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cindy Crawford kendi adıyla çıkan parfümü tanıttı. 
</HEADLINE>
<TEXT>

     Ünlü manken Cindy Crawford, kendi adıyla piyasaya çıkan parfümün tanıtımını yaptı. 
     Alman Rheinische Post gazetesindeki habere göre, Cosmopolitan Cosmetics tarafından Köln'de 2 yılda geliştirilen ''Cindy Crawford'' parfümü, buradan tüm dünyaya ihraç edilecek. 
     Berlin'deki otel odasında ''Four Seasons'' dergisiyle söyleşi yapan 2 çocuk annesi 36 yaşındaki ünlü manken, ''Hayatım dengede. İstediğim her şeyi başardım. Bir işim ve ailem var'' dedi. 
     Sadece istediği işleri yaptığını belirten Crawford, çocuklarından 1 ya da 2 günden daha uzun süre ayrı kalmayı düşünemediğini kaydetti. 
     Güzel manken, 3. kez anne olmak isteyebileceğini, ''Kaya biraz daha büyüyünce, belki yeniden bebek özlemi duyabilirim. Zaten hayalim 4 çocuk sahibi olmak'' sözleriyle ifade etti. 
     
     "GÜLMEK HERKESİ GÜZELLEŞTİRİR" 

     Crawford, nasıl formda kalabildiğini ve her zaman bu kadar güzel olduğu sorusuna, ''Spor ve yoga yapıyorum. Beslenmeme dikkat ediyorum, yeterince uyumaya çalışıyorum ve çok su içiyorum. Bir önerim daha var Her zaman gülüyorum, çünkü gülmek herkesi güzelleştirir'' yanıtını verdi. 
     Ünlü mankenin 3 yaşında Presley Walker isminde bir oğlu ve 3 gün önce bir yaşını dolduran Kaya Jordon isminde bir kızı var 

     
</TEXT>
</DOC>
