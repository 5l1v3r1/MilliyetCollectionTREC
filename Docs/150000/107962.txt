<DOC>
<DOCNO> 107962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur25.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Seçim yasalarını değiştirme bir oyundur" 
</HEADLINE>
<TEXT>

     DYP Genel Başkanı Tansu Çiller, 3,5 yıldır seçim yasalarının değiştirilmesi için mücadele verdiğini, ancak bir sonuç alamadığını belirterek, ''Bugün seçim yasalarını değiştirin diyorlarsa bu bir oyundur, bu seçimi erteleme oyunudur'' dedi. 
     Tansu Çiller, seçimde ittifak yaptığı ve İzmir'den milletvekili adayı gösterdiği eski DTP Genel Başkanı Mehmet Ali Bayar ile geldiği İzmir'de, törenle partisinin milletvekili adaylarını tanıttı. 
     Bir konuşma yapan Tansu Çiller, Türkiye'nin demokrasi tarihinde hep İzmir olduğunu, bu nedenle İzmir'e ''ayrı bir önem verdiğini'' söyledi. 
     Türkiye'nin seçime gittiğini, seçimlerin mutlaka yapılacağını belirten Çiller, ''Türkiye seçime girecek, TBMM yenilenecek, yepyeni ufuklara demokratlar İzmir'den Kırat'ı şahlandırarak çıkacak. Kırat şahlandıkça İzmir, Ege şahlanacak'' dedi. 
     
     ''SEÇİMİ ERTELEME OYUNU'' 
     Bazı siyasi partilerin ''seçimi erteleme girişiminde'' bulunduğunu öne süren Tansu Çiller, şöyle konuştu 
     ''Demokrasi adına Ankara'ya seslenişte bulunmak istiyorum. Bunu buradan söylememin özel bir nedeni var, çünkü İzmir demokrasi kalesidir. Şimdilerde Ankara'da demokrasi oyunları oynamaya çalışıyorlar. Kimileri Ankara'da demokrasiyi katletmeye kalkışıyorlar. Biz 3,5 yıldır seçim yasalarını getirdik, bunu değiştirin diye getirdik. Tercih sistemi gelsin , milletin dediği olsun diye getirdik. 3,5 yıldır 5 defa liderleri dolaştık, TBMM Başkanı'na götürdük. Ama bunlara hayır diyenler, bugün seçim yasaları değiştirilsin diyorlarsa, bu bir seçimi erteleme oyunudur. Kırat da, demokrat İzmir de, bunun içinde olmaz. Buradan haykırıyorum. Artık kimse bundan kaçamaz, korkunun da ecele faydası yok.'' Türkiye'nin ve Ege'nin partisine sahip çıkacağına inandığını belirten Tansu Çiller, zeytin ve pamuk üreticisinin de desteklenmesi gerektiğini bildirdi. 
     
     ''MİLLETİN ÇAĞRISINA UYDUK'' 
     Tansu Çiller, milletin kendilerine birleşme çağrısı yaptığını ve bu nedenle seçimlere Demokrat Türkiye Partisi DTP ve Aydınlık Türkiye Partisi ATP ile girdiklerini söyledi. 
     Milletin büyük çağrısına uyduklarını belirten Çiller, şöyle devam etti 
     ''Yenilik, değişim denince akla hep İzmir gelir, Ege gelir. Demokrasi beşiği, kalesi İzmir'e, bir demokrat evlat getirdim. DTP Genel Başkanı Mehmet Ali Bayar'ı getirdim. Milletin büyük çağrısı oldu, bu çağrı Ege'den çıktı, artık birleşin dedi. Siyasette kısır döngüler nedeniyle Kırat'ın boşluğu doldurulamadı. Çok iyi bir çalışma ile Kırat 5 yıldır sahipsiz kalan İzmir'in, Ege'nin Türkiye'nin sahibi olacak. Biz zoru başardık, merkez sağda birleşme kolay değildir. Bunu başaran herkesi kutluyorum. Bu birlik, milletin çağrısına cevaptır. Milletin cevabı da sandıktaki birleşme olacaktır. Şahlanma, Kırat'la olacaktır. Bugün Ege'nin, Türkiye'nin Kırat'a sahip çıkma günüdür.'' Tansu Çiller, gazetecilerin AK Parti Genel Başkanı Recep Tayyip Erdoğan hakkında Yargıtay 8. Ceza Dairesi'nin kararı üzerine görüşlerini sorması üzerine, ''Herşeyi, böyle işleri yargıya bırakmak lazım. Bizim işimiz siyaset, biz siyasette yolumuza devam ediyoruz'' cevabını verdi. 
     
     BAYAR'IN KONUŞMASI 
     Eski DTP Genel Başkanı Mehmet Ali Bayar ise 1946 ruhunu, kadrolarını, felsefesini çıkarmak için biraraya geldiklerini söyledi. 
     Tansu Çiller'in milletin sesini duyduğunu, kendilerinin de Çiller'in davetine icabet ettiklerini belirten Bayar, şunları söyledi 
     ''Bu, bir aile buluşmasıdır. 3 Kasım maceranın denenemeyeceği bir gündür. Bir meselemiz var. Meydanların boşalmadığını görmek ve öğrenmek zorundayız. Biz bunu yapmak zorundayız. Memleketin huzuru, ülkenin yarını, genç Türkiye, AB üyesi Türkiye, bu ülke insanı için biraraya geldik. Hepimiz demokratız, buradan iktidara çıkacağız.'' Tansu Çiller, daha sonra milletvekili adayları ile fotoğraf çektirdi. 
     Çiller, İzmir'deki programı çerçevesinde bazı basın kuruluşlarını da ziyaret edecek. 
     





</TEXT>
</DOC>
