<DOC>
<DOCNO> 142046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo06.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor...Celal Doğan, Haziran ayında başkanlığı bırakıyor... 
</HEADLINE>
<TEXT>

     Bir süredir yeniden aday olmayacakları yönünde sinyaller veren Celal Doğan başkanlığındaki Gaziantepspor yönetim kurulu, Haziran ayında yapılacak olağanüstü kongrede yönetimi bırakma kararı aldı. 
     Profesyonel Futbol Şube Sorumlusu Asım Atmaz, 13 yıldır görev yaptıkları Gaziantepspor'u bir yerlere getirdiklerine inandıklarını, sanayisi, ticareti ile Güneydoğu Anadolu'nun lokomotif kentlerinden biri olan Gaziantep'te, kendilerinden başka kulübe sahip çıkması gereken başka sanayici ve işadamı bulunduğuna inandıklarını söyledi. 
     Kimseye bir kırgınlıkları olmadığını, yorulmadıklarını, ancak başka birilerinin ''taşın altına ellerini koyma'' zamanı geldiğini vurgulayan Atmaz, şunları kaydetti 
     ''Gaziantepspor'u en zor zamanında teslim aldık. Kulüp yönetimine kimse sahip çıkmıyordu, hiç bir esnaf borca mal dahi vermiyordu. O günler çabuk unutuldu. Bugün kulübün bütçesi 5 milyon dolar, kimseye bir kuruş dahi borcu yok. Zengin bir altyapıya sahibiz. Avrupa normlarında birden fazla tesise sahibiz. Genç futbolcuları Türk futboluna kazandırarak bir hizmet yapıyoruz. Tarihinde iki kez UEFA kupalarına katılma başarısını gösterdik. Sırtımızda çok ağır bir yük var, biz bu yükü sorumluluk bilinci içinde taşıyoruz. Bir kesim ise bizim yaptıklarımızdan büyük rahatsızlık duyuyor. 
     Onlar daha iyilerini yapsın, Gaziantepspor'u daha iyi yerlere taşısın diye hep beraber bırakma kararı aldık. Haziran ayındaki kongrede bizler kesinlikle yokuz. Dışarıdan eleştirmek, şunlar yapılmalıydı, şunlar neden yapılmadı demek çok kolay. Artık, başkalarının ellerini taşın altına koyma zamanı gelmiştir.'' Atmaz, Kulübün sahipsiz kalmayacağını, ancak, kulüp yönetiminin kayyıma devredilmesi, kimselerin sahip çıkmaması halinde, Gaziantep halkının, yönetimi acımasızca eleştirenlerden, hesap soracaklarını sözlerine ekledi. 
     





</TEXT>
</DOC>
