<DOC>
<DOCNO> 123427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/ekonomi/eko11.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin battaniyesine damping vergisi 
</HEADLINE>
<TEXT>

     Yerli üreticilerin şikayeti üzerine açılan soruşturma sonucunda, Çin Halk Cumhuriyeti menşeli mink akrilik battaniyeler ithalatında, kg başına 4 dolar dampinge karşı vergi uygulanmasına karar verildi. 
     Diriteks - Diriliş Tekstil, Mink Tekstil ve Yentur firmalarının başvuruları üzerine, alınan karara ilişkin tebliğde verilen bilgilere göre, 1999 yılında 88 bin 394 adet olan mink baskılı akrilik battaniye ithalatı, 2000 yılında 287 bin 964 adete, geçen yıl 325 bin 428 adete, bu yılın ilk 9 ayında ise 483 bin 750 adete çıktı. Çin menşeli söz konusu battaniyelerin yurtiçi pazarından aldığı pay, 1999’da yüzde 14 iken, bu yıl yüzde 58’e yükseldi. Mink akrilik battaniyelerin Çin’den ithalat fiyatı ise bu dönemde CİF 13.8 dolardan bu yıl 4 dolara kadar düştü. 
     İthalatta Haksız Rekabeti Değerlendirme Kurulu, söz konusu malların ithalatının yerli üreticilerin fiyat, kapasite kullanımı, satış, stok ve istihdamı üzerine yaptığı olumsuz etkileri dikkate alarak, ithalatta kg başına 4 dolar dampinge karşı vergi uygulanmasına karar verdi. 
     



 EKONOMİ 



















</TEXT>
</DOC>
