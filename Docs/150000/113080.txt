<DOC>
<DOCNO> 113080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/soneko14.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a operasyon ihtimali bütçeyi zorluyor... 
</HEADLINE>
<TEXT>

     Bütçe çalışmalarında sona doğru gelinirken, faiz ve Irak'a dönük olası gelişmeler bütçeyi zorluyor. 
     Gece geç saatlere kadar süren çalışmalara göre, cari harcamalardaki artışa bağlı, 2003 yılı bütçe büyüklüğünün 142-143 katrilyon lira düzeyine çıkabileceği belirtiliyor. 
     Bu arada Irak'a dönük gelişmelerin yakın zamanda yaşanması durumunda, bu yıl için ''ek harcama'' yapılması da gündemde bulunuyor. 
     Edindilen bilgiye göre, önümüzdeki yıl için öngörülen enflasyon yüzde 20, büyüme de yüzde 5 olarak hedeflenirken, deflatör yüzde 26.2 olarak hedeflendi. 
     2003 yılı bütçesi cari harcamaları 40 katrilyon civarında belirlenirken, vergi gelirleri öngörüsü ise 81.5 katrilyon lirayı buluyor. 
     20 katrilyon liranın üzerinde diğer gelirle birlikte 2003 yılı bütçesinde 40 katrilyon liranın üzerinde faiz dahil bütçe açığı öngörülüyor. 2003 yılında 20 katrilyon lira da faiz dışı fazla verilmesi hedefleniyor. 
     2002 yılında 6 katrilyon 291 trilyon lira olan genel ve katma bütçe yatırımlarının ise 8.3 katrilyon lirayı bulması bekleniyor. 
     Ekonomi bürokratları bütçe üzerinde çok hassas çalıştıklarını vurgularken, yine sıkı maliye politikası ve yüzde 6.5'luk faiz dışı fazlaya göre hazırlıkların yapıldığını kaydettiler. 
     
     BÜTÇE PROSEDÜRÜ 
     Ekonomi yönetiminin üzerinde çalıştığı 2003 yılı bütçe kanun tasarısının, Anayasa gereği 17 Ekim Perşembe akşamına kadar TBMM'ye sevkedilmesi gerekiyor. Kasım ayında TBMM Plan ve Bütçe Komisyonu, Aralık'ta Meclis genel kurulunda ele alınan konsolide bütçe, 1 Ocak'ta da yürürlüğe giriyor. 
     Ancak bu yıl 3 Kasım genel seçimleri nedeniyle, 2003 bütçe tasarısının Meclis'de ele alınması imkanı bulunmuyor. Bu nedenle seçimlerden sonra oluşacak hükümetin, 2003 yılına, daha önceki seçim dönemlerinde olduğu gibi geçici bütçe ile başlayacağı belirtiliyor. 
     2003 bütçesinin daha sonra Meclis'e sunularak kanunlaşması ve ancak 1 Mart ya da 1 Nisan'da yürürlüğe girmesi bekleniyor. 
     





</TEXT>
</DOC>
