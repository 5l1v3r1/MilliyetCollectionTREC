<DOC>
<DOCNO> 141205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun10.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Kürtlerden ABD'de Türkiye karşıtı propaganda 
</HEADLINE>
<TEXT>

     Mesud Barzani'nin liderliğini yürüttüğü Irak Kürdistan Demokratik Partisi IKDP The Washington Post'ta bir ilan yayınlatarak, ABD yönetimi ve kongresinden, ''Irak Kürdistanı'nın, Türkiye'nin elinde felakete sürüklenmesini'' engellemelerini istedi. 
     IKDP'nin gazetede yayınlattığı yarım sayfalık ilanda, Iraklı Kürtler'in ABD kuvvetlerini kurtarıcı olarak karşılayacağı, ancak Türk ordusunun da, Irak'a girerek ''Saddam sonrası'' dönemde federal bir hükümet kurulmasını engellemeye çalışacağını ileri sürdü. 
     İlanda, ''Kürtler ve diğer bölge güçleri, insani yardım bahanesi altında Türk askerlerinin gelişini Osmanlı İmparatorluğu'nun parçalanması ve modern Irak'ın kurulmasından bu yana Türkiye'nin sürdürdüğü toprak taleplerinin yerine gelmesine yönelik önemli bir adım olarak görecektir. Bu durumda halen kendi yönetimleri altında Irak Kürdistanı'nda yaşayan 3.7 milyon Kürt'ün, Türk askerleriyle çatışmalara ve Türklerle başka bölgesel müdahaleci güçlerin arasındaki ateşe maruz kalacağından kaygı duyuyoruz'' iddialarına yer verildi. 
     Kuzey Iraklı iki Kürt partisinin liderlerinin, bu yöndeki kaygılarını ortak bir mektupla ABD Başkanı'na 30 Eylül 2002'de ilettiği belirtilirken, ''Uzun süredir acı çeken Kürt halkı, kalplerini Amerika'ya, bölgelerini de Amerikan kuvvetlerine açtı. ABD, Türkiye'nin demokratik ve sivil bir toplumu imha etmesine izin vermemeli. Kuzey Irak'ın Türkiye'nin eline geçmesine ve dolayısıyla Kürtler'in bir katliama uğramasına karşı garanti elde etmek ABD yönetim ve kongresinin gücündedir'' ifadeleri kullanıldı. 
     Irak'ın bütün kuzeydoğu bölümü, ilanda Kürt bölgesi olarak gösterilirken, Keşif Güç ile Kürtler'in Irak lideri Saddam Hüseyin'e karşı korunması faaliyetleri için sadece ABD ve İngiltere'ye teşekkür edildi. Türkiye'nin bu operasyona evsahipliği yaptığından bahsedilmedi. 
     
</TEXT>
</DOC>
