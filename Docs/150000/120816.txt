<DOC>
<DOCNO> 120816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sontur15.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı Büyükuncu, alacak nedeniyle öldürülmüş... 
</HEADLINE>
<TEXT>

     Gaziantep'te, 20 Kasım'da evinin önüne pusu kurarak işadamı Murat Büyükuncu'yu tabancayla öldürdüğü gerekçesiyle yakalanan ve tetikçi olduğunun kesinleştiği belirtilen İsmail U.'ya olay yerinde tatbikat yaptırıldı. 
     Yoğun güvenlik önlemleri altında Kaçakçılık ve Organize Suçlar Şube Müdürlüğü ekipleri tarafından cinayetin işlendiği Ordu Caddesi'nde, Murat Büyükuncu'nun evinin önüne getirilen İsmail U.'dan, olay öncesini ve gününü anlatması istendi. 
     Tarsus'ta ahşap ve odun işleriyle uğraşan F.S.'nin yanında çalıştığını ve bir gün patronunun kendisine Gaziantepli bir tanıdığı için bir kişiyi vurması gerektiğini söylediğini, biraz düşündükten sonra bu teklifi kabul ettiğini belirten İsmail U., şunları anlattı 
     ''Bana ilk söylendiğinde kimi öldüreceğimi bilmiyordum. Cinayetten bir hafta önce F.S., İ.G., D.Ç. ve soyadını bilmediğim Z. adındaki kişi ile Tarsus'tan adamı tanımak üzere yola çıktık. Gaziantep'e geldiğimizde, kent girişinde bir turistik restorana girerek çorba içtik. M. Ağa dedikleri biri yanımıza geldiğinde herkes ayağa kalktı. Daha sonra F.S. beni alarak, Gaziantep'e kalacağımız otele geldik. Bir hafta boyunca yanımda Z,, İ.G,, F.S. ile beraber, öldüreceğim Murat Büyükuncu'nun evine gittik, hatta yanındaki lokantada oturup yemek yedik. Devamlı gözetlemem, hata yapmamam isteniyordu.'' 
     
     ''ÖLDÜREMEDİM'' 
     Cinayetin işlendiği gün Z. ve D.Ç. ile arabayla Ordu Caddesi'ne geldiklerini, sabah erken saatlerde F.S.'nin kendisine verdiği tabancayı alarak pusu kurduğunu ifade eden İsmail U., sözlerini şöyle sürdürdü 
     ''Büyükuncu ve koruması Ayhan Özer birlikte çıktı. Tam yanımdan geçerken vurmak istedim, ama yapamadım, tetiğe basamadım. Onlar da arabaya binip yanımdan uzaklaştılar. Arabaya bindim ve yanımdakilere yapamadığımı söyledim. O sırada F.S.'ye telefonla arayıp durumu bildirdiler. Z., F.S., M. ağaya beni mahcup etti, onun yüzüne nasıl bakarım, bu işi yapamıyorsa başka birini bulalım diyor dedi. Bunun üzerine, iftar saatinde yapmaya karar verdim. İftar saatinde ağacın yanına gizlendim, zaten uyuşturucu ilaç almıştım. İşadamı aracıyla parka girdi. İnmek üzereyken tabancayı çektim ve ateş ettim. İşadamının yere düştüğünü gördüm ve kaçmaya başladım. Bu sırada koruması araçtan inerek bana ateş edince Orduevi Nizamiyesi'ne sığındım.'' 
     
     ''KANDIRILDIM'' 
     İsmail U., işsiz olduğunu, F.S. ve diğer kişilerce kandırıldığını, kendisini bu işe azmettirenlerin, ''kısa süre cezaevinde yatar, çıkarsın. Sana ve ailene ömür boyu bakarız. Gül gibi geçinip gidersin'' dediklerini öne sürdü. 
     İsmail U, Z. ve İ.G. tarafından kendisine 300 milyon lira verildiğini, cinayetten sonra bir miktar daha para alacağını belirterek, ''Adamı tanımam ve çok pişmanım'' diye konuştu. 
     
     ''ALACAK VERECEK MESELESİ" 
     Gaziantep Emniyet Müdürü Ali Kalkan, tatbikatın ardından Emniyet Müdürlüğü'nde yaptığı açıklamada, normal bir cinayet gibi gösterilmek istenen olayın ardında organize suç örgütlerinin bulunduğunun saptandığını, tetikçiyi suça azmettiren ve para verenlerin tümünün firarda olduğunu söyledi. 
     Olayın arkasında alacak verecek meselesi bulunduğunu, ancak bunun ne olduğunun firardaki sanıkların yakalanması halinde ortaya çıkacağını ifade eden Kalkan, şu değerlendirmeyi yaptı 
     ''Cinayete azmettirilen tetikçi İsmail U.'nun samimi itirafları ve olayın perde arkasının araştırılmasında, işadamı Murat Büyükuncu ile eski ortağı Ferhat Güler arasında 304 bin dolar paranın tahsilatından dolayı bir sorun yaşandığı belirlendi. Ortaklıktan ayrılan Büyükuncu parayı hemen tahsil etmek isterken Güler vermek istememiş. 
     Büyükuncu, parayı tahsil etmek için İstanbul'dan M.Y.'yi devreye koymuş, Güler de kirvesi olan restoran sahibi M.K. ile görüşmüş. Daha sonra iki kişi 304 bin doları Ferhat Güler'den tahsil etmiş, ancak parayı Büyükuncu'ya vermemişler. Bu işin peşini bırakmayan Büyükuncu ve restoran sahibi M.K. ayağından vurdurulmuş.'' 
     
     ''BU İŞ, KİMSENİN KESESİNE KALMAYACAK'' 
     Olayın, işadamının sabıkalı kimselerle geçmişten kalan yüklü miktarda alacağı için paranın tahsilatı konusunda yasadışı yollardan devreye bazı şahısların girmesiyle başladığını bildiren Kalkan, ''Olay para tahsilatı boyutundan çıkıp, kin ve nefret boyutlarına ulaşmış. Sonunda bu kişiler parasını yedikleri işadamını da ortadan kaldırdılar'' dedi. 
     Kalkan, cinayete azmettiren ve Büyükuncu ile geçmişten kirli işlere girişmiş kişilerin şu anda firarda olduğunu belirterek, ''Cinayetten sonra hepsinin ortadan yok olduğunu gördük. Tüm davetlere rağmen ortaya çıkmadılar. Devletten kimse kaçamaz, buna izin vermeyeceğiz. Olayın sonu nereye kadar giderse biz de oraya gideceğiz'' diye konuştu. 
     Kalkan, Ece Makarna, Yeni Un ve Torsan Çuval firmalarının yönetim kurulu başkanı olan Murat Büyükuncu'nun öldürülmesi olaya karışan M.K, F.S, İ.G, D.Ç, F.G, M.Y, ve Z.'nin arandığını, sözlerine ekledi. 
     Bu arada, olayla ilgili arananlardan M.Y.'nin, geçtiğimiz yıllarda Gaziantep Büyükşehir Belediye Başkanı Celal Doğan'a İstanbul'da silahlı saldırı girişiminde bulunulması olayına karıştığı ve bir süre cezaevinde yattığı öğrenildi. 
     





</TEXT>
</DOC>
