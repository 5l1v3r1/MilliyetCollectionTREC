<DOC>
<DOCNO> 115761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sondun02.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, BM'yi Irak için zorlayacak 
</HEADLINE>
<TEXT>

     ABD Başkanı George W. Bush'un, gelecek hafta da Irak'ın kitle imha silahları programına karşı bir tasarı çıkarılması yönünde hareket görülmemesi halinde BM Güvenlik Konseyi'ni oylamayı yapmaya zorlayıcı tedbirler alması bekleniyor. 
     Beyaz Saray yetkilileri, BM Güvenlik Konseyi üyelerinin, Irak lideri Saddam Hüseyin'in silah programlarından vazgeçmezse muhtemel askeri operasyonla karşılaşabileceğine ilişkin tasarı üzerinde anlaşmaları için Amerikan yönetiminin belli bir süre tanınmasına karar verildiğini belirttiler. 
     Amerikan yönetimi, BM Güvenlik Konseyi üzerinde baskıyı artırmanın yollarını ararken, ABD Dışişleri Bakanı Colin Powell'ın, Fransa Dışişleri Bakanı Dominique de Villepin ile Washington'daki görüşmesinde ilerleme sağladığı belirtiliyor. 
     Fransa, ABD'nin tasarıyı savaşı başlatmak için kullanacağından endişe ediyor. Sızan haberlere göre, Powell, Fransız bakan ile tasarının içeriği üzerinde uzlaşma sağladı. Amerikalı diplomatlar, Powell'ın, gelecek haftadan önce BM'de tasarının oylanmasını zorlamaya çalışacağını belirttiler. 
     ABD Başkanı Bush, Saddam'ın oyalama taktikleriyle BM'yi "aptal" durumuna düşürdüğünü ifade ederken, Irak liderine karşı yeterince cesaret gösteremezse ABD'nin BM olmadan harekete geçeceği uyarısında bulunuyor. 
     Eğer BM Güvenlik Konseyi bir tasarı üzerinde anlaşmazsa veya Saddam'ı zorlayıcı bir mekanizma içermeyen bir tasarıyı kabul ederse Bush yönetiminin askeri eylem için bastırması bekleniyor. Beyaz Saray, BM Güvenlik Konseyi'ne resmi bir takvim iletmezken, yetkililer, gelecek haftadan sonra Bush'un, Irak'a karşı koalisyon oluşturma çabalarına başlayacağı uyarısında bulunuyorlar. 
     





</TEXT>
</DOC>
