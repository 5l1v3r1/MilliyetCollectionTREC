<DOC>
<DOCNO> 111699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/ekonomi/eko05.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede tarih verilmezse AB’ye inancımız zedelenir’ 
</HEADLINE>
<TEXT>

200’ü aşkın sivil toplum örgütünün ortak açıklamasında, AB’nin Türkiye’ye müzakere tarihi vermemesinin, onarılması güç zararlara neden olacağı vurgulandı 
     EKONOMİ SERVİSİ 

     Türkiye Platformu, Avrupa Birliği’ne çağrıda bulunarak, "Türkiye kararlılığını kanıtladı. Sıra sizde" dedi. AB iradesinin net bir şekilde ortaya koyulması istenen çağrıda, "Bu beklentinin tersi yönünde bir karar, Türk halkının AB’nin samimiyetine olan inancını zedeleyecek" uyarısında bulunuldu. 
     Platform, "İnanıyoruz ki AB, tarihi sorumluluğun bilinci ve sağduyu ile gereğini yerine getirecektir" dedi. 
     200’ü aşkın sivil toplum örgütünün oluşturduğu Türkiye Platformu’nun ikinci kez düzenlediği toplantının ardından, ortak bir bildiri yayımlandı. TOBB Başkanı Rifat Hisarcıklıoğlu tarafından okunan bildiride, Türkiye’nin AB üyeliği konusundaki siyasi iradesini ortaya koyduğu vurgulandı. 
     Bildiride tam üyeliğin Türkiye’nin AB müktesebatından kaynaklanan hukuki bir hakkı olduğu vurgulandı. 
     
     Bildiride "din" vurgusu 
     Kopenhag zirvesinde müzakerelerin başlatılma kararının alınmasıyla AB’nin demokratik, adil ilkelerle değerler birliği olduğunu kanıtlayacağı da vurgulanırken, "Türkiye’nin AB üyeliği, din eksenli medeniyetler çatışması tehlikesinin bertaraf edilmesinde etkin rol oynayacaktır" denildi. 
     Bu arada 200’ü aşkın sivil toplum örgütünün ortak açıklaması sırasında oturma sırasını beğenmeyen İstanbul Ticaret Odası Başkan’ı toplantıyı terk etti. Yıldırım, "Ben bu vakfı kuran İTO Başkanıyım. Bu vakıfta herkes böyle keyfi hareket edemez" dedi. 
     
     Brüksel’de Sezen konseri 
     İKV Başkanı Meral Gezgin Eriş de bugün Brüksel’de kampanyalar düzenleyeceklerini, Türkiye’nin hedefinin neler olduğunu AB yetkililerine ve basın yayın organlarına anlatacaklarını söyledi. Öte yandan, Avrupa Hareketi 2002 Organizasyonu ile 28 - 29 Ekim tarihlerinde Sezen Aksu’nun Brüksel’de konser vereceği öğrenildi. 
     



 EKONOMİ 
















</TEXT>
</DOC>
