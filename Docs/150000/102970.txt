<DOC>
<DOCNO> 102970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sonspo16.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız 2-3 hafta sakatlığı nedeniyle oynayamayabilir 
</HEADLINE>
<TEXT>

     Beşiktaş'ın milli futbolcusu İlhan Mansız'ın sağ dizinden ikinci kez artroskopi olacağı ve yaklaşık 3 hafta daha sahalardan uzak kalacağı açıklandı. 
     Beşiktaş Kulübü İletişim Komitesi Başkanı Mete Düren, yaklaşık 5 hafta önce artroskopi olan İlhan Mansız'ın ağrılarının sürmesi nedeniyle yarın Almanya'da ikinci kez artroskopi olacağını ve yaklaşık 2-3 hafta kadar takımdan ayrı kalacağını açıkladı. 
     Mete Düren, İlhan'ın bir süre önce geçirmiş olduğu artroskopiyle menüsküs ameliyatını takiben tedavisini sürdürdüğünü ve takımla antrenmanlara başlayabilir bir hale geldiğini vurgulayarak, şunları kaydetti 
     ''Geçen hafta belirli bir süre de futbol oynamasında bir mahsur bulunmamış olmasına rağmen, oyuncumuzun ağrılarının devam etmesi suretiyle yeniden tetkik edilmesine karar verildi. Bu amaçla ikinci bir görüş almak üzere Almanya'nın Münih kentinde bu konuyla ilgili uzman bir hastanede kendisinin yapılan muayenesinde iyileşme sürecini kısaltmak için yeniden bir artroskopi yapılarak, ameliyat bölgesinin yıkanması önerildi. Bu amaçla kendisi bugün kulüp doktoru Yalçın Yavuzer ile birlikte Almanya'ya giderek, yarın küçük bir girişim geçirmesi planlanmıştır.'' İlhan Mansız'ın aynı gün hastaneden çıkacağının tahmin edildiği ve bu koşullar altında 2-3 hafta kadar takımdan ayrı tedavisinin sürdürülmesinin planlandığı açıklandı. 
     





</TEXT>
</DOC>
