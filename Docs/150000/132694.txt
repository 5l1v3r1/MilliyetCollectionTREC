<DOC>
<DOCNO> 132694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo08.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Detroit Pistons, Philadelphia 76ers'a yenildi... 
</HEADLINE>
<TEXT>

     ABD Profesyonel Basketbol Ligi'nde NBA 12. hafta mücadelesine, bu sabaha karşı yapılan 12 maçla devam edildi. 
     Merkez Grubu'nda 2. sırada yer alan Detroit Pistons, sahasında Philadelphia 76ers'a yenilerek 41. maçında 14. yenilgisini alırken, 10 dakika sahada kalabilen Mehmet Okur, maçı sayı atamadan tamamladı. Ancak Okur, 3 savunma ribaundu alıp, 1 de asist yaptı. Konuk ekipte Allen Iverson, 21 sayı, 6 ribaunt ve 7 asist, Keith van Horn 16 sayı ve Eric Snow da 14 sayı ve 6 asistle takımlarını galibiyete ulaştırdı. 
     Pistons'da ise bu sezon en yüksek rakama ulaşarak 20 sayı kaydeden ve 6 ribaunt alan Corliss Williamson'ın yanısıra, Richard Hamilton 16 sayı, Clifford Robinson da 15 sayı, 9 ribaunt ve 5 asistle oynadı. 
     Merkez Grubu lideri Indiana Pacers, evinde Kanada temsilcisi Toronto Raptors'a üstünlük sağlayarak, 42. maçında 30. galibiyetini elde etti ve zirvedeki yerini korudu. Evsahibi ekipte Eric Strickland, 19 sayı, 4 ribaunt ve 5 asist, Reggie Miller da 16 sayıyla galibiyette büyük pay sahibi olurken, Jermaine O'Neal ise 18 sayı, 10 ribaunt ve 10 blokla ''triple double'' yaparak bu 2 oyuncuya eşlik etti. 
     Kanada ekibinde de Voshon Lenard'ın 19 sayı, 6 ribaunt ve 4 asist, Alvin Williams'ın 17 sayı ve 9 asist, Jerome Williams'ın 14 sayı ve 14 ribaunt, Antonio Davis'in de 14 sayı ve 8 ribauntluk performansları, galibiyete yetmedi. 
     Son 3 sezonun şampiyonu Los Angeles Lakers ise sahasında bir yenilgi de Golden State Warriors'dan alarak 41. maçında 22. kez sahadan boynu bükük ayrılmak zorunda kaldı. Los Angeles'taki maçta ünlü pivot Shaquille O'Neal, 28 sayı, 9 ribaunt ve 4 asist, Derek Fisher, 24 sayı ve 5 asist, Kobe Bryant da 23 sayı ve 7 asistle oynamalarına karşın takımlarını yenilgiden kurtaramadı. 
     Konuk ekipte ise Antawn Jamison, 30 sayı ve 6 ribauntluk performansıyla maça damgasını vururken, galibiyete Jason Richardson, 17 sayı ve 5 ribaunt, Earl Boykins, 16 sayı ve 4 asist, Gilbert Arenas da 14 sayı, 14 ribaunt ve 6 asistlik katkı yaptı. 
     Lige, yarın sabaha karşı yapılacak 3 maçla devam edilecek. 
     
     JORDAN'IN BİR BAŞARISI DAHA 
     Öte yandan Washington Wizards'ın ünlü yıldızı Michael Jordan, takımının deplasmanda New Orleans Hornets'a yenildiği karşılaşmada attığı 18 sayıyla ligdeki toplam sayı miktarını 31 bin 420'ye çıkardı. Jordan böylece, 31 bin 419 sayısı bulunan Wilt Chamberlain'ı geçerek lig tarihinde tüm zamanların en fazla sayı atan 3. oyuncusu durumuna yükseldi. Bu klasmanda ilk 2 sırada, 38 bin 387 sayıyla Kerim Abdülcabbar ve 35 bin 464 sayıyla da Karl Malone bulunuyor. 
     NBA'de, bu sabaha karşı yapılan maçlarda alınan sonuçlar şöyle Boston Celtics-Milwaukee Bucks 97-106 
Orlando Magic-Chicago Bulls 94-91 
Detroit Pistons-Philadelphia 76'ers 83-92 
Miami Heat-Phoenix Suns 92-85 
New York Knicks-Denver Nuggets 97-88 
Indiana Pacers-Toronto Raptors 101-98 
Minnesota Timberwolves-Seattle Supersonics 96-91 
Atlanta Hawks-Portland Trail Blazers 110-112 uzatma 
San Antonio Spurs-Memphis Grizzlies 93-98 
Utah Jazz-Los Angeles Clippers 89-96 
New Orleans Hornets-Washington Wizards 103-94 
Los Angeles Lakers-Golden State Warriors 110-114 

     





</TEXT>
</DOC>
