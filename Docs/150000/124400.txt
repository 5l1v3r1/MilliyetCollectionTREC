<DOC>
<DOCNO> 124400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko13.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin, Dünya Bankası'na olan borcunu ödemeyecek... 
</HEADLINE>
<TEXT>

     Arjantin hükümeti Dünya Bankası'na olan 726 milyon dolarlık borcunu ödemeyeceğini bildirdi. 
     Ekonomi Bakanlığı Sözcüsü Armando Torres, Uluslararası Para Fonu IMF ile yeni bir mali yardım paketi için yürüttükleri görüşmelerin ilerleme kaydedememesinden dolayı söz konusu borcu ödemeyeceklerini söyledi. 
     Arjantin Kasım ayında da Dünya Bankası'na vadesi gelen bir borç ödemesini yapmamıştı. 
     Ödememe kararının Arjantin'in uluslararası finans kuruluşlarıyla zaten iyi olmayan ilişkisini daha da bozacağı ve ülkeyi yalnızlığa iteceği bildiriliyor. 
     Ödememe kararıyla Arjantin ile IMF arasındaki görüşmelerin daha da nazikleşeceğini belirten gözlemciler, 11 aydır sürdürülen görüşmelerin tümüyle kesilmesinin de ihtimal dahilinde olduğunu ifade ediyor. 
     IMF Arjantin hükümetinin vadesi gelen dış borç ödemelerini döviz rezervlerinden karşılamasını istiyor. İçinde bulunduğu ağır ekonomik krizden dolayı döviz rezervleri 10 milyar dolara gerileyen Arjantin'in gelecek 14 ay içinde yapması gereken dış borç ödemeleri 16 milyar doları aşıyor. 
     Toplam dış borçları 141 milyar dolar olan Arjantin'in bu borcun 95 milyarlık bölümüne ilişkin vade ödemelerini durdurduğu kaydediliyor. 
     





</TEXT>
</DOC>
