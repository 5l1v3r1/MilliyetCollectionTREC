<DOC>
<DOCNO> 130839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur28.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''ABD, Türkiye'de savaş lobisi için milyarlarca dolar ayırdı'' 
</HEADLINE>
<TEXT>

     Başbakan Abdullah Gül, ABD'nin Irak konusunda son derece kararlı olduğunu, dünyada ve Türkiye'de kamuoyunu savaşa yönlendirecek "savaş lobisi" için milyarlarca dolar ayırdığını söyledi. 
     Başbakan Gül, AKP Grubunun basına kapalı bölümünde Irak'la ilgili ilginç değerlendirmelerde bulundu. Gül, "Amerika Irak konusunda çok kararlı. Bütün dünyada savaş için kamuoyu oluşturmaya çalışıyor. Türkiye'de de aynı doğrultuda kamuoyu oluşturulmaya çalışılıyor. Amerika kamuoylarının yönlendirmesi için milyarlarca dolar ayırmış durumda" dedi. Başbakan Gül, hükümet olarak savaşsız bir çözüm için uğraştıklarını belirtirken, kesinlikle yönlendirmelere gelmeyeceklerini, Türkiye'nin çıkarına uygun hareket edeceklerini söyledi. 
     Gül, Ortadoğu gezileri hakkında bilgi verirken de, "Bu ziyatlerimiz çalışma ziyareti kapsamındaydı. Ancak gittiimiz bölge ülkelerinin hepsinde resmi gezi statüsünde karşılandık" dedi. Gül, gittiği bölge ülkelerinin tümünde Türkiye'nin itibarının çok yüksek olduğunu, ilişkilerin de bundan sonra büyük aşama kaydedeceğinin işaretlerini gördüklerini söyledi. 
     
     GÖRÜNTÜYÜ TOPARLAYIN 

     Grupta gündem dışı söz alan Kütahya Milletvekili Ümmet Kandoğan, hükümetin reform niteliğinde çalışmalar yapmasına karşın genel olarak derli toplu ve başarılı bir görüntü verilmemesi nedeniyle çalışmaların topluma düzgün biçimde anlatılamadığından yakındı. İhale Yasası'nın da bu dağınık görüntü nedeniyle "Belli kişilere peşkeş çekilmesi amacıyla değiştirildiği" imajının oluştuğuna dikkat çeken Kandoğan, bu konuda en büyük görevin hükümete düştüğünü söyledi. 
     Ankara Milletvekili Nur Doğan Topaloğlu ise bürokrasideki atamaları eleştirdi. Atamalarda "İltimas yapıldığı" algılaması oluştuğunu belirten Topaloğlu, kamudaki atamalarla ilgili gerekirse geriye doğru inceleme yapılmasını istedi. 
     
</TEXT>
</DOC>
