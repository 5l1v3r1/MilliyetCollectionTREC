<DOC>
<DOCNO> 126870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur20.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanık sandalyesindeki küçük kız... 
</HEADLINE>
<TEXT>

     Uyuşturucu ticareti yaptığı iddiasıyla annesi yargılanan 2.5 yaşındaki kız çocuğu, duruşmayı sanık sandalyesine oturarak izledi. 
     İstanbul 2 No'lu DGM'deki duruşmaya tutuklu sanık Ümit Cebeci ve Aslı Kayır katıldı. Annesi Aslı Kayır ile cezaevinde kalan 2.5 yaşındaki kız çocuğu da, duruşma sırasında annesinin yanında oturdu. 
     Duruşmada savunmasını yapan Aslı Kayır, 3 çocuk annesi olduğunu belirterek, 4 yıl önce vefat eden babasından hatıra olarak kalan hassas teraziyi sakladığını söyledi. 
     Kızının 2 kilogram doğduğunu belirten Kayır, ''Kızımın iyi beslenmesi için doktorlar yiyecekleri tartarak vermemi söylediler. Ben de bu teraziyi kullanarak kızıma yiyecek veriyordum. Bununla uyuşturucu tartmadım. Benim uyuşturucuyla bir ilişkim yok. Suçsuzum. Diğer çocuklarım da mağdur oldu. Tahliyemi istiyorum'' dedi. 
     Duruşmada sık sık ağlayan Ümit Cebeci ise, uyuşturucu ticareti yaptığını kabul ederek, ''Islah oldum'' diye konuştu. 
     Tahliye taleplerini reddeden mahkeme heyeti, dosyadaki eksikliklerin giderilmesi amacıyla duruşmayı erteledi. 
     Tutuklu sanık Aslı Kayır ile 2.5 yaşındaki kızı, duruşma sonrası cezaevi aracına bindirilerek, yeniden Bakırköy Kadın ve Çocuk Tutukevi'ne gönderildi. 
     İstanbul DGM Cumhuriyet Başsavcılığı'nca hazırlanan iddianamede, sanıkların, Beyoğlu'nda yapılan bir operasyonda 15 gram eroinle yakalandıkları belirtiliyor. 
     İddianamede, Aslı Kayır ve Ümit Cebeci'nin ''Teşükkül oluşturarak uyuşturucu ticareti yapmak'' suçundan 12 ile 30 yıl arasında ağır hapis cezasına çarptırılmaları isteniyor. 
     





</TEXT>
</DOC>
