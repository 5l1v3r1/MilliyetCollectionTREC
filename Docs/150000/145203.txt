<DOC>
<DOCNO> 145203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/yazar/zbirand.html </URL>
<DATE> 2003/03/25/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
"Kürtler savaştan zararlı çıkacak" 
</HEADLINE>
<TEXT>

     Eskiden CIA'da analist olarak çalışmış, Türkiye'yi yakından tanıyan, Kürt sorunuyla ilgili incelemeleri ve kitapları olan bir isim. 
     Pazar günü, CNN TÜRK'te Irak'taki gelişmeleri tartışırken Fuller Kürtler konusunda son derece ilginç bir değerlendirme getirdi. 
     Doğrusunu söyleyeyim, bende birçok gözlemci gibi, Kuzey Irak Kürtlerinin bu savaş sonrası kurulacak olan yeni düzenden çok karlı çıkacaklarını tahmin ediyordum. Kürt liderlerin Talabani ve Barzani Saddam sonrasında ağırlıklarının artacağı ve bir çekim merkezi konumuna gelecekleri görüşü yaygındı. Bu görüşü Ankara'daki resmi yetkililerde paylaşıyorlar. Hatta onlar daha da ileri gidip, bağımsız bir Kürdistan'ın kurulma olasılığına karşı askeri önlemler alıyorlar. 
     Graham Fuller ise, bu konuda çok farklı düşünüyor. Kürtlerin, Saddam sonrasında kurulacak Irak'ta, tam aksine bugünkü konumlarının bir bölümünü kaybedeceklerine inanıyor. 
     Yeni Irak'ta Bağdat'ın otoritesinin çok daha fazla artacağını, ABD'nin Irak'ın toprak bütünlüğüne çok dikkat edeceğini, Kerkük petrollerinin Kürtlere bırakılmayacağını belirten Fuller, Kürtlerin bugüne oranla, bırakın yeni kazanımlarını, tersine kayıplara uğrayacağının altını çizdi. 
     Doğru bir değerlendirme. 
     Bugün Kürtler, adını koymadıkları bağımsız bir devlet gibi hareket ediyorlar. İstedikleri politikaları, istedikleri gibi uyguluyorlar. 
     Yeni düzende durum bu kadar rahat olmayacak. 
     Kürtler, Irak federasyonunun bir parçasını oluşturacaklar, ancak Bağdat'ta saptanacak politikalarla sınırlanacaklar. 
     Olaya bir de bu açıdan bakmakta yarar var. farklı görüşler gündeme farklı sonuçlar getirebilir. 
     
     
     
ŞİMDİ, HAREKETE GEÇME ZAMANI...      Gazeteciliğe ilk başladığım yıllarda, Milliyet Genel Yayın Yönetmeni Abdi İpekçi'nin bir nasihatını hiç unutmam. Birgün, gözlerimin önünde yaşanan bir olayı atlamış ve kendi hatam sonucu kendi kaleme gol atmıştım. Çok üzgündüm, Abdi bey durumumu görünce, yanıma geldi 
     "Bak, Mehmet Ali, yediğin gollerin hesabını bırak. Üzülerek zaman harcama. Yediğin bir gole, karşı tarafa iki gol atarak yanıt ver. Akıllılık budur" , dedi. 
     O gün bugündür bu sözü hiç unutmam. 
     Türkiye'nin şu andaki durumu da aynı. 
     ABD'ye Kuzey cephesini açmaması, işleri sürükleyip Amerikanın planlarını altüst etmesi ve karşılığında da Kuzey Irak'a rahatça girme olanağını kaybetmesi, zararlarını karşılayamaması çok kişiyi pişman ediyor. Yanlış oynadık. Kötü taktik aldık. Kendi kalemize gol attık. 
     Bırakın artık. Kapatın eski hesapları. Şu veya bu şekilde TBMM reddetti. Dövünmenin gereği yok. 
     Bundan sonra neler yapabileceğimizi hesaplayalım. Yeni goller etmeye bakalım... 
     1. Atılması gereken gollerin başında -günlerden beri ısrarla tekrarlıyorum- Türk hükümeti yetkililerinin, Başbakandan başlayarak, ağzı laf yapan her birimine kadar, hepsinin hareketlenmeleri ve dev bir bilgilendirme kampanyası başlatmaları gelmektedir. 
     TBMM'nin tezkereyi neden reddettiğinin tartışmasını bir yana bırakalım. Amerikan isteklerini neden kabul etmediğimizi -makul gerekçeler üreterek- anlatalım. Alanı, Türkiye aleyhindeki güçlere bırakmayalım. 
     Hem ABD, hem Avrupa ülkelerine kendimizi anlatalım. Susup kendi köşemize saklanmayalım. 
     2. Atılması kaçınılmaz diğer gol,hem de hiç zaman geçirmeden kemerlerin sıkılmasıdır. 
     Savaş uzun sürecektir. Savaş uzadıkça da, ekonomimiz konusundaki kuşkular giderek artacaktır. Bunu engellemek ve topluma güven vermenin tek yolu, devletin harcamalarını kısmasıdır. Yeni gelir için vergiye başvurmadan önce, devlet kemerlerini sıktığını gösterirse, toplum da fedakarlığa katılacaktır. 
     Önümüzdeki dönemde dikkatlerimizi daha çok ekonomiye yönlendirmekten başka çaremiz yok. Bunu da gerçekleştirebiliriz. Başarırsak, zararlarımızı önemli oranda karşılayabiliriz. Gerçek bağımsızlıkta ancak bu şekilde sağlanabilir. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







</TEXT>
</DOC>
