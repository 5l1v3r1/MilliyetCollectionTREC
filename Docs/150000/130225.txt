<DOC>
<DOCNO> 130225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur02.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazak bakan Erdoğan'a "minareler süngümüz" şiirini okudu 
</HEADLINE>
<TEXT>

     AK Parti Genel Başkanı Recep Tayyip Erdoğan, Türkiye ile Kazakistan arasındaki uzun mesafeyi yakınlaştırmak için elden gelen çabanın gösterilmesi gerektiğini söyledi. 
     Erdoğan, Okan İnter Continental Otel'de TOBB ve DEİK tarafından düzenlenen toplantıda, Türk ve Kazak işadamlarına hitap etti. Son yıllarda Kazak ekonomisinin büyük ivme kazandığını anlatan Erdoğan, Kazakistan'ın bu yükselişinin, işadamlarını yatırım konusunda cezbettiğini belirtti. Erdoğan, 1992 yılında Kazakistan'a ilk geldiği günden sonra gerçekleşen bu ziyaretinde, gelişimi daha iyi farkettiğini ifade ederek, Kazakistan'a yatırım konusunda, anlaşmalarla iki ülke ilişkilerinin alt yapısının kurulmasının önemine değindi. 
     2001 yılında 210 milyon dolar olan Türkiye'nin Kazakistan'daki iş hacminin, geçen yılın 9. ayına kadar 250 milyon dolara çıktığını, ancak bunun yetersiz olduğunu dile getirdi. 
     Erdoğan, Türkiye'nin Kazakistan'a yatırım yapan ülkeler arasında 3. sırada yer aldığını belirterek, ''İki ülke arasındaki uzun mesafeyi yakın etmek için elimizden geleni yapmalıyız'' dedi. 
     
     KAZAK BAKAN, ŞİİR OKUDU 
     Öte yandan, Erdoğan onuruna dün akşam Kazakistan Cumhurbaşkanı Nursultan Nazarbayev tarafından verilen yemekte, Kazak Kültür Bakanı Muhtar Muhammet'in, Erdoğan'ın hapis cezası almasına yol açan Siirt konuşmasında alıntı yaptığı şiiri okuduğu öğrenildi. Kazak Bakan'ın, Kültür Bakanı Hüseyin Çelik'e, ''Bir insan bu şiiri okumasından dolayı nasıl olur da ceza alır, doğrusu anlayamadım'' dediği ifade edildi. 
     





</TEXT>
</DOC>
