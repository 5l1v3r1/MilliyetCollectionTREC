<DOC>
<DOCNO> 108295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo05.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Avrupa kupalarındaki 79. maçına çıkacak... 
</HEADLINE>
<TEXT>

     Beşiktaş, Bosna-Hersek'in FK Sarajevo takımıyla yarın yapacağı UEFA Kupası 1. tur ilk maçıyla birlikte, Avrupa kupalarındaki 79. karşılaşmasına çıkacak. 
     Siyah-beyazlılar, 1959 yılında başlayan Avrupa kupaları serüveninde, Türkiye'yi 13 kez Şampiyon Kulüpler, 7 kez Kupa Galipleri, 5 kez de UEFA Kupası'nda temsil etti. 
     ''Kara Kartallar'' bugüne kadar Avrupa'da yaptığı 78 maçta, 21 galibiyet, 40 mağlubiyet, 17 de beraberlik aldı. Siyah-beyazlılar, 3 kupada toplam 78 gol atarken, kalesinde 130 gol gördü. 
     Beşiktaş, Şampiyon Kulüpler Kupası'nda 1958-59 sezonunda Yunanistan'ın Olympiakos ve 1986-87 sezonunda da Kıbrıs Rum Kesimi takımlarından Apoel'in sahaya çıkmamaları üzerine hükmen galip ilan edilerek, tur atlamıştı. Bu karşılaşmalar değerlendirmeye alınmamıştır. 
     
     UEFA KUPASI'NDA BEŞİKTAŞ 

     Beşiktaş, UEFA Kupası'na bugüne dek 5 kez katılırken, bunların 4'ünde daha ilk turda elendi, son olarak katıldığı 1996-97 sezonunda ise 3. tura kadar çıktı. 
     İlk olarak 1974-75 sezonunda UEFA Kupası'na katılan siyah-beyazlılar Romanya'nın Steagul Roşu takımına elendi. 1985-86 sezonunda İspanya'nın Athletic Bilbao, 1987-88 sezonunda İtalya'nın İnter, 1988-89 sezonunda eski Yugoslavya'nın Dinamo Zagreb takımlarına ilk turda elendi. 
     Son olarak 1996-97 sezonunda UEFA Kupası'na katılan Beşiktaş, ön eleme turunda Belarus'un Dinamo Minsk, 1. turda Belçika'nın Molenbeek, 2. turda da Polonya'nın Legia Varşova takımlarını eledikten sonra, 3. turda İspanya'nın Valencia takımına elendi. 
     
     UEFA KUPASI'NDA 16 MAÇTA 5 GALİBİYET 

     Beşiktaş, 5 kez katıldığı UEFA Kupası'nda oynadığı 16 maçın sadece 5'ini kazanabildi. 
     Bu karşılaşmaların 7'sinde sahadan yenilgiyle ayrılan siyah-beyazlılar, 4 beraberlik alırken, 17 gol atıp, kalesinde 22 gol gördü. 
     
     EVİNDE SADECE 1 KEZ YENİLDİ 

     ''Kara kartallar'', UEFA Kupası'nda evinde oynadığı 8 maçın 5'ini kazanırken, sadece 1 kez İspanya'nın Athletic Bilbao takımına yenildi. 
     İnönü Stadı'nda başarılı maçlar çıkaran siyah-beyazlılar, 2 de beraberlik alırken, 12 gol atıp, kalesinde sadece 4 gol gördü. 
     Beşiktaş'ın UEFA Kupası'nda oynadığı maçlar ve aldığı sonuçlar şöyle 
     

Sezon Tur Rakip Skor 1974-75 1 Steagul Roşu 2-0, 0-3 1985-86 1 Athletic Bilbao 1-4, 0-1 1987-88 1 FC İnter 0-0, 1-3 1988-89 1 Dinamo Zagreb 1-0, 0-2 1996-97 El. Dinamo Minsk 1-2, 2-0 1996-97 1 Molenbeek 0-0, 3-0 1996-97 2 Legia Varşova 1-1, 2-1 1996-97 3 Valencia 1-3, 2-2      
     EN FARKLI YENİLGİLER VE GALİBİYETLER 

     Beşiktaş, Avrupa kupalarındaki en farklı yenilgisini 2000-01 sezonunda Avrupa Şampiyonlar ligi'nde aldı. 
     Bu sezonda Avrupa Şampiyonlar Ligi H Grubu'nda deplasmanda İngiltere'nin AFC Leeds United takımına 6-0 yenilen siyah-beyazlılar, böylece tarihindeki en ağır yenilgiyi almış oldu. Beşiktaş ayrıca aynı sezonda FC Barcelona'ya yine deplasmanda 5-0 yenilirken, 1986-87 sezonunda Avrupa Şampiyon Kulüpler Kupası çeyrek finalinde İzmir'de Dinamo Kiev'e, 1977-78 sezonunda da Kupa Galipleri Kupası'nda deplasmanda Macaristan'ın Diosgyör takımına aynı skorlarla 5-0 yenilmekten kurtulamamıştı. 
     Beşiktaş, Avrupa kupalarındaki en farklı skorlu galibiyetlerini ise 3-0'lık skorlarla aldı. 
     Kupalarda 1 maçta 3'ten fazla gol atamayan siyah-beyazlılar, FC Barcelona, Lokomotiv Moskova, Spartak Trnava ve Molenbeek takımları karşısında 3-0'lık galibiyetler alarak, en farklı skorlu galibiyetlerini elde etmiş oldu. 
     
     680 GÜN SONRA AVRUPA KUPASI'NDA... 

     Beşiktaş, UEFA Kupası'nda Bosna-Hersek'in FK Sarajevo takımıyla oynayacağı 1. tur ilk maçıyla birlikte tam 680 gün aradan sonra Avrupa kupası maçına çıkmış olacak. 
     Geçen sezon tam 16 yıl aradan sonra Avrupa kupalarına katılamayan siyah-beyazlılar, en son Avrupa kupası maçını İspanya'da FC Barcelona'ya karşı oynamıştı. Avrupa Şampiyonlar Ligi H Grubu son maçında 8 Kasım 2000 tarihinde FC Barcelona'ya 5-0 yenilerek grup sonuncusu olan Beşiktaş, elenerek kupaya veda etmişti. 
     Daha sonra Birinci Süper Lig'i 4. sırada tamamlayan siyah-beyazlılar, Avrupa kupalara katılma hakkını elde edemedi ve geçen sezon bu kupalara katılamadı. 
     
     İNÖNÜ STADI'NDA EN SON MİLAN İLE KARŞILAŞMIŞTI... 

     Beşiktaş, tam 695 gün sonra da BJK İnönü Stadı'nda Avrupa kupası maçına çıkacak. 
     Avrupa kupalarında evinde en son 24 Kasım 2000 tarihinde İtalya'nın AC Milan takımının karşısına çıkan siyah-beyazlılar, sahadan 2-0 yenik ayrılmıştı. 

     
</TEXT>
</DOC>
