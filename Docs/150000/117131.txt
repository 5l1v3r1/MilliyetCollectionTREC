<DOC>
<DOCNO> 117131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun10.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk seçimleri Japon basınında... 
</HEADLINE>
<TEXT>

     Türkiye'deki seçimleri en fazla basın mensubuyla izleyen Japonya'daki gazeteler, saat farkı nedeniyle sonuçlara ilişkin değerlendirmelere bugünkü sayfalarında yer verdiler. 
     Ülkenin en çok satan 10 milyonu aşkın tiraja sahip Yomiuri Shimbun'un başyazısında, AK Parti ''İslamcı bir parti'' olarak nitelendirdi ve ''bundan dolayı ordunun endişe duyduğu'' öne sürüldü. Başyazıda, ''Çünkü dinin siyasete bulaşmasına izin verilmeyen Türkiye'de, laiklik ilkesi ülkenin temelini oluşturuyor'' denildi. 
     AK Parti lideri Recep Tayyip Erdoğan'ın, AB üyeliğine öncelik vermesinin nedeninin, ''ordunun ve diğer partilerin endişelerini azaltma'' amacı taşıdığı belirtilen başyazıda, ''Bugüne kadar Irak'a askeri müdahaleye karşı çıkan AK Parti, NATO üyesi Türkiye'nin desteğini kaçınılmaz gören ABD'nin baskısı ile halkın olumsuz yaklaşımı arasında kalacağa benziyor'' ifadesi kullanıldı. 
     Asahi Shimbun gazetesi, Ak Parti'yi ''ordunun yakın takibindeki parti'' olarak niteledi ve ''Dünyeviliğin temel prensip olarak görüldüğü Türkiye'de, İslamcı bir parti olan AK Parti'den askeri çevreler endişe duyuyor'' görüşünü savundu. 
     Mainichi Shimbun gazetesi de, haberinde benzer görüşü yansıttı. 
     Nihon Keizai Shimbun gazetesi, ''Türkiye tarihinde ilk kez İslamcı bir partinin tek başına iktidara gelmesinin söz konusu olduğunu'' belirtti. Gazete, ABD ve AB ile sürtüşme, IMF önderliğindeki ekonomik reformların sekteye uğraması endişesinin gündemde olduğunu öne sürdü. 
     Sankei Shimbun gazetesi, AK Parti'nin zaferini, ''halkın İslamcı hareketlenmeye meyletmesinden ziyade, ekonomik krize karşı etkisiz kalan eski hükümete duyulan tepki'' olarak yorumladı. 
     Japonya'nın yarı resmi ulusal televizyon kuruluşu NHK ise ''Eski İslamcılardan farklı olan modern İslamcı yeni yönetimin, Irak sorunu da dahil olmak üzere, nasıl bir politika izleyeceği merak konusu. Türkiye yeni bir dönüm noktasında'' görüşüne yer verdi. 
     





</TEXT>
</DOC>
