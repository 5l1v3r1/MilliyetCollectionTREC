<DOC>
<DOCNO> 142054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo14.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Kocaman Oyuncularım, Galatasaray maçı öncesi moralli 
</HEADLINE>
<TEXT>

     İstanbulspor Teknik Sorumlusu Aykut Kocaman, hafta sonunda Galatasaray ile oynayacakları maç öncesi oyuncularının moralli oluşunun kendisini umutlandırdığını söyledi. 
     Kocaman, ligin 2. bölümünde ilk 3 maçta istedikleri sonuçları alamadıklarını kaydederek, ''Gençlerbirliği ve Beşiktaş ile yaptığımız maçlarda yenilme olasılığımız tabii ki vardı, ama bizde asıl hayal kırıklığı yaratan maç Samsunspor karşılaşması oldu. Alt sıralarda yer alan bir takım olması nedeniyle bizim önemli bir rakibimizdi. Fakat istediğimizi alamadık. Ardından kazandığımız Bursaspor ve Kocaelispor karşılaşmaları bizi yeniden havaya soktu'' dedi. 
     Önlerinde Galatasaray maçı olduğunu ve üst sıra takımlarına karşı yaptıkları karşılaşmalarda başa baş mücadele ettiklerini vurgulayan Kocaman, şöyle konuştu 
     ''Ligde bütün takımların hedefi var. Kimi düşmemek için, kimi ise Avrupa kupalarına katılabilmek ve şampiyon olabilmek için mücadelesini sürdürüyor. Biz de tehlikeli bölgeden uzaklaşmak isteyen ekipler arasındayız. Şampiyonluğun iddialı takımlarından Galatasaray, Beşiktaş'ın peşini bırakmamak için her maçına büyük önem veriyor. Bizim açımızdan da her puan altın değerinde. Ekstra bazı şeyler olmadığı sürece başa baş bir mücadele geçeceğine inanıyorum. Oyuncularımın moralli oluşu bu maç öncesi beni umutlandırıyor. Ama sonuç ne olursa olsun, ben oyuncularıma inanıyorum.'' 
     
     GALATASARAY MAÇI HAZIRLIKLARI 
     İstanbulspor, Galatasaray maçının hazırlıklarını bu sabah yaptığı idmanla sürdürdü. 
     Ataköy Tesisleri'nde, teknik sorumlu Aykut Kocaman yönetiminde gerçekleştirilen ve yaklaşık 1,5 saat süren çalışmada sarı-siyahlı futbolcular kondisyon çalışmasının ardından taktik ağırlıklı çift kale maç oynadılar. 
     İdmana, sakatlıkları bulunan İlker, Cenk ve Saffet katılmazken, kaburgasında ezik bulunan Sertaç ile gribal enfeksiyon geçiren Pinto ise çift kale maçta yer alamayarak, koşu yapmakla yetindi. 
     Sarı-siyahlılar hazırlıklarını yarın yapacakları çift idmanla sürdürecek. 
     





</TEXT>
</DOC>
