<DOC>
<DOCNO> 119990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo02.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da galibiyet hesapları... 
</HEADLINE>
<TEXT>

     Gaziantepspor Teknik Direktörü Gigi Multescu, deplasmanda Göztepe ile yapacakları maçı kazanmak istediklerini belirterek, ''Yenilmezlik unvanımızı sürdürmek ve zirvedeki yerimizi koruyarak hedefimize ilerlemek için kazanmak zorundayız'' dedi. 
     Gigi Multescu, son haftalarda istedikleri gibi bir oyun sergileyemeseler de kazanmasını bildiklerini, Göztepe deplasmanında da tek hedeflerinin 3 puan olduğunu söyledi. 
     Göztepe'nin ligde zor günler geçirdiğini ve dişli bir rakip olduğunu kaydeden Multescu, ''Birinci Süper Lig'de artık kolay maç ve kolay takım ayrımı kalmadı. Her rakip diğerinden üstün meziyetlere sahip olabiliyor. Şu ana dek hedefimizi söylemedik, 29 puanla lig ikincisiyiz. Hedefimiz her karşılaşmayı kazanmaktır'' diye konuştu. 
     Genç, ancak azimli bir kadroya sahip olduklarını, son 2 haftada ortaya koydukları oyunu kendilerinin de beğenmediğini vurgulayan Multescu, şöyle devam etti 
     ''Kazanmak için oynuyoruz. Ancak kazanmak kadar güzel oynamak da çok önemlidir. Bu eksiğimizi de gidereceğiz. Göztepe maçının hazırlıklarını sürdürüyoruz. Hedefimiz galibiyettir. Birinci Süper Lig'deki mücadelemizin yanısıra, Türkiye Kupası'nı kazanmayı amaçlıyoruz. Türkiye Kupası'nı müzemize getirmek öncelikli hedefimizdir. 
     Başarımız görmezden gelindiği gibi, küçümseniyoruz, eleştiriliyoruz. Yeni bir kadroyla sezona başladık. Başarıyı sahiplenmiyorum. Başarı, yönetim, teknik kadro ve futbolcuların uyumuyla sağlandı. Bu başarıda benim payım olmadığını söylemek mümkün mü Ben en az paraya çalışırım, emeğim ucuzdur. Ama gençleri yetiştirmeyi severim.'' Multescu, Gaziantepspor'un bu sezona imzasını atacağına inandığını da sözlerine ekledi. 
     





</TEXT>
</DOC>
