<DOC>
<DOCNO> 106419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur17.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
''Sapık'' şüphesiyle gözaltına alınan kişi serbest bırakıldı 
</HEADLINE>
<TEXT>

     İstanbul'da, ''küçük yaşta kız çocuklarına tecavüz eden sapığa benzediği'' gerekçesiyle gözaltına alınan kişi, yüzleştirme sonucu olaylarla ilgisi bulunmadığı anlaşılınca serbest bırakıldı. 
     ''Şile yolu üzerindeki bir sitenin yakınlarında, İstanbul'da küçük yaşta kız çocuklarına tecavüz eden sapığın eşkaline uyan bir kişinin görüldüğü'' yolundaki ihbarı değerlendiren güvenlik kuvvetleri, alarma geçti. 
     Ümraniye İlçe Emniyet Müdürlüğü'nün yanı sıra Asayiş Şube Müdürlüğü'ne bağlı ekiplerin de katılımıyla çevrede yapılan araştırmalar sonucu, 1 kişi gözaltına alındı. 
     İlçe Asayiş Büro Amirliği'ne getirilen ve inşaat işçisi olduğu öğrenilen 25 yaşındaki M.Ç., buraya aileleriyle birlikte çağrılan, tecavüz olaylarının mağduru bazı çocuklarla yüzleştirildi. 
     Yüzleştirme sonucu tecavüz olaylarıyla ilgisi olmadığı belirlenen M.Ç, daha sonra serbest bırakıldı. 

     
</TEXT>
</DOC>
