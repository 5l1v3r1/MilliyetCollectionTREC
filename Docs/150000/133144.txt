<DOC>
<DOCNO> 133144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur04.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı, ölüm oruçları için yardım istedi... 
</HEADLINE>
<TEXT>

     Adalet Bakanı Cemil Çiçek, F tipi cezaevlerine karşı başlatılan ölüm oruçlarını sona erdirme konusunda çabalarının sürdüğünü belirterek, 400'den fazla mahkumun şu anda dışarda ailesinin yanında olduğunu bildirdi. Çiçek, ''Kim ne telkinde bulunabiliyorsa, ne fayda sağlayabiliyorsa buyursun yapsın. Devlet kimsenin önüne çıkmıyor'' dedi. 
     Adalet Bakanı Çiçek, terör örgütü elebaşı Abdullah Öcalan'ın F tipi cezaevine naklinin sözkonusu olmadığını belirtirken,''Malum kişinin güvenliği açısından bunda zarurat görülüyor'' diye konuştu. 
     Adalet Bakanı Cemil Çiçek, yaptığı açıklamada, ölüm orucunda bulunan mahkumların yakınlarının kendisinden randevu alamadıkları, görüşemedikleri yolundaki iddiaların doğru olmadığını söyledi. ''Bizim buraya randevu için başvurup alamayan yoktur'' diyen Çiçek, şunları kaydetti 
     ''Sade vatandaş bile gelir, herkes gelir, o kadar rahat. Ben herkesle görüşüyorum. Ancak birilerinin, birilerinin sırtından reklam yapmasına da izin vermem. Hadise bundan ibarettir. Kişisel olarak gelirler. 40 tane 50 tane kamerayla geliyorlar, işin reklamını yapmak istiyorlar. Bu olmaz. Oysa kişisel olarak gelirlerse daha rahat oturup konuşuruz, daha fazla zaman ayırırız. Çünkü işin çözümüne yönelik gayret içindeyiz, reklamına değil. 
     Ben aslında pek çok kişi ve aileyle görüştüm. Bunların da reklamını yapmadım.'' Açlık grevinde olanların yüzde 99'unun ya adli tıp raporlarına göre Cumhurbaşkanı tarafından affedildiğini ya da Ceza Usul Kanunu'nun 399. maddesine göre tahliye edildiğini ifade eden Çiçek, sözlerini şöyle sürdürdü 
     ''Benim de karşı çıktığım nokta burası. Herkes birşey yapıyor görünüyor ama, yapılması gereken yerlere gidip yapmıyorlar. Zannediyorlar ki, cezaevlerinde yüzlerce, binlerce açlık grevinde insan var. Birilerinin birşey yapmaya niyeti var ve samimilerse 400'ün üzerinde kişi dışardadır. Anasının, babasının, yakınlarının yanındadır. Kim ne söyleyecekse, ne yapacaksa, ne telkinde bulunacaksa, ne fayda sağlayacaksa buyursunlar yapsınlar. Devlet bunların önüne çıkmıyor. Ama sanki bunların hepsi cezaevindeymiş gibi birileri birilerinin üzerinden reklam yapmaya çalışıyor. Hadise budur. Maksat üzüm yemek mi bekçi dövmek mi '' Adalet Bakanı Çiçek, en önemli hakkın hayat hakkı olduğunu ifade ederek, ''Şimdi birilerine insan hakkı talebinde bulunurken, acaba kimlerin hayat hakkına tecavüz ettikleri noktasında kendi vicdanlarında muhasebe yapmaları lazım. Bakın bu fakir millet, okuluna, eğitimine, hastanesine para bulamıyor. Tanesi 40 trilyona malolan F tipi cezaevi yapıyor'' dedi. 
     
     MECLİS'E MEKTUP 
     Bakan Çiçek, TBMM Adalet ve İnsan Hakları Komisyonları ile CHP ve AK Parti gruplarına yazı yazarak, ''Basında F tipleriyle ilgili yazılar çıkıyor. Gelin objektif olarak bunları görün'' dediğini ifade etti. Çiçek, ''Adalet Komisyonu gitti, Ak Parti Grubunu da bilgilendirdi. Arzu eden varsa gruplar halinde gelirler, görürler. Mukayese yaparlar. Göreceksiniz çoğunun fikri bu noktada değişmiştir'' diye konuştu. 
     Çiçek, şu anda 6 tane F tipi cezaevinin kullanılır durumda olduğunu, 4'ünün de yeni tamamlandığını belirtti. Cemil Çiçek, işlemler tamamlanınca bu 4 yeni F tipi cezaevine de mahkumları nakledeceklerini bildirdi. 
     
     ÖCALAN'IN DURUMU 
     Terör örgütü elebaşı Abdullah Öcalan'ın F tipi cezaevine nakledileceği yolundaki haberlerin doğru olmadığını da bildiren Çiçek, ''Bu, bakanlığımızın yetkili kişelerinin, bizim telafuz ettiğimiz bir husus değildir'' dedi. Öcalan'ın İmralı'da kalmaya devam edeceğini belirten Çiçek, ''Malum kişinin güvenliği açısından bunda zaruret görülüyor'' dedi. 
     





</TEXT>
</DOC>
