<DOC>
<DOCNO> 109935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur11.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mozart çalıştırıyor, arabesk dikkat dağıtıyor... 
</HEADLINE>
<TEXT>

     Kısık sesle dinlenen klasik müziğin ders çalışan öğrenci üzerinde olumlu etki yarattığı, arabesk, metal gibi ağır müziklerin ise ders çalışmayı güçleştirdiği belirtildi. 
     Selçuk Üniversitesi Eğitim Fakültesi Rehberlik ve Psikolojik Danışmanlık Bölümü Öğretim Üyesi Yrd. Doç. Dr. Hasan Yalçın, özellikle orta ve yüksek öğretimdeki gençlerde müzik tutkusunun ve müzikle ders çalışmanın oldukça yaygın olduğunu söyledi. 
     Müziğin ders çalışmaya etkisini araştıran çok sayıda çalışmanın, doğru tür tercih edildiğinde müziğin dikkati toplamayı ve kavramayı kolaylaştırdığını ortaya koyduğunu kaydeden Yalçın, batıda barok müziğin bu konuda kullanılmakta olduğunu ifade etti. 
     Yalçın, gerçekten kendini koşullandırmış, ders çalışmayı amaç edinmiş sağlıklı bir öğrencinin düşük seste, ağır ritmleri olan klasik ya da yumuşak ritmli sözsüz müzikler dinleyip dikkatini toplayarak daha başarılı olabileceğini ifade etti. Yalçın, özellikle ruhu dinlendiren ney gibi enstrümanlarla yapılan müziklerin rahatlatıcı ve ruhsal dengeyi sağlayıcı olduğunu dile getirdi. 
     
     KARAMSAR MÜZİKLE ÇALIŞILMIYOR 
     Ders çalışırken öğrenciyi karamsarlığa itecek ve duygulandıracak arabesk ve benzeri müziklerin dinlenmesinin öğrenmeyi ve motive olmayı zorlaştıracağını anlatan Yalçın, şöyle konuştu 
     ''Yaşama sevincini azaltacak, duygusal yoğunluğa neden olan müziklerin yanı sıra metal ve rock gibi ya da hareketli, coşkuyu artıran eğlence müzikleri de ders çalışırken dinlenmemeli. Coşkulu ya da çok karamsar müzikler duygusal kontrolü, bilinçli ve sakin hareket etmeyi güçleştirdiğinden, genel olarak ders çalışmayı da güçleştiriyor ve dikkatin dağılmasına neden oluyor.'' Doğru müziğin sadece ders çalışan öğrenciler üzerinde değil, bir bürodaki çalışma ortamında da verimi artıran ve işi destekleyen özelliğe sahip olduğunu anlatan Yalçın, burada da müziğin sesinin ve ritminin önem taşıdığını vurguladı. 
     





</TEXT>
</DOC>
