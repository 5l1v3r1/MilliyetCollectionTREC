<DOC>
<DOCNO> 128622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur21.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık, Demirbank'ın fona devriyle ilgili inceleme başlattı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Cumhurbaşkanlığı Devlet Denetleme Kurulu'nun, Tasarrufu Mevduatı Sigorta Fonu'na devredilen Demirbank ile ilgili soruşturma açılması istemi doğrultusunda inceleme başlatıldığını bildirdi. 
     Abdüllatif Şener, AK Parti İstanbul Milletvekili Emin Şirin'in ''Devlet Denetleme Kurulu tarafından Demirbank'a Bankacılık Düzenleme ve Denetleme Kurulu tarafından el konulması ile ilgili bir rapor hazırlanmış mıdır Böyle bir rapor hazırlanmış ise gereği için Başbakanlık makamına intikal etmiş midir Bu raporun sonuç hükmü hakkında bilgi edinmemiz mümkün müdür '' şeklindeki yazılı soru önergesini yanıtladı. 
     Şener yazılı yanıtında, Cumhurbaşkanlığı Devlet Denetleme Kurulu Başkanlığı'nın Fon'a devredilen bankalardan Demirbank ile ilgili araştırma ve denetleme sonucu düzenlediği raporun, 19 Eylül 2002 tarihinde Başbakanlığa intikal ettirildiğini bildirdi. 
     Şener, sözkonusu raporda, konunun 2443 sayılı yasanın 6. maddesi çerçevesinde Başbakanlıkça soruşturulmasının talep edildiğini kaydetti. Abdüllatif Şener, Cumhurbaşkanlığı Devlet Denetleme Kurulu'nun istemi doğrultusunda Tasarruf Mevduatı Sigorta Fonu'na devredilen bankalardan Demirbank ile ilgili olarak Başbakanlık Başmüfettişi koordinatörlüğünde oluşturulan bir ekibin inceleme yaptığını ifade etti. Şener, ''İncelemeleri müteakiben Başbakanlık Teftiş Kurulu Başkanlığınca düzenlenecek raporun sonuçları dikkate alınarak gereken işlemler yapılacaktır'' dedi. 
     Başbakan Yardımcısı Şener, Bankacılık Denetleme ve Düzenleme Kurulu'nun BDDK başkan ve üyeleri hakkındaki iddialarla ilgili ön inceleme başlatıldığını da bildirdi. 
     





</TEXT>
</DOC>
