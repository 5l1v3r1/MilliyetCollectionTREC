<DOC>
<DOCNO> 141026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo02.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Maçın zor geçeceğini düşünüyordum... 
</HEADLINE>
<TEXT>

     Türkiye Kupası çeyrek finalinde Büyükşehir Belediyesi Ankaraspor'u 7-1 yenerek yarı finale çıkan Trabzonspor'un kulüp başkanı Özkan Sümer, zor geçeceğini düşündüğü maçtan rahat bir galibiyetle ayrıldıklarını söyledi. 
     Özkan Sümer, Büyükşehir Belediyesi Ankaraspor maçında ilk dakikalarda buldukları golle oyunun rahatladığını belirterek, ''Etkili futbolun yanında rakip takım da talihsiz goller kalesinde gördü. Böyle olunca da skor büyüdü ve farklı skorlu bir galibiyet aldık'' dedi. 
     Büyükşehir Belediyesi Ankaraspor karşısında alınan farklı skorlu galibiyetin bir güç gösterisi biçiminde algılanmaması gerektiğini de ifade eden Sümer, ''Bu skor Trabzonspor'un kusursuz olduğunu göstermez. Rakibimizinde de dağınıklılığı ve gerilimi vardı. Yedikleri talihsizce goller de sonucun böyle olmasında önemli etki yaptı'' diye konuştu. 
     Türkiye Kupası maçının artık geride kaldığını ve bu maçın Beşiktaş maçıyla da kıyaslanamayacağını kaydeden Sümer, şöyle konuştu 
     ''Beşiktaş ile yapacağımız karşılaşmanın güçlükleri olacak. Ancak bu maça hazır hale gelmeye çalışacağız. Gerilimli bir karşılaşma olacak. 2 takım da bu gerilimi yaşayacak. Beşiktaş, ligde yenilgisiz bir takım. Koruyacağı değerler bakımından Beşiktaş'ın daha stresli olacağını düşünüyorum. Doyurucu bir karşılaşma olacak. Ancak biz kazanma isteği ve ihtiyacı içindeyiz. Seviyeye yakışır bir maç olmasını diliyoruz.'' 
     





</TEXT>
</DOC>
