<DOC>
<DOCNO> 102566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur11.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Ecevit Kaynaşlı'da... 
</HEADLINE>
<TEXT>

     Başbakan Bülent Ecevit, Kaynaşlı Köykent Danışma Bürosu'nun açılışını yaptı. 
     Başbakanlık'a ait otobüs ile Kaynaşlı'ya gelen Ecevit, Kaynaşlı Kızılay Toplum Merkezi'ndeki programa katıldı. 
     Buradaki törende konuşan Kaynaşlı Belediye Başkanı Eftal Altındal ve Kaynaşlı Kaymakamı Hamdi Bilge Aktaş, depremden sonra devletin bölgeye yaptığı çalışmalar ve yatırımlardan ötürü Başbakan Ecevit'e teşekkür ettiler. 
     Köy Hizmetleri Genel Müdürü Hüseyin Alioğlu da Kaynaşlı Köykent Projesi hakkında bilgi verdi. 
     Bu projeden, 10 köy ve 5 bin 500 vatandaşın yararlanacağını belirten Alioğlu, depremin ardından bölgede konutları yıkılan ailelerin büyük bölümünün köylerine daha bağımlı hale gelmesi ve ilçelerde artan işsizliğin köylerdeki üretimin önemini daha fazla gündeme getirmesi nedeniyle Kaynaşlı'da köykent projesi uygulandığını söyledi. 
     Konuşmaların ardından Başbakan Ecevit ve eşi, DSP Genel Başkan Yardımcısı Rahşan Ecevit, toplum merkezinde ikram edilen yiyecekleri yediler. Ecevitler, daha sonra kurdeleyi birlikte keserek Kaynaşlı Köykent Danışma Bürosu'nun açılışını yaptılar. 
     Burada bir süre kalan Ecevit, daha sonra partisine ait otobüse binerek Düzce'ye geçti. 
     





</TEXT>
</DOC>
