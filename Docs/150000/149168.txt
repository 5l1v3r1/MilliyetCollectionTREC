<DOC>
<DOCNO> 149168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo39.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta İlhan yok, Ronalda belki... 
</HEADLINE>
<TEXT>

     Yenilgisiz lig lideri Beşiktaş, Malatyaspor ile yarın yapacağı karşılaşma için bu kente, sakat futbolcular nedeniyle sıkıntılı gitti. 
     Hazırlıklarını bu sabah basın kapalı yaptığı idmanla tamamlayan siyah-beyazlılarda, Malatyaspor maçı öncesi tam anlamıyla İlhan Mansız şoku yaşandı. 
     Milli futbolcunun, sezon başında ameliyat olduğu dizinde ödem belirlendiği ve bu nedenle son anda kadrodan çıkarıldığı bildirildi. 
     
     RONALDO'NUN OYNAMASI BELİRSİZ 
     Siyah-beyazlılarda ayrıca, dün yapılan idmanda sakatlanan Ronaldo ve Zago, kafileyle birlikte Malatya'ya götürüldü. 
     Zago'nun yarınki maçta oynayabileceği, Ronaldo'nun durumunun ise vatandaşına göre daha ciddi olduğu, oynayıp oynamayacağına maç öncesinde karar verileceği kaydedildi. 
     
     İBRAHİM VE TAMER DE YOK 
     Beşiktaş'ın, Malatya kafilesinde ayrıca, Denizlispor maçında elmacık kemiği kırılan İbrahim ile gözünden operasyon geçiren Tamer de bulunmuyor. 
     Denizlispor maçında burnu kırılan Ahmet Yıldırım ve dizindeki ağrılar nedeniyle Denizlispor maçında oynamayan Pancu hakkındaki kararı ise teknik heyetin vereceği öğrenildi. 
     Teknik direktör Mircea Lucescu'nun, Denizlispor maçında elmacık kemiği kırılan İbrahim'in yokluğunda sol kanatta Serdar'a şans tanıması, forvette Nouma'nın yanında Ahmet Dursun'u oynatması, Ronaldo'nun oynamaması durumunda da savunmada bu oyuncunun yerine Tolga'ya şans vermesi bekleniyor. 
     
     MUHTEMEL 11 
     Siyah-beyazlıların Malatyaspor karşısına, Cordoba, Ahmet Yıldırım Ali Eren , Ronaldo Tolga , Zago, Kaan Dobra, Tayfur, Giunti, Sergen, Serdar, Ahmet Dursun, Nouma muhtemel 11'iyle çıkması bekleniyor. 
     Malatya İnönü Stadı'nda saat 19.00'da başlayacak ve hakem Kuddusi Müftüoğlu'nun yöneteceği karşılaşma, Digitürk LİG TV'den naklen yayınlanacak. 
     
     YÖNETİCİLER UMUTLU 
     Deplasmanda yarın Malatyaspor ile karşılaşacak olan Beşiktaş'ta yöneticiler umutlu konuştu. 
     Kulüp ikinci başkanı Hüsnü Güreli, Malatyaspor ve ardından Diyarbakırspor ile yapacakları erteleme maçının kendileri için büyük önem taşıdığını belirterek, ''Kazanmak zorundayız. Şampiyonluk yarışı atbaşı gidiyor. İnşallah Malatyaspor deplasmanından iyi sonuç alırız'' dedi. 
     Asbaşkan Yıldırım Demirören ise, ''Şampiyon olacaksak bu maçı kazanmak zorundayız ve kazanmak için gidiyoruz'' diye konuştu. 
     
     ENGİN ''İLHAN'IN 1 HAFTA-10 GÜN DİNLENMESİ LAZIM'' 
     Beşiktaş Futbol Takımı Menajeri Sinan Engin, Malatyaspor deplasmanına götürülmeyen İlhan Mansız'ın en az 1 hafta-10 gün dinlemesi gerektiğini söyledi. 
     Engin, ''İlhan Mansız'ın ameliyat olduğu ayağında ödem belirlendi. 1 hafta-10 gün dinlenmesi gerekiyor. Zago oynayabilecek durumda, ama Ronaldo'nun durumu kritik. Yarın kesin durumları belli olur. Forvette kimin oynayacağı da yine yarın netleşir'' diye konuştu. 
     Ayrıca Malatyaspor Teknik Direktörü Ziya Doğan'ın Beşiktaşlı olmasıyla ilgili yöneltilen bir soruya da Engin, ''Herkes kazanmak için oynuyor. Bunu sertliğe dökmemek lazım. Malatyaspor bizim dostumuzdur. Seyircisi centilmendir. Önemli olan sertlik olmasın. Hakeden kazanacaktır'' yanıtını verdi. 
     
     TAMER, GÖZ AMELİYATI OLDU 
     Beşiktaşlı futbolcu Tamer Tuna, İstanbul Memorial Hastanesi'nde göz ameliyatı oldu. 
     2 gözünde de baloncuk oluşan Tamer'e operasyon yapıldı ve gözün üzerini kaplayan yabancı dokular alındı. 
     Doktorlar, ameliyatın tehlikesiz olduğunu, operasyondan sonra Tamer'in antrenmanlara başlayabileceğini bildirdiler. 
     
     4 FUTBOLCU SARI KART CEZASI SINIRINDA 
     Beşiktaş'ta, yarınki maç öncesi Tayfur, Ahmet Yıldırım, Sergen ve Nouma'nın 3'er sarı kartı bulunuyor. 
     Bu oyuncular yarınki maçta da sarı kart görmeleri durumunda, Diyarbakırspor ile 16 Nisan Çarşamba günü yapılacak erteleme maçında forma giyemeyecek. 
     





</TEXT>
</DOC>
