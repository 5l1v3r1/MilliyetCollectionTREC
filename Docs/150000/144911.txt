<DOC>
<DOCNO> 144911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/spor/aspo.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ı ipten Kolombiyalı kaleci aldı 
</HEADLINE>
<TEXT>
Oscar Cordoba'nın 1-1 
Gaziantep deplasmanında İbrahim Toraman’ın golüyle şoka giren Kartal, Nouma’yla beraberliği sağladı. Cordoba, hem Romashenko’nun penaltısını hem de yenilmezlik unvanını kurtardı 
     BİLAL MEŞE 

     Lige kesin dönüş yapan Beşiktaş, Gaziantepspor karşısında etkili bir oyun ortaya koymasına karşın zorlu maratonda iki altın puan bırakırken, sadece namağlup unvanını koruyabildi. Karşılaşmanın doksan dakikalık bölümünü istatistik masasına yatıracak olursak, topa en fazla sahip olanın Beşiktaş olduğunu görürüz. Ne var ki, Beşiktaş’ın topa rakibinden fazla sahip olma becerisini galibiyete yansıtamadı. Bunun da temelinde Kartal’ın kırık kanatları ve forvetteki iki silahının tutukluk yapması büyük faktördü. İlhan Mansız ve oyunda kaldığı süreç içinde Ahmet Dursun kanatlardan istedikleri topları bir türlü alamadılar, günü işsiz noktaladılar. Gaziantepspor’un attığı tek golde savunma ve Cordoba müthiş hatalıydılar. Ev sahibinin başarılı ismi İbrahim Toraman, 21.dakikada Romashenko’nun kornerden gelen topunu kafayla filelere gönderirken, Kartal savunması tatile çıkmıştı. Beşiktaş’ın lig başından bu duran toplardaki zaafı yine kendini gösterdi. 
     İbrahim Toraman’ın golünden sonra toparlanan Beşiktaş 37.dakikada Tayfur’la müthiş bir fırsat yakaladı. Ama tecrübeli kaptan sağ çarprazda yakaladığı bu fırsatı kaleci Ömer’in ellerine teslim etti. 
     Gaziantepspor’un attığı tek golü koruma isteği, Beşiktaş’ın iştahını kabarttı, kalesinde pozisyonlara davetiye çıkardı. Nitekim 46.dakikada Ahmet Yıldırım soldan indi, ceza alanı içine kesti Ahmet Dursun gelişine sert vurdu ve top yandan az farkla auta gitti. 49.dakikada bu kez Guinti’nin topuyla buluşan İlhan Mansız sert vurdu, Ömer topu kornere tokatladı. 
     Gaziantepspor’un kapanmasını fırsat bilen ve gol için riske giren Beşiktaş’ın kaptırdığı toplar kalesinde tehlikelere neden oldu. 53.dakikada Romashenko sağdan İlhan’ı kaçırdı, İlhan çaprazdan sert vurdu Cordoba kornere tokatladı. 
     64. dakikada Kolombiyalı kaleci devleşti. Juilo Cesar soldan önce Zago’yu geçti ardından sağda hareketlenen Erdal’ı topla buluşturdu. Cordoba’nın kalesini terketmesi üzerine Erdal aşırtmak istedi, Kolombiyalı geçit vermedi. 74.dakikada Beşiktaş hem günü kurtardı, hem de namağlup unvanını korudu. Soldan Ahmet Yıldırım, meşin yuvarlağı arka direğe kesti, Nouma yükseldi, kafayı çaktı, Ömer’in çırpınışlarına karşın top filelerle kucaklaştı 1 - 1 
     Dakika 79 Beşiktaş galibiyet ararken kalesinde büyük tehlike atlattı. Juilo Cesar soldan indi, Ronaldo tarafından düşürüldü. Karar penaltıydı. Duran toplardaki başarısıyla ön plana çıkan Romashenko, aynı başarıyı penaltı atışında gösteremedi ve Cordoba mükemmel kurtarışla takımını ipten döndürdü. 
     
Şampiyonluk puanı      Ses kısıklığı nedeniyle Lucescu sözü yine Feyyaz Uçar’a bıraktı. Kartal’ın çalıştırıcısı, "Aldığımız bir puan bizi belki de şampiyon yapacak" dedi 
     
"Bedel ödüyoruz"      TEKNİK Direktör Mircea Lucescu’nun maç sırasında sesi kısılması nedeniyle basın toplantısına katılan Beşiktaş Antrenörü Feyyaz Uçar, "En azından alınan bir puandan dolayı mutluyuz. Bu puan bizi belki de şampiyon yapacak" dedi. Uçar, şöyle devam etti "Yaptığımız hataların faturasını ağır ödüyoruz. Genellikle kapanan defansa karşı oynuyoruz. Golü erken bulabilseydik, oyun farklı olabilirdi." 
     
     "Dinleneceğiz" 
     FUTBOLCULARDA gözle görünür biçimde fiziksel ve mentalitel yorgunluklar göründüğünü ifade eden Uçar, bunun üst üste yapılan maçlardan kaynaklandığını belirtti. Beşiktaş Antrenörü, "Önümüzde 15 günlük süre var. Bu süreyi iyi değerlendireceğiz" diye konuştu. Gaziantepspor Teknik Direktörü Nurullah Sağlam ise kazanabilecekleri bir karşılaşmadan beraberlikle ayrıldıkları için üzüldüklerini belirtti. 
     
"Herkes yenmek istiyor"      Fotoğraf Cengiz Malgır 

     BEŞİKTAŞ Menajeri Sinan Engin, Gaziantepspor’a ateş püskürdü. Yenilgisiz yola devam etmelerinin rakiplerini hırslandırdığını söyleyen Engin, "Gaziantep’i Gençlerbirliği karşısında izledim. Adeta yürüyorlardı. Bize karşı aslan kesildiler. Sahanın her yerinde koştular. Herkes bizi yenmek için uğraşıyor" diye konuştu. 
     
     Maçın hakemi 
Başarılıydı      SELÇUK Dereli için başarılı bir maçtı. İlk yarıda faul numarasına yatanları iyi tespit edip, kartlarını yerinde kullandı. İkinci 45 dakikadaki tek hatası, Erdal’a ceza alanı dışında yapılan faulü süzemeyişiydi. Ancak bu pozisyonda yardımcısı da seyirci kaldı. Penaltıdaki kararı doğruydu. Yasin’e gösterdiği ikinci sarı kart da tartışılmazdı. Anonsları yerinde yaptırdı. 
     


SPOR 

































</TEXT>
</DOC>
