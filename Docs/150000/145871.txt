<DOC>
<DOCNO> 145871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/spor/spo03.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BENİM ADIM REVİVO 
</HEADLINE>
<TEXT>

Galatasaray dergisine konuşan İsrailli yıldız, Hagi ile kıyaslanmasının yanlış olduğunu söyledi, "Onun çok özel olduğunu biliyorum. Tek hedefimiz Hagili kadronun yaptıklarını geçmek" dedi 
     Taraftarları övdü 
     FENERBAHÇE’DEN sürpriz bir kararla Galatasaray’a transfer olan Haim Revivo, bilinmeyen yönlerini kulübün resmi dergisinde anlattı. İşte Revivo’nun çarpıcı açıklamaları 
     - İlk geldiğinde Galatasaray - Fenerbahçe rekabetini duymuş muydun 
     - Bu rekabeti çok iyi biliyordum. Beni asıl etkileyen Galatasaray seyircisinin beni sokakta gördüğünde elimi sıkması ve tebrik etmesi olmuştu. Bu beni gerçekten çok şaşırtmıştı. 
     - Peki o zaman Galatasaray’a bakışın nasıldı 
     - Galatasaray’ın ismini gelmeden önce biliyordum. İlk geldiğimde beni sokakta gören musevi taraftarlar elimi sıkıyorlardı ve ekliyorlardı "İyi ki geldin, ama biz Galatasaraylıyız." 
     - Fenerbahçe’den Galatasaray’a gelip bu kadar sevilen başka bir futbolcu yok. Bunu neye bağlıyorsun 
     - Galatasaray seyircisi ve taraftarı çok bilinçli, akıllı ve içten. Gösterilen bu ilginin farkındayım. Bu beni daha sorumlu kılıyor. 
     - İsrail’deki sevenlerin hala Fenerbahçe’yi mi tutuyorlar 
     - İsrail’de Celta Vigo taraftarı kalmadığı gibi Fenerbahçe taraftarı da kalmadı. Açıkçası onlar zaten Galatasaraylıydı. 
     - Hagi ile karşılaştırılmanı istemiyorsun... 
     - Evet çünkü ben Revivo’yum. Hagi’nin taraftarın gözünde çok önemli olduğunu biliyorum. Onun Emre, Okan ve Hakan Şükür gibi arkadaşlarıyla almış olduğu şampiyonluklar çok büyük başarılardı. Galatasaray’ın bugünkü kadrosu olarak onların yaptığının daha iyisini yapmak istiyoruz. 
     
Kapılar açıldı      SEVİNÇLERİN ve hüzünlerin yaşandığı, rakibi yıkma planlarının konuşulduğu en gizli yerdir soyunma odası... Değil içeriye girmek, kapısına bile yaklaşamazsınız... Galatasaray bu gizli dünyasını taraftarlarına açtı, kapalı kapılar ardında yaşananları paylaştı. Fenerbahçe derbisinin ardından Başkan Özhan Canayadın ilk kez soyunma odasının yolunu tutuyor. Başkan, fotoğraftaki duygu dolu konuşmasında kendi deyimiyle "Aslanlarını" kutluyor. 
     
Lukunku’dan gol uğuru      SARI - Kırmızılı formayı giydiği 6 resmi maçta fileleri sarsmayı başaramayan Lukunku, şanssızlığını kırmak için uğur deniyor. Kongolu yıldız dün yapılan antrenmana saçlarını ördürerek çıktı. İmajını yenileyenn Lukunku, arkadaşlarının da beğenisini kazandı. İlginç saç ve sakal rengiyle dikkatleri çeken Xavier’den sonra Lukunku da saçlarıyla çok konuşulacağa benziyor. 
     
Florya’nın üç Aslan’ı      GEÇEN sezon Galatasaray’da en fazla forma giyen futbolcular olan Mondragon, Bülent ve Ergün bu yıl da aynı istikrarı yakaladılar. Mondragon 25 maçta 2250 dakika forma giyerek, Sarı - Kırmızılı takımın sahada en çok kalan ismi olmayı başardı. Kolombiyalı kaleciyi 22 maçta 1967 dakika ile Ergün ve 20 maçta 1667 dakikayla emektar Kaptan Bülent Korkmaz izledi. 
     
Cim - Bom’da yoğun mesai      TEKNİK Direktör Fatih Terim, lige verilen araya karşın çalışma temposundaki yoğunluğu düşürmedi. Yedek oyuncularını hazır tutmak isteyen Terim, dün Sarı - Kırmızılı takıma iki antrenman yaptırdı. Sabah çalışmasında kondisyona ağırlık verilirken, akşam çift kale maç yapıldı. Terim özellikle defans oyuncularından adam markajına dikkat etmelerini istedi. 
     
Yeni sezonda sinemalarda      GALATASARAY Proje Üretim Merkezi, Sarı - Kırmızılı takımı beyaz perdeye aktarmaya hazırlanıyor. Soyunma odasında yaşananları kameraya aldıran Sarı - Kırmızılılar, sezon sonunda bu görüntüleri taraftarlarla paylaşmayı planlıyor. Montajı yapılan görüntülerin birleştirilerek uzun metrajlı bir film haline getireleceği ve cd olarak satışa sunulacağı öğrenildi. 
     


SPOR 



























</TEXT>
</DOC>
