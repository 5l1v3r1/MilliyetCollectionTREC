<DOC>
<DOCNO> 136995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/ekonomi/eko03.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsalarda yaprak dökümü 
</HEADLINE>
<TEXT>

Geçen yıl 44 borsada işlem gören şirketlerin toplam sayısı 701 kayıpla 27 bin 234’e düştü. En fazla kayıp Nasdaq’ta oldu 
     İSTANBUL AA 

     Geçen yıl işlerin pek iyi gitmediği dünya borsalarında, işlem gören şirket sayısı açısından yaprak dökümü yaşandı. 44 borsada hisseleri işleme açık şirketlerin toplam sayısı 701 kayıpla 27 bin 234’e düştü. Dünya Borsalar Federasyonu’nun WFE verilerine göre, 2001 ve 2002 yılına ilişkin verisi bulunan 44 borsadan 27’sinde şirket sayısı gerilerken, 14’ünde artış gösterdi, üçünde ise değişmedi. 
     2002 sonu itibariyle piyasalarında en fazla şirket hissesi işlem gören borsa olan Nasdaq 479 adetlik kayıp yaşadı. Bu borsadaki şirket sayısı 4 bin 128’den 3 bin 649’a düştü. Johannesburg Borsası’nda 68, Londra Borsası’nda 67 şirket 2003 yılını göremezken, İMKB’deki şirketlerin sayısı da 22 azalarak 310’dan 288’e indi. 
     
     En çok artış Hong Kong’da 
     Şirket sayısının en fazla artış gösterdiği borsa ise Hong Kong olarak belirlendi. Hong Kong Borsası’ndaki şirketlerin sayısı 111 artışla 978’e yükseldi. Tayvan Borsası’ndaki şirket sayısı 54 artışla 640’a, Kuala Lumpur Borsası’ndaki şirket sayısı da 53 artışla 860’a ulaştı. Şirket sayısı Viyana ve Tayland’da 16, Jakarta’da 15, Tokyo’da 12, Avustralya’da 11, Tahran’da 10, Bermuda’da 4, Lima’da 3, Filipinler’de 3, Yeni Zelanda’da 2 ve Malta’da 1 adet artış kaydetti. 
     İtalya, Atina ve Colombo borsalarındaki işlem gören şirket sayısında ise değişme olmadı. 
     
İMKB’nin kaybı 22 şirket Borsa adı Azalan şirket sayısı Nasdaq 479 Johannesburg 68 Londra 67 Almanya 50 NYSE 34 Amex 33 Sao Paulo 30 Varşova 28 Tel Aviv 25 Osaka 23 İMKB 22 Şikago 21 Kopenhag 16 Slovenya 16 İsviçre 14 Lüksemburg 13 Toronto 12 İrlanda 11 Oslo 10 Stokholm 8 Budapeşte 7 Helsinki 6 Kore 6 Buenos Aires 5 Santiago 4 Meksika 3      
     



 EKONOMİ 



















</TEXT>
</DOC>
