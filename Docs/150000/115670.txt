<DOC>
<DOCNO> 115670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur27.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Ecevit'in açıklamasından memnun 
</HEADLINE>
<TEXT>

     Almanya, Başbakan Bülent Ecevit'in, eski DGM Savsı Nuh Mete Yüksel'in casusluk yamakla suçladığı Alman vakıflarının "köklü ve saygın kuruluşlar" olduğu yönündeki açıklamasından memnuniyet duyduğunu bildirdi. 
     Almanya'nın Ankara Büyükelçiliği'den yapılan yazılı açıklamada, Ecevit'in 26 Ekim 2002 tarihli açıklamasına atıfta bulunularak, "Büyükelçiliğimiz, bu açıklamada Türkiye'deki Alman vakıflarına ilişkin yer alan olumlu değerlendirmeleri memnuniyetle karşılamıştır" denildi. 
     Büyükelçilik, Alman siyasi vakıfları ve Şark Enstitüsü'nün personeline karşı açılan davanın bir an önce sonuçlandırılarak, tüm şüphelerin ve suçlamaların reddedilmesini umduğunu da bildirdi. 
     Ankara DGM Başsavcılığı, Alman vakıfları soruşturması kapsamında, 15 sanık hakkında, "Türkiye'nin bütünlüğü ve laik cumhuriyet rejimi aleyhine gizli ittifak oluşturmak" suçundan 15 yıla kadar ağır hapis istemiyle dava açmişti. 
     Ankara Savcılığı'na atanan, eski Ankara DGM Savcısı Yüksel tarafından hazırlanan ve 21 Ekim 2002 tarihini taşıyan iddianamede, sanıklar Wulf Schonbohm, Dirk Tröndle, Figen Fatma Uğur, Hans Schumaher, Wolfgang Sachsenröder, Claus Schönig, Astrid Menz, Börte Sagaster, Yücel Sayman, Petra Sauerland, Birsel Lemke, Oktay Konyar, Safa Taşkın, Semih Özay ve Özcan Durmaz hakkında, Türk Ceza Kanunu'nun TCK "devletin emniyetine karşı gizli anlaşma" başlığını taşıyan 171. maddesine göre 8 yıldan 15 yıla kadar ağır hapis istenmişti. 
     Başbakan Ecevit de 2 gün önce yaptığı açıklamada, Türk-Alman ilişkilerinin, bu davadan olumsuz etkilenmeyecek kadar sağlam olduğunu düşündüğünü ifade ederek, bu dava nedeniyle sözü edilen Alman vakıflarının, "köklü ve saygın kuruluşlar" olduğunu belirtmişti. Ecevit, şunları kaydetmişti 
     "Söz konusu Alman vakıfları, öteden beri ülkemizde etkinlik göstermektedir. Bu vakıflar, ülkemizde olduğu gibi dünyada 100 kadar ülkede de çalışmalarını sürdürmektedir. Bildiğimiz kadarıyla benzer şikayetlere, başka hiçbir ülkede rastlanmamıştır. 
     Türk-Alman ilişkilerinin, bu davadan olumsuz etkilenmeyecek kadar sağlam olduğunu düşünüyorum. Ülkelerimiz, derin dostluk ilişkileriyle birbirlerine bağlıdırlar. Almanya'nın sabırlı olmasını, davanın sonucunu bekleyerek, Türk adaletine güvenmesini dilerim." 
     





</TEXT>
</DOC>
