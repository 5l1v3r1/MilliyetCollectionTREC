<DOC>
<DOCNO> 114467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sonspo13.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, kendi evinde de kazanmak istiyor... 
</HEADLINE>
<TEXT>

     Basketbol Erkekler Avrupa Ligi'nde ilk maçında kendi sahasında CSKA Moskova'ya yenilip, deplasmanda Olympiakos'u mağlup eden Ülkerspor, kendi sahasında da kazanmak istiyor. 
     Turuncu-yeşilliler, yarın Fransa'nın Adecco Asvel takımıyla İstanbul'da yapacağı maçı kazanarak, kendi sahasındaki ilk galibiyetini almayı hedefliyor. 
     Antrenör Tolga Öngören, sezon öncesinde grupta fazla şans tanınmayan Adecco Asvel'in ilk 2 maçını kazandığını ifade ederek, ''Rakibimiz çok tehlikeli ve iyi bir takım. CSKA Moskova ve Olympiakos maçlarındaki savunma direncini gösterip, hızlı oyunu yapabilirsek, Asvel'i yenebiliriz. İstanbul'daki bu maçı kazanmamız lazım'' diye konuştu. 
     İstanbul'daki CSKA Moskova maçına yaklaşık 4 bin seyircinin geldiğini dile getiren Öngören, ''Seyircimizin önünde ilk maçta kötü oynamadık ama kaybettik. Asvel maçına daha fazla seyirci bekliyoruz. Bizi maçın sonuna kadar desteklesinler, onlara galibiyet hediye edeceğiz'' dedi. 
     Tolga Öngören, yeni bir takım olmalarına rağmen fazla uyum sorunu yaşamadıklarını da kaydederek, ''Türkiye ve Avrupa Ligi'nin başlamasıyla daha iyi duruma geliyoruz. Oyunu sert oynamamız lazım. İlerleyen haftalarda daha da iyi olacağız'' dedi. 
     Ülkerspor'da, Pınar Karşıyaka maçı sonrası gıda zehirlenmesi nedeniyle rahatsızlanan Tutku'nun, yarınki maçta oynayabilecek duruma geleceği bildirildi. 
     Ülkerspor-Adecco Asvel maçı yarın Abdi İpekçi Spor Salonu'nda saat 19.30'da başlayacak. 
     





</TEXT>
</DOC>
