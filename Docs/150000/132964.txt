<DOC>
<DOCNO> 132964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo39.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Şenol hocayla ayrılık içimizden geçmiyor... 
</HEADLINE>
<TEXT>

     Futbol Federasyonu Başkanı Haluk Ulusoy, Milli Takımlar Teknik Direktörü Şenol Güneş ile yola devam etmek niyetinde olduklarını belirterek, ''Şenol hocayla ayrılık içimizden geçmiyor'' dedi. 
     Kuşadası'nda süren Birinci Süper Lig Hakem Semineri'nde konuşan Haluk Ulusoy, zaman zaman ağır eleştiriler almalarına karşın, önemli başarılar elde ettiklerini belirtirken, Şenol Güneş konusunda yapılan spekülasyonları yanıtladı. 
     Şenol Güneş ile 4 yıllık sözleşme imzaladıklarını, bunun karşılığını en iyi şekilde aldıklarını kaydeden Ulusoy, ''2004 yılı sonuna kadar hocamızın mukavelesi sürüyor. Hep onun arkasında oldum, yine olmaya devam edeceğim. Şenol hoca ile her zaman yağ bal olacak değiliz. Zaman içinde Yönetim Kurulu'nda bile ters düştüğümüz oluyor'' diye konuştu. 
     Ulusoy, sözlerini şöyle sürdürdü 
     ''Dünya üçüncüsü olan bir milli takım teknik direktörünü görevden almak için sebebimiz yok. Biz İngiltere'yi evinde yenip, Avrupa Şampiyonası'na baraj maçı oynamadan katılmak istiyoruz. Bu turnuvada finali oynayarak, önce bu kupayı almak, sonra da dünya şampiyonluğunu yakalamak gibi hedeflerimiz var. Yolumuzda en küçük sapma olmayacaktır.'' Futbolcuların Dünya Kupası primlerinin Ağustos'ta tamamen ödendiğini, Şenol Güneş, Ünal Karaman, Can Çobanoğlu ve diğer çalışanların da kalan yarım primlerini bugün ödediklerini bildiren Ulusoy, ''Kimseye bir kuruş borcumuz yok. Kimse bizi birbirimize düşürmeye çalışmasın'' dedi. 
     
     ''İHANETÇİLERİ ŞİMDİ AÇIKLAMAYACAĞIM'' 
     Ulusoy, federasyonun içinde ve dışında ''ihanetçiler'' olduğunu iddia ederek, şöyle devam etti 
     ''Biz, belki başarılarıyla değil, ihanetleri ile de çok konuşulacak bir federasyon olarak anılacağız. İhanet federasyonun hem içinde, hem dışında var. İsimlerini şimdi değil, görevi bıraktığımda açıklayacağım. Hakkımızda aslı astarı olmayan şeyler yazılıp çiziliyor. Komplo teorileri üretenler var. Bize saldıranlar, aslında beyinlerindeki mikroba saldırıyorlar. Onları halka şikayet edersek, insan içine çıkacak durumları kalmaz. Bunu bir tehdit olarak söylemiyorum. Ama herkes ne yaptığını iyi biliyor.'' 
     
     ''2004 YILINDA BAŞKANLIĞI BIRAKACAĞIM'' 
     Politikaya atılmayı hiç düşünmediğini ve dünya üçüncülüğünü bir etiket olarak kullanmadığını kaydeden Ulusoy, kendisine bakanlık teklifleri bile yapıldığını, ama hepsini reddettiğini belirtti. Ulusoy, ''Ben eğer 2004 yılında göreve devam etmem yolunda bir ışık göremezsem, bırakmayı düşünüyorum. Başkanlık konusunda asla ısrarcı olmayacağım. Yine söylüyorum ki, hiçbir zaman bu makamı ve başarıları politik amaçla kullanmadım. Kullanmak isteseydim, bakanlık tekliflerini kabul ederdim'' dedi. 
     
     ''FİFA LİSTESİNDEN ÇIKAN, BUNU HAZMETMEYİ BİLECEK'' 
     Başkan Ulusoy, bu yılki listeyi kendisinin imzaladığını ve FİFA'ya gönderdiğini kaydederek, şöyle konuştu 
     ''Bu yıl Erol Ersoy, Metin Tokat ve Orhan Erdemir FİFA listesinden çıkarıldılar. Onlar gibi gelecek yıl da çıkarılanlar olacaktır. FİFA listesinden çıkan hakemler, bunu hazmetmesini bilecekler. Hakemler emekli olana kadar bu listede kalacak diye bir şey yok. FİFA kokartlı 7 hakemimiz arasında ikinci kategoriye yükselen bir hakemimiz bile yoktu. Futbolda dünya çapında bir markalaşmaya giderken, hakemlikte bunu başaramadık. Lisan bilen genç hakemler, yaşı geçmiş hakemlerin yerini alacak. Bu değişmez. Metin Tokat, Erol Ersoy ve Orhan Erdemir sevdiğim, saydığım isimlerdir. Hizmetleri olmuştur. Ama onlar da bu durumu kabullenmek zorundalar. 2004 yılı zor görünüyor ama 2006 Dünya Şampiyonası'nda Türk hakemleri düdük çalacaktır.'' 
     





</TEXT>
</DOC>
