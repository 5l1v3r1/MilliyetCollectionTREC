<DOC>
<DOCNO> 143416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/soneko19.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gün ortası piyasalarda moral üst seviyede... 
</HEADLINE>
<TEXT>

     Dün Mart ayının en büyük ikinci düşüşünü yaşayan borsa, yeni tezkere haberleriyle bugün moral buldu ve açılıştan bir kaç dakika sonra yeniden 10 bin puanın üzerine çıktı. Bileşik endeks günün ilk yarısını dünkü kapanışınını 962.67 puan üzerinde, 10.445.59 puanda tamamladı. Hisse senetlerinin ortalama getirisi yüzde 10.15 oldu. 
     Borsa'da, 1. seans 59.53 puan artışla 9,542.45 puan seviyesinde açıldı. Yeni tezkere ve ABD'den sağlanacak kaynağa ilişkin beklentilerle hızla yükselen endeks, seansın ilk yarısını 966.00 puan ve yüzde 10.19 artışla, 10,448.92 puandan geçti. 
     Endeks en yüksek 10,454.16 puanı gördü. 
     İşlem gören toplam 289 hissenin tümünün değer kazandığı, büyük bölümünün tavan yaptığı seansta, 227 trilyon 78 milyar 650 milyon liralık işlem hacmi oluştu. 
     Koç Holding, Sabancı Holding, Tüpraş, Bisaş Tekstil ve Turkcell en yoğun işlem gören hisseler oldu. 
     Şeker Yatırım Menkul Değerler Portföy Yönetimi Uzmanı Burcu Büyükbingöl, endeksin 10.500 puandaki direncine dikkat çekerek, tezkerenin Meclis'ten geçmesine kadar 10.500 - 11.000 puan aralığında hareketin beklendiğini söyledi. Büyükbingöl, tezkerenin geçmesinden sonra ise endeksin yönünün yurtdışı hareketlere bağlı olarak yukarı yönlü olmasının beklendiğini, ilk etapta 12.000 - 12.250 bantının sözkonusu olduğunu sözlerine ekledi. 
     Döviz piyasası da dünkü hareketin tam aksine düşüşle güne başladı. Dolar serbest piyasada 1 milyon 653 bin liraya, Euro 1 milyon 757 bin liraya geriledi. Bankalararası dolar kotasyonlarında dolar satışta en düşük 1 milyon 650 bin lirayı gördü. 
     Faiz cephesinde de önemli düşüşler kaydedildi. 3 Mart 2004 vadeli, bugün valörlü tahvilin saat 11 50 itibariyle basit getirisi yüzde 59.42'ye, bileşik getirisi 60.00'a kadar geriledi. 
     Aynı kağıdın dünkü kapanışı 5.93 puanlık artışla yüzde 65.13'den, bileşik getirisi ise yüzde 65.77'den olmuştu. 
     Hazine'nin bugün yapacağı iki ihaleden biri olan 350 günlük bono ihalesinde faizini yüzde 60 seviyesinde olması bekleniyor. Piyasa uzmanları, ABD'den yardım gelmesiyle faizlerde hızlı düşüşün yaşanabileceğini, hükümet politikaları ve dış faktörlerden kaynaklanan bir olumsuzluk olmadığı takdirde oranların yüzde 55 - 50 seviyelerine kadar inebileceğini belirtiyorlar. 
     Uluslararası piyasalarda da Başkan Bush'un konuşmasının yankılarına rastlamak mümkün. Savaşın tarihi ile ilgili belirsizliğin ortadan kalkmasıyla petrol fiyatları düşmeye başladı. Ham petrol satış fiyatı varil başına 1.12 dolar düşerek, 33.81 dolara indi. Altın fiyatları da yükseliş hızını keserek 344 dolardan 336 dolara indi. Savaş yaklaştıkça doların euro karşısındaki yükselişi sürüyor. Dün 1.080 seviyesindeki Euro dolar paritesi bugün 1.060'lara düştü. Uzmanlar paritedeki bu düşüşün sürmesi durumunda 1.05 seviyesinin çok da uzak olmadığını belirtiyorlar. 

     
</TEXT>
</DOC>
