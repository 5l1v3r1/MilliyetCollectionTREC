<DOC>
<DOCNO> 123527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/soneko09.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur emeklilerinin maaş çilesi sona erecek... 
</HEADLINE>
<TEXT>

     Emekli Sandığı Genel Müdürlüğü, önce emeklilinin kuyruk çilesine son verecek, ardından da emekli maaşlarını aylık ödemeye başlayacak. 
     Emekli Sandığı, kurumdan aylık alan 1 milyon 404 bin 944 emekli, dul ve yetime dönük bir dizi tedbiri ardarda uygulamaya koyacak. 
     Kurum, öncelikle çok şubeli özel bankaları, emekli maaş ödemelerinde devreye sokacak. Daha önce Ziraat, Halk ve Vakıflar Bankası'nın yeraldığı, son olarak Oyakbank'ın katıldığı maaş ödeyen banka sayısı bu şekilde arttırılacak. 
     Bütün bankalara gönderilen birer yazı ile ''Emekli maaş ödemelerimizle ilgileniyorsanız, gelin görüşelim'' çağrısında bulunan Emekli Sandığı, bu çağrıya olumlu yanıt veren bankalarla tek tek masaya oturdu. 
     Memur emekli maaşlarını ödeyebileceğini belirten Akbank ile yapılan görüşmelerde, sözleşme imza aşamasına gelindi. İş Bankası, Adabank, Yapı Kredi Bankası, Koçbank, Şekerbank, Denizbank, Garanti Bankası ve Finansbank ile de müzakerelerin sürdüğü ifade edildi. 
     
     KUYRUK KALMAYACAK 
     Mevcut şartlarda sisteme girmek isteyen bankalarla devam eden görüşmelerin kısa sürede tamamlanması ve yılbaşına kadar çok sayıda özel bankanın memur emekli maaşı ödeme sistemine dahil edilmesi hedeflendi. 
     Bu çerçevede, 2003 yılı başlarından itibaren çok şubeli yeni özel bankaların devreye girmesiyle emekli maaş kuyruklarının tümüyle son bulması amaçlandı. 
     Emekli Sandığı Genel Müdürlüğü, Türkiye'deki bütün bankaların maaş ödemesi halinde, şube başına 75 emekli düşeceğini belirledi. 
     
     AYLIK ÖDEME HAZIRLIĞI 
     Maaş kuyruklarının ortadan kaldırılmasının ardından, bu defa halen 3 ayda bir ödenen emekli maaşlarının aylık olarak ödenmesine geçilecek. 
     Günümüzde 3 ayrı gruba ayrılan hak sahiplerinin, yeni sistemde nasıl maaş alacağı bu çalışmalar sonucunda ortaya çıkacak. 
     Emekli Sandığı Genel Müdürlüğü, daha önce memur emeklilerinin aylık maaş ödemesi konusundaki görüşlerini almış ve çoğunluk, 3 ay yerine her ay maaş ödenmesini istemişti. 
     Emekli Sandığı Genel Müdürlüğü yetkilileri, maaş kuyruklarının kaldırılması ve maaşların aylık ödenmesi konusunda şu değerlendirmede bulundular 
     ''Maaş ödemelerine katılan banka sayısının arttırılması, özellikle çok şubeli özel bankaların sisteme girmesi çalışmalarımız, 1 ay içinde biter. Daha sonra da, bu bankalar maaş ödemeye başlar. Maaş kuyruklarının kalkmasıyla birlikte, aylık maaş ödemesi devreye girer. Biz, bütün bunları 3 ay içinde tamamlamayı hedefliyoruz. Tabii, bu sadece bizim istememizle olmayacak. Bankaların da, bu konuda aynı tavrı göstermeleri gerekiyor. 
     Yalnız ülkemizde bir gelenek var. Devlette alacağın varsa ilk gün al, yoksa para biter. Borcun varsa son gün öde. Bakarsın af çıkar. Biz, yeni düzenlemelerle maaş kuyruğu sorununu halledeceğiz ama diğer kurumlardaki genel sorunun aşılması için, banka sayısının arttırılmasının yanı sıra vatandaştaki bu anlayışın da değişmesi lazım.'' 
     





</TEXT>
</DOC>
