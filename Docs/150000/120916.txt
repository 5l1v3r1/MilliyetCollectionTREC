<DOC>
<DOCNO> 120916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sondun31.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Ordusu, Batı Şeria'da 22 militanı gözaltına aldı 
</HEADLINE>
<TEXT>

     Aşırı dinci Hamas örgütü militanı Muhammed Hasan Ahmed Arman'ın, İsrail askeri mahkemesi tarafından, 35 İsrailli'yi öldürmekle suçlandığı bildirildi. 
     İsrail askeri radyosundaki haberde, Beyt El'deki askeri mahkemenin, Arman'ı, 5 kişilik bir hücreye üye olduğu ve bu hücrenin Kudüs Üniversitesi kampusünde 9 kişinin ölümüyle sonuçlanan saldırı başta olmak üzere çok sayıda saldırıdan sorumlu olmakla suçladığını duyurdu. 
     Haberde, İsrail kimlik kartı taşıdığı belirtilen diğer 4 kişinin 3 hafta önce Kudüs'teki bir mahkemede suçlandığı ve 35 cinayetten suçlu bulunduğu belirtilirken, söz konusu 5 kişinin Ağustos ortalarında yeni bir bombalı saldırı hazırlığı içindeyken gözaltına alındığı kaydedildi. 
     Radyodaki haberde ayrıca, İsrail iç güvenlik servisi Şin Beth'in bu hücreyi onlarca kişinin öldüğü ''Moment cafe'' ile Rişon Letzion bilardo salonuna yönelik intihar saldırılarından sorumlu tuttuğu belirtildi. 
     Bu arada, İsrail ordusunun Batı Şeria'da 22 Hamas militanını gözaltına aldığı bildirildi. 
     Ordu sözcüsü, Hamas liderlerinden Firas Fidi'nin Nablus'ta Muhammed Kilani'nin Tubas'ta yakalandığını belirtirken, askeri radyodaki haberde, yakalanan 22 Filistinli arasında, Filistin Halk Kurtuluş Cephesi örgütü üyesi Muhammed Cabar'ın da bulunduğunu duyurdu. 
     Ordudan gözaltına alınanlarla ilgili başka bir açıklama yapılmazken, Filistinli görgü tanıkları, El Halil Üniversitesi binaları ile yerel bir sivil toplum örgütünün binasının İsrail askerlerince arandığını ve ''ortalığın darmadağın edildiğini'' belirtti. 
     





</TEXT>
</DOC>
