<DOC>
<DOCNO> 108169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/guncel/gun04.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev, Baba’yı mumla aradı .. 
</HEADLINE>
<TEXT>

Cumhurbaşkanı Sezer, Azerbaycan’ın Türk vatandaşlarına yönelik haksız uygulamalarını basın önünde eleştirince, Aliyev görüşmeyi erken bitirdi 
     UTKU ÇAKIRÖZER Bakü 

     Cumhurbaşkanı Ahmet Necdet Sezer’in Türk vatandaşlarına Azerbaycan’da uygulanan haksızlıkları gazetecilerin önünde anlatmasına bozulan Azerbaycan lideri Haydar Aliyev, ikili görüşmeyi erken bitirdi. Her konuda anlaştıkları ve uyumlu bir portre çizdikleri 9. Cumhurbaşkanı Süleyman Demirel’i mumla arayan Aliyev, Sezer’in görüşlerini "dobra dobra" anlatması karşısında şoka uğradı. 
     Bakü - Ceyhan - Tiflis Petrol Boru Hattı temel atma töreni için dün Bakü’ye giden Sezer’in, 50 kadar gazetecinin önünde gerçek-leşen görüşmede, Azerbaycan’daki Türk vatandaşlarına haksızlık yapıldığını gündeme getirmesi, Aliyev’i rahatsız etti. 
     
     Birinci darbe 
     Azerbaycan’ın sadece Türk TIR’larına uyguladığı "devlet yol hakkı" isimli verginin, uyarılara rağmen kaldırılmadığını hatırlatan Sezer, "Burada son kez söylüyorum, İran ve Rus TIR’larından bu vergiyi almıyorsunuz. Ya bu ayrıcalığı kaldırın ya da bize de aynı imk nı tanıyın" dedi. 
     Sezer’in bu çıkışı üzerine Aliyev, yanındaki Başbakan Yardımcısı Abid Şerifov’u herkesin önünde, "Her seferinde bu konu karşımıza çıkıyor. Niye çözmüyorsunuz. Sorumluluk sizindir" diye fırçaladı. 
     
     İkinci darbe 
     Aliyev’in, Şerifov’u azarlamasına rağmen, Sezer, "Madem bu işlerin sorumlusu bulundu. Bir sorunumuz daha var" diyerek Türk vatandaşlarına vize konusunda uygulanan haksızlıkları da anlattı. Türkiye’ye gelen Azerilerin, Türk sınır kapılarından 10 dolar ödeyerek vize alabildiklerini kaydeden Sezer, "Ancak siz en az 45 - 50 dolar alıyorsunuz. Hatta sürekli giriş çıkışlar için 250 dolar bile alındığı oluyor" diye konuştu. 
     Sezer tarafından basının önünde ikinci kez eleştirilmekten büyük rahatsızlık duyan Aliyev, "Biz bu meseleleri anladık. Daha sonra çözümünü buluruz" diyerek görüşmeyi planlanandan önce sona erdirdi. 
     Sezer, görüşmenin başında da Aliyev’den, "Bankacılık, vergilendirme, taşımacılık gibi konularda çağdaş altyapı eksikliğinin giderilmesi" talebinde bulundu. 
     Aliyev’in Azeri basınının önünde zor duruma düşmesinin sıkıntı yarattığı Türk heyetinden üst düzey bir yetkili ise, görüşmede gerginlik yaşanmadığını savunarak, "Dostlar arasında böyle açıkça ko-nuşmalar olur" şeklinde konuştu. 
     



 GÜNCEL 


















</TEXT>
</DOC>
