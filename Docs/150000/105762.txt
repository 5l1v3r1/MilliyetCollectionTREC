<DOC>
<DOCNO> 105762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur09.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram Meral CHP'ye katıldı... 
</HEADLINE>
<TEXT>

     Türk-İş Genel Başkanı Bayram Meral ile tiyatro sanatçısı Şahnaz Çakıralp CHP'ye katıldılar. 
     CHP Genel Merkezi'nde düzenlenen törene sendikacılarla gelen Meral, Genel Başkan Başdanışmanı Bülent Tanla ve Genel Sekreter Yardımcısı Mehmet Sevigen tarafından karşılandı. Meral ve CHP'liler Genel Merkez'e kolkola yürüyerek girdiler. 
     CHP Parti Meclisi Toplantı Salonu'nda düzenlenen törende, Genel Başkan Deniz Baykal, Bayram Meral ile tiyatro sanatçısı Şahnaz Çakıralp'e parti rozetlerini taktı ve üye giriş formlarını imzaladı. 
     CHP Genel Başkanı Deniz Baykal, ülkeyi ekonomik krizden çıkarmaya yönelik istikrar programının uygulanması için sadece Bayram Meral'i değil tüm Türk işçilerini işbirliğine çağırdığını söyledi. 
     Türk-İş Genel Başkanı Bayram Meral ve tiyatro sanatçısı Şahnaz Çakıralp, törenle CHP'ye katıldı. 
     CHP Genel Başkanı Baykal, törende yaptığı konuşmada, Bayram Meral'in 19 yıl Yol-İş Sendikası, son 11 yıldır da Türk-İş'in genel başkanlığını yaptığını anımsattı. Bu sürecin ekonomik ve sosyal çalkantıların yaşandığı bir dönem olduğunu, Meral'in bu dönemde büyük sorumluluk gösterdiğini vurgulayan Baykal, ''Sayın Meral'i Türkiye'nin bu kriz döneminde, çalışanlarımızın hiçbir sorun yaratmadan, tam tersine kendilerinden kimsenin bekleyemeyeceği büyük fedakarlıkları olağanüstü bir yurtseverlikle sergilemelerine öncülük ettiği, Türkiye'nin sorunlarını derinleştirmediği için kutlamak, teşekkür etmek istiyorum'' dedi. 
     Meral'in bundan sonra büyük bir olasılıkla ''iktidar siyasetçisi'' olarak sendika liderliği dönemindeki sorunları ele alacağını kaydeden Baykal, kendisini ülke çalışanlarının temsilcisi olarak kucakladıklarını söyledi. 
     
     ''SOSYAL DEMOKRAT NİTELİKLE'' 

     Ülkeyi ekonomik krizden çıkaracak istikrar programını, çalışan kesimin önde gelen temsilcileriyle el ele vererek uygulamak istediklerini belirten Baykal, şöyle devam etti 
     ''Dünyada genellikle sağ partilerin uyguladığı ekonomik politikalarla ekonomiler krize girer. Daha sonra da krizden çıkış için uygulanması gereken ekonomik programı da yine sağ partiler uygularlar. Uygularken de sık sık başarısızlık ortaya çıkar. Programlar iflas eder, sil baştan yapılır. Kronik bir kriz ve istikrar programı içinde o ülkeler çalkalanır durur. 
     Türkiye yıllarca süren yanlış bir uygulama sonucunda maalesef son dönemde ciddi bir krize sürüklenmiştir, krizden çıkış için şimdi bir program uygulamaya çalışıyoruz. Bu programı çalışan, üreten halkımızla birlikte sosyal demokrat bir anlayışla uygulamak istiyoruz. 
     Sayın Meral'i, önümüzdeki dönemde Türkiye'yi krizden çıkarmak için politikaların oluşturulması ve uygulanmasına katılma çağrısıyla aramıza alıyoruz.'' Uygulanacak istikrar programına üreten ve çalışan kesimlerin vereceği desteğin önemine dikkat çeken Deniz Baykal, ''Çalışanları, istikrar programının önündeki engel olarak görmüyoruz. Tam tersine istikrar programının başarıya ulaştırılmasına en büyük katkıyı verecek insanlar olarak görüyoruz. Üreten, çalışan kesimlere rağmen bir program uygulanması söz konusu olamaz. Onlarla birlikte, onların desteğiyle bir ortak programı uygulama anlayışı içindeyiz'' diye konuştu. 
     CHP lideri Baykal, ''Sadece Bayram Meral'i, Türk-İş'i değil, tüm Türk işçilerini önümüzdeki dönemde işbirliğine, elbirliğine çağırdıklarını'' söyledi. 
     ''İktidar ile çalışanları birbirine karşı düşman görmüyoruz'' diyen Baykal sözlerini tamamlarken, ''Bizim saklamak, gizlemek istediğimiz hiçbir şey yok. Her şey ortada. Yolsuzluk, karanlık bir alan yok. Türkiye'ye ne iyi, ne faydalıysa her birlikte konuşup onu uygulayacağız. Sıkıntı ise sıkıntıyı birlikte çekeceğiz, refahsa refahı birlikte paylaşacağız' dedi. 
     Deniz Baykal, Şahnaz Çakıralp'in de genç kuşağın saygın, iyi yetişmiş temsilcilerinden birisi olduğunu belirtti. 
     
     ''EMEKÇİYE KAPISI AÇIK'' 

     Türk-İş Genel Başkanı Meral de, son 15 günden beri çok düşündüğünü, sendikacı arkadaşlarıyla birlikte değerlendirmeler yaptığını ve sonunda CHP'ye katılma kararı verdiğini söyledi. Meral, ''Meydanları ne kadar doldurursanız doldurun, sorunların çözüm yeri parlamentodur. Orada görev alırsam ne olur Başarılı olursam alkışlarlar, başarısız olursam da 'bir Bayram Meral vardı, silindi gitti' derler. '' dedi. 
     Başka partilerden de öneri aldığını belirten Meral, CHP'yi seçmesinin nedenini de şöyle anlattı 
     ''Acaba hangi partide başarılı olurum diye düşündüm. Bir parti var ki, Atatürk'ün kurduğu, demokratik laik cumhuriyeti savunan, insan haklarını savunan, emekçiye kapısını açık tutan bir parti... Bizim için önemliydi. Alt alta koydum hepsini ve bu parti CHP olduğu için, CHP'nin kapısını çaldım.'' Kendisine işçilerin sorunlarının çözümü konusunda büyük görev düşeceğini kaydeden Meral, ''Umut ediyorum ki CHP iktidarında, ülkesini seven tüm insanlar, gücü oranında krizi aşabilmek için ortaklaşa mücadele edeceklerdir.'' dedi. 
     Baykal, daha sonra Meral ve Çakıralp'e CHP rozetlerini taktı. 
     
     GÜNDAY VAZGEÇTİ 

     Tören, CHP tarafından, Meral ve Çakıralp ile birlikte bugün partiye katılacağı duyurulan TESK Genel Başkanı Derviş Günday'ın genel merkeze gelmesinin beklenmesi nedeniyle geç başladı. 
     Parti yöneticilerinin telefonla görüştükleri Günday'ın ''Yönetim ile değerlendirme yaptım, gidersem Konfederasyonun dağılacağını söylüyorlar'' gerekçesiyle siyasete girmekten vazgeçtiğini ifade etmesi üzerine, tören, Meral ve Çakıralp'in katılımıyla gerçekleştirildi. 
     
</TEXT>
</DOC>
