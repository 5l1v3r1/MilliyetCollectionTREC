<DOC>
<DOCNO> 131181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/yazar/dundar.html </URL>
<DATE> 2003/01/16/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Yarım kalan savaşın yıldönümü 
</HEADLINE>
<TEXT>

     Körfez Savaşı henüz bitmiş ve Bağdat’a girip Saddam’ı devirmesi beklenen müttefik orduları sınırda durup savaşa son vermişti. 
     ABD Başkanı Bush, katkılarına teşekkür için Cumhurbaşkanı Özal’ı Camp David’e çağırmıştı. 
     Özal, helikopterle hareket etti. Ancak yolda, hava muhalefeti nedeniyle zorunlu iniş yapması gerekti. 
     İnerken Başkan Bush ile eşi Barbara’nın piste doğru koşturduğunu gördü. Bu aksilik olunca Özal’ı karşılamaya gelmişlerdi. 
     Bush, Özal’ı bir limuzine davet etti. "Yolda konuşuruz" dedi. Yanlarına Beyaz Saray’ın Ulusal Güvenlik Danışmanı General Scowcroft ile Köşk’ün başdanışmanı Engin Güner’i de alıp yola çıktılar. 
     50 dakikalık yol boyunca iki lider Körfez Savaşı’nı tartıştı, iki danışman da not tuttu. Söylenen özetle şuydu 
     Saddam Kuveyt’ten kovulmuş, ama tahtını korumuştu. Tehlike sürüyordu. Laf buraya gelince Özal biraz da sitemle sordu 
     "Bağdat’a niye girmediniz " 
     "Vietnam sendromu" dedi Bush 
     "Kamuoyunun büyük baskısı altındaydık. Bağdat’a yürüseydik, Saddam’ın Cumhuriyet Muhafızları ile göğüs göğse çarpışmalar olacaktı. Büyük zayiat verebilirdik. Kamuoyu buna karşıydı. O yüzden durduk." 
     
     "Yarım kalan savaş"ın yıldönümü yarın... 
     Dünya, ekran başına geçmiş, savaşın 12 yıl önce kaldığı yerden devamını, "ikinci yarısı"nı izlemek için bekliyor. 
     Yıkılan iki kulenin yarattığı öç duygusu ve göz karartan petrol tutkusuyla "Vietnam sendromu"nu aşan ABD, bu kez Bağdat’a yürümeye hazırlanıyor. 
     CNN Türk için hazırladığımız "O Gün" belgesel serisinde yarın akşam "Körfez Savaşı"nın, Türkiye’de bir Dışişleri Bakanı ile bir Genelkurmay Başkanı’nın istifasına yol açan arka planını ekrana taşıyacağız. 
     Bu belgesel için Barış Duran’la birlikte dönemin askeri ve sivil yetkilileriyle görüştük. Çoğunun ortak görüşünü şöyle özetlemek mümkün 
     Bugün savaşın iki tarafı yine ABD ve Irak olsa da, savaşın iki aktörü yine Bush ve Saddam adını taşısa da, Türkiye yine müttefikiyle komşusu arasında sıkışıp kalsa da, bu kez koşullar 12 yıl öncesinden tamamen değişik 
     1991’de Irak, Kuveyt’i zorbaca işgal etmişti ve uluslararası toplum açısından müdahalenin meşru bir gerekçesi vardı. 
     Bağdat’ın karşısında koca bir koalisyon vardı. 
     Birleşmiş Milletler’in müdahaleye onay veren kararları vardı. 
     Oysa bugün, kanıtlanamayan bir "kitle imha silahları" iddiasıyla ABD’nin dayattığı, uluslararası toplumun çoğunlukla karşı çıktığı, hukuki meşruiyeti tartışmalı bir "intikam planı" var. 
     
     Türkiye o koşullarda bile - Özal’ın bütün çabasına rağmen - hükümetiyle, diplomasisiyle, askeriyle kuzeyden cephe açma fikrine uzak durmuş, yine de savaş, Türkiye’yi iktisaden vurmuş, dahası Kuzey Irak’ta hiç istemediği bir nizam kurmuştu. 
     En meşru halinde bile savaşa katılmamışken ve kendisine verilen hiçbir söz tutulmamışken bugün Türkiye haklı bir gerekçesi bulunmayan, BM kararlarına dayanmayan, dünyada savunulmayan bir savaşa niye girsin 
     Yarın, elimizde ödenmemiş bir faturayla, bir limuzinde bahaneler dinlemek istemiyorsak bu sorunun yanıtını iyi düşünmek zorundayız. 
     
     







Strateji .. 


Tarih,Türkiye’ye nanik çekerken... 


Paranın gözü... 


Gül Saddam tehdit olmaktan çıkmalı 


Ahbap çavuş ilişkisi 


Böylesine acemilikleri sindirmek güç 


Kırmızı teğel dikişi 


Yarım kalan savaşın yıldönümü 


Teröristler fakir mi olur 


Romantik Ankara hükümetinin nafile aşkı 


Baskı artıyor, zaman daralıyor... 


Gün eksilmesin penceremden... 


Mesut Yılmaz’ın prensliği... 


Olası Irak barışı 


Terminatör Cem Uzan 


Krediler küçülüyor 


TÜSİAD ile AKP’nin seyir defteri 


</TEXT>
</DOC>
