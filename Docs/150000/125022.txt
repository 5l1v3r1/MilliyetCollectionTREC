<DOC>
<DOCNO> 125022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sonspo20.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin, ilk günden teknik direktörlük kursunu aksattı... 
</HEADLINE>
<TEXT>

     Futbol Federasyonu Eğitim Departmanı tarafından düzenlenen Coşkun Özarı 16. Dönem Teknik Direktörlük Kursu 1. Aşaması İstanbul'da başladı. 
     Riva Orhan Saka Kamp ve Eğitim Tesisleri'nde 16-27 Aralık 2002 ve 31 Mart-9 Mayıs 2003 tarihlerinde iki dönem olarak gerçekleştirilecek kursa, birçok ünlü teknik adamın katılması dikkat çekerken, Fenerbahçe Teknik Sorumlusu Oğuz Çetin ile A Milli Takım Antrenörü Ünal Karaman ilk gün kursta yer almadı. 
     Mazeret bildiren Ünal Karaman'ın yarın kursa katılacağı kaydedilirken, Oğuz Çetin'in ise henüz bir bilgi vermediği ifade edildi. 
     Bu arada, Oğuz Çetin'in 18 Aralık Çarşamba gününe kadar kursa katılmaması durumunda, kurs hakkını kaybedeceği belirtildi. 
     Kurslar Teknik Direktörü Çetin Güler, kursun birinci aşamasının bugün başladığını belirterek, ''27 Aralık'a kadar sürecek birinci aşamada daha çok teorik dersler olacak. 31 Mart-9 Mayıs 2003 tarihleri arasındaki ikinci aşamada ise pratik ağırlıklı dersler olacak. Kurs sonunda yapılacak ve UEFA yetkililerinin de denetleyeceği sınavın ardından teknik direktörlük brövesi verilecek'' diye konuştu. 
     Güler, Oğuz Çetin ile ilgili olarak da ''Herhangi bir mazeret göstermedi. Eğer kursa katılmazsa teknik direktörlük brövesi alamaz'' dedi. 
     
     ÖZARI'DAN ANTRENÖRLERE UYARILAR 

     A Milli Takım ve Galatasaray'ın eski teknik direktörlerinden Coşkun Özarı, kendi adı verilen kursta teknik direktör adaylarına çeşitli uyarılarda bulundu. 
     Özarı, futbolda uzun vadede hep kazanmanın mümkün olmadığını ifade ederek, ''Aldığınız tekliflere dikkat edin. Size sırt çevirmeyecek, hep yanınızda olacak bir başkan ve yönetim varsa teklifi kabul edin. Dünyanın en büyük antrenörü olsanız bile başınızda sağlam bir başkan ve yönetim olmadığı sürece başarılı olmanız çok zor'' şeklinde konuştu. 
     Konuşması sırasında kendi hayatından örnekler veren Coşkun Özarı, şöyle devam etti 
     ''Selahattin Beyazıt başkanlığı döneminde Galatasaray'a teknik direktör olarak getirilmiştim. Futbolcularla tanışmaya gittiğim gün bir yönetici konuşma yaparken iki futbolcunun güldüğünü gördüm. Birini hemen kovdum, ama diğer ünlü futbolcuyu uyardım. O futbolcu gidip beni başkana şikayet etmiş. Ama başkan ona Ayağını denk al demiş. Oyuncu ertesi gün gelip bana bir isteğim olup olmadığını sordu. Biz o yıl şampiyon olduk. Bazı başkanlar var ki böyle davranmıyorlar.'' Yabancı oyuncuların mentalitesini iyi anlamak gerektiğini vurgulayan Özarı, ''Karşınızdaki insanlar zengin, kaprisli ve şımarık insanlar olacak. Çocuk gibi azarlayarak onlara hakim olmanız mümkün değil. Sevgiye ve saygıya dayalı bir ilişki kurmanız gereklidir'' dedi. 
     Bu arada, Futbol Federasyonu Eğitim Danışmanı Metin Türel tarafından kendisine bir başarı plaketi sunulan Coşkun Özarı, kendi adının böyle bir kursa verilmesi nedeniyle yetkililere teşekkür etti. 
     Türel, Coşkun Özarı'nın milli takımda yardımcılığını yaptığını anlatarak, ''Ben ondan öğrendiklerimi 36 senelik antrenörlük yaşamımda uyguladım ve mükafatını gördüm'' diye konuştu. 
     
     TEKNİK DİREKTÖR ADAYLARI 

     Futbol Federasyonu tarafından düzenlenen teknik direktör kursuna katılanlar şöyle 
     ''Bülent Baturhan, Tahir Çopur, Levent Eriş, Mustafa Gülen, Reşat Kartal, Mehmet Kulaksızoğlu, Reha Kapsal, Memduh Özbalta, Adnan Örnek, Nurettin Şero, Nurullah Sağlam, Hayati Soydaş, Adnan Şentürk, Necmettin Sert, Reşat Zengin, Abdullah Avcı, Tuncay Akyüz, Lemi Çelik, Rıdvan Dilmen, Erdinç Erol, Aykut Kocaman, Ramazan Kaya, Ersin Şolpan, Kemal Şahinoğlu, Bilal Şar, Metin Tekin, Feyyaz Uçar ve Metin Yıldız.'' Kursun ilk gününde Coşkun Özarı, ''Türk Futbolunun Dünü ve Bugünü'', Çetin Güler ise ''Yönetim Bilgisi'' konularında ders verecek. 
     





</TEXT>
</DOC>
