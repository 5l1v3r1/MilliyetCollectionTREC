<DOC>
<DOCNO> 107085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/ekonomi/eko05.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliler Moskova’ya 
</HEADLINE>
<TEXT>

Şişecam Rusya ve Gürcistan’daki fabrikalarına emekli camcılarını ihraç etti. Ruslara işi öğreten emekliler bin - 2 bin dolar kazanıyor 
     ŞULE YÜCEBIYIK 

     Cam ambalaj üretimini Türkiye sınırları dışına da taşımayı amaçlayan Şişecam, bu hedefine emekli çalışanlarıyla ulaşıyor. Geçen yıl Gürcistan’da, geçtiğimiz hafta da Moskova yakınlarındaki Vladimir kentinde açılan fabrikada, Şişecam’ın emekli personelleri görev yapıyor. 
     26 milyon dolarlık yatırımla kurulan Vladimir Rusçam fabrikasında çalışan 33 Türk personelin 22’si Şişecam’ın Topkapı, Mersin, Kırklareli fabrikalarından emekli olmuş teknisyen ve mühendislerden oluşuyor. Şişecam yetkilileri, Rusya’da cam işini bilen nitelikli eleman bulamadıkları için, emekli çalışanlarına teklif götürdüklerini belirtiyor. 
     
     Rus işçiye 100 dolar 
     Bu durum Şişecam emeklileri için de oldukça avantajlı. Örneğin, emekli aylığı ortalama 350 milyon lira civarında olan teknisyen, Ruscam’da ortalama bin dolar 1 milyar 660 milyon lira , mühendis ise ortalama bin 500 - 2 bin dolar 2.5 milyar - 3.3 milyar lira maaş alıyor. Türk ekipten işi öğrenen Rus cam işçilerinin ortalama ücretleri ise 100 dolar civarında. 
     Türk işçilerinin katkısı ile Şişcam’ın haziran ayında açılan Ruscam fabrikasının verimliliği ilk aylarda yüzde 80’i geçti. 
     
Kazanç iyi, hasret de olmasa...      Vecdi Özşen, Şişecam’ın Ruscam’da çalışan emeklilerinden biri. Topkapı fabrikasında teknisyen olarak görev yapan Özşen, şimdi Ruscam fabrikasında çalışıyor. 
     Geçen yıl emekli olan Özşen, görevi kabul etmesinin nedenini şöyle anlatıyor "Yıllarca çalıştığım arkadaşlarımla geldim. Emekli maaşımın yanısıra dolar bazında maaş da Rusya’da çalışmayı cazip kıldı." 
     Özşen, Vladimir’de sosyal hayat olmaması, masraflarının da fabrika tarafından karşılanması nedeniyle, kazançlarının tümünü tasarruf edebildiklerini belirtiyor. Özşen’in en büyük sıkıntısı ise ailesinden ayrı kalmak. Şişecam, iki - üç ayda bir tüm yol masraflarını karşılayarak çalışanları ailelerinin yanına gönderiyor. 
     



 EKONOMİ 























</TEXT>
</DOC>
