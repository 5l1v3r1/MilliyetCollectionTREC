<DOC>
<DOCNO> 104384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun06.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
''Bush, Türkiye'ye tarih verilmesi için AB'ye baskı yapsın'' 
</HEADLINE>
<TEXT>

     ABD'de yayınlanan muhafazakar eğilimli The Washington Times gazetesi, Türkiye'nin Avrupa Birliği'ne üye olmasından ilgili herkesin yarar göreceğini belirterek, ABD Başkanı George Bush'tan, Türkiye'ye tam üyelik müzakereleri tarihi vermesi için AB'ye baskı yapmasını istedi. 
     Gazetenin Türkiye'ye ayırdığı başyazısında, Türkiye'nin AB'ye üye olması durumunda, Batılı, ilerici ve serbest piyasa yanlısı politikaların Ortadoğu'ya uzanacağı ve Türkiye'nin bu evriminin birçok Ortadoğu ülkesi için kritik bir örnek niteliği kazanacağı vurgulandı. 
     Bunun olmaması durumunda ise hem Türkiye, hem Avrupa, hem de ABD'nin bir fırsatı kaçıracağı belirtildi. 
     The Washington Times'ın başyazısında, ''Başkan Bush yönetimi, hangi politikalara öncelik vereceğini düşünürken, aslında en büyük önceliklerden birini Türkiye'nin AB üyeliğine ayırmalı. Bush, başta İngiltere Başbakanı Tony Blair olmak üzere Avrupalı dostlarına dönerek, Türkiye'ye üyelik müzakerelerinin başlatılacağı resmi bir tarihin verilmesini istemeli. AB'nin, gerekli koşulları sağlamadan Türkiye'yi üyeliğe almaması normal, ancak AB, sonunda Türkiye'nin kulübe katılmasını istediğini göstererek, tarih vermeli'' denildi. 
     Başyazıda, Türkiye'deki son siyasi gelişmeler ve erken seçim konusuna da değinildi. 
     The Washington Times, 3 Kasım seçiminin sonucunda ''Türkiye'nin ağırlık merkezinin Batı'ya mı, Ortadoğu'ya mı daha yakın olacağı ortaya çıkacak'' yorumunda bulundu. 
     Yazıda, ''laik, ilerici partiler Türkiye'nin AB üyeliğine ivme kazandıracakken, İslamcı eğilimli bir partinin zaferi, Avrupa'nın üyelik konusundaki isteksizliğini artırabilecek. İnanılmaz bir şey, ancak bu kritik meselenin sonucu, büyük ölçüde politik egoların savaşıyla belirleniyor'' denildi. 
     Gazete, İslamcı eğilimli olarak nitelendirdiği Adalet ve Kalkınma Partisi'nin anketlerde önde gitmesini, merkez sağ ve merkez sol partilerin ittifak yapamamasına bağlayarak, eski Devlet Bakanı Kemal Derviş'in de İsmail Cem'in ittifaka yanaşmamasından dolayı ''akıllıca bir kararla'' Yeni Türkiye Partisi'ne girmediğini yazdı. 
     Başyazıda, AKP'nin dünyadaki İslamcı partilerin çoğundan daha ılımlı bulunduğu, tek başına iktidara gelemeyeceği ve ancak bir koalisyona girebileceği, dolayısıyla bu partinin olası bir seçim zaferinin de, aslında ''göründüğü kadar olumsuz olmayabileceği'' yorumunda bulunuldu. 
     The Washington Times, ''yine de her durumda bu parti, Avrupa'nın istediği oranda ekonomik ve siyasi reformları gerçekleştirmeye hevesli olmayabilir. İngiltere gibi birçok AB üyesi de, Türkiye'nin üyeliğini acil bir mesele olarak görmediği için, bu partinin zaferi Türkiye'nin yükselişini ciddi şekilde yavaşlatabilir'' dedi. 
     





</TEXT>
</DOC>
