<DOC>
<DOCNO> 130606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur21.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşat Tüzmen "Son derece yararlı bir seyahat oldu 
</HEADLINE>
<TEXT>

     Devlet Bakanı Kürşat Tüzmen, Irak gezisine ilişkin bugün gazetelerde çıkan haberlerin bilgi eksikliğinden kaynaklandığını belirterek, ''Bu seyahat, son derece yararlı, son derece önemli ve zamanlaması da son derece iyi olmuştur'' dedi. 
     Tüzmen, Başbakanlık Merkez Binası'nda Irak gezisiyle ilgili olarak Başbakan Abdullah Gül ile görüştü. 
     Tüzmen, başbakanlıktan ayrılırken, gazetecilere yaptığı açıklamada, gezisiyle ilgili bazı yanlış anlamaların olduğunu ve çarpıtıcı açıklamalar yapıldığını belirterek, temaslarına ilişkin haberlerin ''2. Libya, Bağdat Rezaleti'' gibi başlıklarla gazetelerde yer aldığını ifade etti. 
     Birkaç gün içerisinde bütün herşeyin ortaya çıkacağını ifade eden Tüzmen, ziyaretinde 695 milyon euroluk bir bağlantı yaptıklarını kaydetti. 
     Tüzmen, şöyle konuştu 
     ''Bütün dünya orada, sadece Türkiye yok. BM kapsamında yapıyoruz biz bu işi. 13. fazda petrol karşılığı gıda programında bugüne kadar yaptıklarımızın devamını yapmamız lazım. Aksi takdirde bir faza girmezseniz olmaz. Bütün dünyanın pazar paylaşımı yaptığı bir dönemde bunu yapmamız gerekiyordu. 
     Bu ziyaretimize gerekli gördüğü takdirde Sayın Başbakanımızın içeriğini açıklayacağı çok önemli mesaj alış verişinde de bulunduk. Türkiye'nin onurunu zedeleyeci, Türkiye'ye karşı bir durum söz konusu değil. Basın toplantısında kalkmışlar gitmişler, böyle şeyler söz konusu değil. O basın toplantısı sadece bizim basın mensuplarımızın görüşme için özel istekleri çerçevesinde yapıldı. Biz rica ettik. Basın mensuplarımızın soruları var bunları yanıtlar mısınız diye platformu sonradan oluşturduk. Basın toplantısına gelirken samimi bir şekilde girdik, samimi bir şekilde de uğurlandık. Bizim basın mensuplarımızın sorularının tamamına cevap verildi. Ondan sonra oradan ayrıldık. Dolayısıyla bence bu bilgi eksikliğine bağlı. Bu haberlerden etkilenip bazı siyasiler de aynı bilgi eksikliğinden yararlanarak bir takım açıklamalar yaptı. Ben görekli kendileriyle gerekli görüşmeleri yaptım. Bu seyehat, son derece yararlı, son derece önemli ve zamanlaması da son derece iyi olmuştur.'' Tüzmen, bir soru üzerine, CHP Genel Başkanı Deniz Baykal'ı telefonla arayarak, yanlış anlamayı ve eksikliği tamamlamaya çalıştığını belirtti. 
     Irak'ın Türkiye'yi tehdit ettiği yönünde gazete haberlerinin anımsatılması üzerine de Tüzmen, ''Zaman içerisinde her şeyi göreceksiniz. Çok kritik günlerden geçiyoruz. Ancak bu yaklaşımlarımız daima soğukkanlı, yapıcı hem bölge barışı hem de dünya barışı için çok hayırlı şeyler olacaktır'' dedi. 
     





</TEXT>
</DOC>
