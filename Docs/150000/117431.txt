<DOC>
<DOCNO> 117431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur22.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu kuma hamile kaldı... 
</HEADLINE>
<TEXT>

     İstanbul'da bir şirkette bilgisayar operatörlüğü yaparken, aynı iş merkezinin bekçisi Cemil İstekli'ye aşık olarak Şanlıurfa'nın Siverek İlçesi'ne kuma olarak gelen Gülten Esen, resmi nikah yaptırabilmek için, avukatı aracılığıyla Siverek Sulh Hukuk Mahkemesi'ne başvuruda bulundu. 
     Gülten Esen'in avukatı Ali Şur, yaptığı açıklamada, müvekkili Gülten Esen'in, 17 yaşında olduğu için evlenme akdinin gerçekleşmemesi üzerine, resmi nikah yaptırabilmek amacıyla mahkemeye başvurduklarını söyledi. 
     Müvekkili Esen'in, Devlet Hastanesi'ne giderek bekaret kontrolü yaptırdığını ifade eden Şur, şöyle koştu 
     ''Esen'in, yapılan kontrolü sonucunda, bakire olmadığı ve 5 haftalık hamile olduğu ortaya çıktı. Biz de gerekli raporları mahkemeye sunduk. Sanırım hamile olmasından dolayı mahkeme, kararında resmi evlenme izni verecektir.'' Gülten Esen de sevdiği Cemil İstekli için İstanbul'daki yaşamını bırakarak Siverek'e gelip, resmi nikahsız yaşadığı diğer kadınla kuma olarak yaşamayı göze aldığını, İstekli'ye olan sevgisinin en güzel kanıtının ise karnında taşıdığı bebek olduğunu söyledi. 
     Cemil İstekli ise kimseyi zorla alıkoymadığını, mahkeme kararından sonra Esen'e resmi nikah yapacağını belirtti. 
     İstanbul'da bir şirkette bilgisayar operatörü olarak çalışan 17 yaşındaki Gülten Esen, iş merkezinde bekçilik yapan, 5 çocuk babası Cemil İstekli ile düğün yapmış ve Şanlıurfa'nın Siverek İlçesi'ne bağlı Karacadağ Köyü'ne yerleşmişti. Siverek Cumhuriyet Savcılığı da İstanbullu Gülten Esen'i kuma olarak evine alan Cemil İstekli hakkında kamu davası açmıştı. 
     





</TEXT>
</DOC>
