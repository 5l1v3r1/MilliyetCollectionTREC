<DOC>
<DOCNO> 118154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/guncel/gun06.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök’ten Saddam’a BM kararlarına uyun 
</HEADLINE>
<TEXT>

ABD ziyaretini tamamlayan Genelkurmay Başkanı, Irak’ın atacağı olumlu adımların sıcak gelişmeleri engelleyeceğini belirtti 
     ANKARA Milliyet 

     Genelkurmay Başkanı Orgeneral Hilmi Özkök, ABD’nin Irak’ın kitle imha silahlarından arındırılması için kararlı olduğunu, olası bir harekatın "yasal zemin" içinde yapılmasının uygun olacağını, Bağdat’ın BM kararlarına uymasının bölgedeki birçok sıcak gelişmeyi engelleyeceğini belirtti. ABD’ye yaptığı resmi ziyareti tamamlayarak yurda dönen Özkök, bir ilki gerçekleştirerek basın açıklaması yaptı. Özkök, şunları kaydetti 
     "Görüşmelerde yetkililere, ikili askeri ilişkilerimiz, uluslararası terörle mücadele, NATO, AB ve AGSP, ISAF’ın geleceği ile Kıbrıs ve Irak konularındaki beklentilerimizi, düşüncelerimizi, kaygılarımızı ve temennilerimizi aktardım. Savunma sanayi konusundaki işbirliğimizi geliştirme imkanlarını da birlikte gözden geçirdik." 
     Temaslarında, Kıbrıs’ın iyi zamanlanmamış AB üyeliğinin, adadaki siyasi çözüme olabilecek olumsuz etkilerini, özellikle Londra ve Zürih anlaşmalarına, adada yaşanmış gerçeklere ve KKTC halkına, meşru haklarına atıfta bulunmak suretiyle açıkladığını belirten Özkök, "Kıbrıs’ın Türkiye’nin güvenliği için vazgeçilmezliğini ortaya koyarak, AB’ye Türkiye ile birlikte girişinin olası birçok krize çözüm getireceğine olan inancımı ifade ettim" diye konuştu. 
     
     ABD HARİCİ SORU YOK 
     Orgeneral Özkök, basın toplantısında kendisine ABD’deki temasları ile ilgili sorular dışında herhangi bir soru sorulmamasını rica etti. Özkök’ün gazetecilere bu ricası, basın toplantısı öncesinde Genelkurmay Genel Sekreteri tarafından iletildi. Gazeteciler de ABD temasları dışında soru sormayararak komutanın ricasını yerine getirdi. 
     



 GÜNCEL 


















</TEXT>
</DOC>
