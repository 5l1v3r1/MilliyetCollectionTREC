<DOC>
<DOCNO> 106392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sonspo03.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
L.Moskova teknik direktörü "4 takımın şansı da eşit" 
</HEADLINE>
<TEXT>

     Avrupa Şampiyonlar Ligi H Grubu'nda Galatasaray'ın ilk maçını yapacağı Rusya'nın Lokomotiv Moskova takımının Teknik Direktörü Yuri Syomin, ''Grupta kesin bir favori yok'' dedi. 
     Syomin, ''Türk futbolunu, Türk oyuncularını yakından tanıyor, Galatasaray'ı da biliyoruz. Ama kendi değerimizin de farkındayız'' diye konuştu. 
     Syomin, Galatasaray'dan çekinmediklerini, grupta herhangi bir takımın sürpriz yapabileceğini ifade ederek, ''Herkesin şansı eşit. Diğer 3 takım gibi bizim de gruptan çıkma şansımız yüksek. Diğer takımlara başarılar diliyorum'' dedi. 
     Seyircileri de değerlendiren Syomin, ''Türkiye'de oyun sırasında tribünlerden hem oyunculara, hem hakeme büyük bir baskı oluyor. Maçın sonucu etkilenebiliyor. Ama futbolda bu normaldir. Bizim yeni stadımızda da seyirci çok olacak ve onların bize daha önce görülmemiş bir destek vereceklerini düşünüyorum'' ifadelerini kullandı. 
     Türk futbolunun Dünya Şampiyonası'nda ortaya koyduğu performansı başarılı bulan Syomin, ''Ancak biz sizin oradaki rakiplerinizden değiliz. Ruslar, kendi oyunlarını ortaya koyacaklar. Ama bunun nasıl bir oyun olduğunu, 18 Eylül Çarşamba günü stada gelip göreceksiniz'' dedi. 
     





</TEXT>
</DOC>
