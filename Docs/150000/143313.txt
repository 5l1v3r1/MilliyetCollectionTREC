<DOC>
<DOCNO> 143313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/siyaset/siy04.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BASKI’YA DAYANAMADI 
</HEADLINE>
<TEXT>

Diyanet İşleri Başkanı Mehmet Nuri Yılmaz, kendisini istemeyen Devlet Bakanı Mehmet Aydın’ın yerini koruması üzerine emekliye ayrılmak zorunda kaldı 
     SELMAN EKİCİ Ankara 

     Devlet Bakanı Mehmet Aydın ile yıldızı barışmayan Diyanet İşleri Başkanı Mehmet Nuri Yılmaz, görevinden ayrıldığını açıkladı. Aydın’ın hükümette yerini korumasının ardından Yılmaz 15 Mart’ta emeklilik dilekçesine imza attı. Yılmaz, veda toplantısında "Son dönemi saymazsak birlikte görev yaptığımız hiçbir hükümet ve bakandan siyasi baskı görmedik" dedi. Yılmaz başkanlığa veda ettiği basın toplantısında, "Siyasi takdire dayalı olarak görevimi bırakıyorum. Sizinle çalışılmak istenmiyorsa, ya bırakacaksınız ya da sizi alacaklar" dedi. 
     Diyanet’in siyaset dışı bir kurum olduğunu kaydeden Yılmaz, "Bu kurumu siyasetin içinde gibi algılayarak üzerinde öncelikle tasarruf uygulanacak makamlarla bir tutmak doğru değil. Bu kurum hükümetin icraatını da etkilemez" diye konuştu. 
     
     Aydın Baskı uygulamadım 
     Devlet Bakanı Mehmet Aydın, Yılmaz’ın iddialarına karşılık olarak şunları söyledi "Ben hayatımda hiç kimseye baskı uygulamadım. bu göreve hoşgörü’ adamı olarak geldim. Kendisi, emeklilik talebini önceden iletti. Uzun süredir bu göreve devam ediyordu. Baskı kelimesini başka insanların göreve gelmesini istemediği için söylediyse onu bilemem. Yerine atanacak isimler üzerinde şu anda yorumda bulunmak istemiyorum." 
     
28 Şubat’ta dengeyi korudum’      Yılmaz, görevini laiklik ile din ve vicdan hürriyetini çatıştırmayarak yerine getirdiğini vurguladı. 28 Şubat gibi en hassas dönemlerde de dengeyi koruduğunu kaydeden Yılmaz, "Dinin siyasete bulaştırılmasının tarihte yol açtığı felaketlerden ders çıkararak, kuyumcu terazisi hassasiyeti içinde bu kurumu daima üstün tuttuk" diye konuştu. Yılmaz’ın yerine bir süre için Diyanet İşleri Başkan Yardımcısı Rıdvan Çakır vek let edecek. Başkanlık koltuğuna Aydın’ın arkadaşı Prof. İbrahim Kafi Dönmez’in oturması bekleniyor. 
     



 SİYASET 













</TEXT>
</DOC>
