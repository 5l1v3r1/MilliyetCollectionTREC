<DOC>
<DOCNO> 143377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun13.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya'da sürpriz Irak zirvesi yabancı basında yankı buldu 
</HEADLINE>
<TEXT>

     ankaya Köşkü'nde yapılan Irak zirvesinde yeni bir tezkereye "yeşil ışık" yakılması, Batı basınında yankı yaptı. ABD'nin Türkiye'ye ilişkin olarak sönmeye başlayan tezkere umutlarını yeniden canlandırdığı yorumu yapılırken, buna rağmen tezkerenin onayı ve işlevselliği konularında halen şüphelerin olduğu ifade edildi. 
     
     NYT "YAPILACAK OYLAMANIN SONUCU BELİRSİZ" 

     ABD'nin etkili gazetelerinden The New York Times'ta Frank Bruni imzasıyla yer alan haberde, Türk liderlerin, ABD yetkililerinin, Kuzey Irak'ın Türkiye'nin işbirliğiyle işgali önerisini yeni ve acil değerlendirmeye alacaklarının işaretini verdiği ifade edildi. Bu işaretin, hızla sönmekte olan Amerikan umutlarını yeniden canlandırdığı kaydedildi. 
     Yazıda, Köşk'te konuyla ilgili olarak yapılan toplantıya dikkat çekildi ve Cumhurbaşkanlığı Sözcüsü Tacan İldem'in, "ABD'ye askeri yardımı destekleyen bir kararın, önümüzdeki birkaç gün içinde yeniden Türk parlamentosuna getirilebileceğinin ipucunu verdiği" belirtildi. 
     Bugüne dek, söz konusu kararı açıkça destekleyen Başbakan Recep Tayyip Erdoğan'ın, kararı önümüzdeki haftaya kadar Meclis'e yeniden sunmayacağını söylediğine dikkat çekildi. Erdoğan'ın, ABD savaş uçaklarının Türk hava sahasını kullanmasına izin verecek bir Meclis kararınının da bu süre boyunca beklemek zorunda olduğunun işaretini verdiği anımsatıldı. 
     Gece boyunca yaşanan gelişmelerin, Erdoğan'ın yeni bir oylama için süreci çarpıcı bir biçimde hızlandırdığını ortaya çıkardığı belirtilen yazıda, yeni oylamanın sonucunun ise belirsiz olduğu ifade edildi. Amerikan birliklerinin Türk topraklarını ve Türk hava sahasını kullanması için Meclis onayı gerektiği anımsatıldı. 
     
     THE GUARDIAN "ABD ASKERİ PLANLARI İÇİN GEÇ KALINDI" 

     İngiltere'nin önemli gazetelerinden The Guardian'da, Jonny Dymond ve Julian Borger imzasıyla yer alan haberde ise, Türk hükümetinin ABD umutların yeniden canlandırdığı yorumu ile beraber, acil Meclis oylamasının önümüzdeki birkaç gün içinde gerçekleşebileceği belirtildi. 
     Yazıda, askeri uzmanlara dayanarak, oylamanın, "Akdeniz'deki ABD gemilerinden kalkacak savaş uçaklarının hava sahasını kullanma hakkına onay vermesi halinde" ABD savaş planları için ani bir etki yapacağı bildirildi. 
     Ancak uzmanların, söz konusu oylamanın, Washington'un istediği biçimde olsa bile, ABD birliklerinin Irak'ın kuzey sınırlarna, savaş başlamadan önce sevkedilmesi için kesinlikle çok geç kalınmış olacağını söyledikleri de kaydedildi. 
     
     FİNANCİAL TİMES EKONOMİK PAKET NEFES ALDIRACAK 

     Financial Times gazetesi ise, Türkiye'nin, kırılgan finansal piyasalarının ABD'nin sağlayacağı paketin gelmeyeceği korkusu nedeniyle düşmesinin ardından ulusal çıkarları korumak için ivedilikle adımlar atılacağını bildirdiğini kaydetti. Türk hükümetinin bu hafta 3 milyar dolarlık bir iç borcu ödemesi gerektiğine ve faiz oranlarında büyük bir artış ile karşı karşıya kalabileceğine işaret eden gazete, ABD ile müzakere edilen ekonomik paketinin ise Türkiye'yi nefes aldıracağını savundu. Gazete, "Paket, AKP'nin IMF ile olan 16 milyar dolarlık stand-by anlaşması konusunda güven zedelemesinin ardından çok daha önemli hale geldi" yorumunu yaptı. 
     Gözlemcilere dayanarak Türkiye-ABD ilişkilerine verilen zararın sınırlı tutulabileceği umudunun bulunduğunu kaydeden gazete, yeni tezkere konusunda erken bir oylamanın, ABD'yi Türkiye ile işbirliğinin yapılmasının hala gerekli olduğuna ikna edebileceğini öne sürdü. Buna karşın gazete, ABD'nin artık Bağdat'a karşı bir saldırıda Türk topraklarını kullanması için geç olacağı ancak ABD askerlerinin Türkiye üzerinden sevkedilecek oluşunun, Kuzey Irak'taki herkesi kontrolde tutmaya yarayacağı görüşüne de yer verdi. 
     
</TEXT>
</DOC>
