<DOC>
<DOCNO> 107729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sondun06.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de bulunan Bakan Gürel, Fehriye Erdal'ın iadesini istedi 
</HEADLINE>
<TEXT>

     Başbakan Yardımcısı ve Dışişleri Bakanı Şükrü Sina Gürel, Cumartesi günü New York'ta biraraya geldiği Belçika Dışişleri Bakanı Louis Michel'den, Sabancı cinayeti faili Fehriye Erdal'ın Türkiye'ye iadesini istedi. 
     ''Türkiye'de idam cezasının kaldırıldığını'' hatırlatan Bakan Gürel, Michel'e, ''Erdal'ın iadesinin önünde artık herhangi bir engel kalmadığını'' iletti. 
     Michel'in buna karşılık ''ülkesinin iç hukukundan kaynaklanan bazı güçlükler bulunduğunu ve bunların aşılmasına çalışıldığını'' söylediği ifade edildi. 
     Diplomatik kaynaklar, Belçikalı bakanın, Fehriye Erdal'ın iadesi konusunda takvim vermediğini belirttiler. 
     
     KADEK TERÖR LİSTESİNE ALINSIN 

     Bakan Gürel ayrıca, isim değiştirerek Kadek adını alan terör örgütü PKK'nın AB'nin ''yasaklı örgütler'' listesine alınması konusundaki Ankara'nın talebini bir kez daha Belçikalı bakana iletti. Gürel, Türkiye'nin bu konuda ısrarlı olduğunu da ifade etti. 
     
     ANNAN İLE GÖRÜŞTÜ 

     Başbakan Yardımcısı ve Dışişleri Bakanı Şükrü Sina Gürel BM Genel Sekreteri Kofi Annan, Finlandiya Dışişleri Bakanı Erkki Tuomioja ve Libya Dışişleri Bakanı Muhammed Abdurrahman Salkam ile biraraya geldi. 
     Görüşmelerle ilgili bilgi veren diplomatik kaynaklar, AB bakanlarının ''Avrupa'daki genel siyasi ortamı'' dile getirmekle birlikte ''size bir tarih veremeyiz'' de demediklerini kaydettiler. AB'li bakanların, ''Türkiye'deki süreç doğru yönde gelişmektedir. Biz de bunu teşvik ettiğimizi gösterecek ve kararlarımızı bu doğrultuda alacağız'' dedikleri öğrenildi. 
     Bakan Gürel'in buna karşılık, ''Türkiye'de, AB'ye katılım iradesinin tezahür ettiğini'' vurgulayarak, takvimle ilgili düşüncelerini ortaya koyduğu, Dışişleri Bakanlığı Sözcüsü Büyükelçi Yusuf Buluç tarafından ifade edildi. 
     
     DENKTAŞ'A DESTEK 

     Dışişleri Bakanı Gürel gerek BM Genel Sekreteri Kofi Annan, gerekse AB'li bakanlarla görüşürken ''Türkiye'nin, KKTC Cumhurbaşkanı Rauf Denktaş'ın 29 Nisan'da açıklanan müzakere konumuna destek verdiğini'' dile getirdi. 
     ''AB tarafının çözüm olmasa dahi Kıbrıs Rum kesimini üye alacağı yönündeki açıklamasının müzakereleri kolaylaştırmadığını'' kaydeden Gürel, ' Denktaş'ın son önerilerinin Kıbrıs'ta Belçika-İsviçre modeli bir devlet yapısı içerdiğini'' vurguladı ve ''bu çok önemli fırsatın kaçırılmaması'' mesajını verdi. 
     
     IRAK KONUSUNDA YENİ KARAR ÇIKARTILACAK 

     Gürel-Annan görüşmesinde Irak konusunun da gündeme geldiği öğrenildi. Diplomatik kaynaklar, Genel Sekreter'in bu bağlamda, ''Irak'la ilgili yeni bir Güvenlik Konseyi kararı çıkartılacağını teyit ettiğini'' söylediler. Ancak Güvenlik Konseyi'nin daimi üyeleri olan Fransa, Rusya ve Çin'in, ''Tasarının bir ültimatom diliyle kaleme alınmasına karşı çıktıkları ve bu durumun tırmanmaya yol açacağını'' ifade ettikleri kaydedildi. 
     Dışişleri Bakanı Başbakan Yardımcısı Gürel, Annan'la yaptığı görüşmenin bitimindeki kısa açıklamasında, ''Kıbrıs konusundaki görüşlerimizi karşılıklı olarak bildirdik. Irak konusunda BM'de yeni bir gayret var. Genel Sekreter yeni karar tasarısı hakkında bilgi verdi'' dedi. 
     Dışişleri Bakanı Gürel bugün Kazakistan, Azerbaycan ve Ermenistan dışişleri bakanlarıyla ikili temaslarda bulunacak, ayrıca Afganistan Devlet Başkanı Hamid Karzai tarafından kabul edilecek. Bakan Gürel'in Pazartesi günü de ABD Dışişleri Bakanı Colin Powell ile biraraya geleceği bildirildi. 
     





</TEXT>
</DOC>
