<DOC>
<DOCNO> 123957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/soneko24.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun AB'den olumlu bir karar bekliyorum 
</HEADLINE>
<TEXT>

     Sanayi ve Ticaret Bakanı Ali Coşkun, Kopenhag Zirvesi'nde, Türkiye'ye ilişkin olumlu bir sonuç beklediğini belirterek, ''2005 ile ilgili bir karar beklemiyorum. Daha olumlu bir karar bekliyorum'' dedi. 
     Sanayi ve Ticaret Bakanı Ali Coşkun ile Enerji ve Tabii Kaynaklar Bakanı Mehmet Hilmi Güler gazetecilerin Kopenhag Zirvesi'nde Türkiye'ye müzakere tarihi verilmesine ilişkin sorularını yanıtladılar. 
     Bakan Ali Coşkun, nasıl bir sonuç beklediğine ilişkin olarak şunları söyledi 
     ''Karamsar bir havaya kapılmak için bir sebep yok. AB'nin de Türkiye'nin önemini dikkate alacağına inanıyorum. Ve olumlu bir sonuç bekliyorum. Beklemediğimiz bir sonuç çıkarsa o zaman hükümet olarak değerlendiririz.'' Bir gazetecinin ''2005 tarihi sizin için beklenmedik bir sonuç olarak nitelendirilebilir mi '' diye sorması üzerine Bakan Coşkun, ''Ben 2005 ile ilgili bir karar beklemiyorum. Daha olumlu bir karar bekliyorum'' dedi. 
     Coşkun, olumsuz bir karar çıkması durumunda Türkiye ile beraber AB'nin de kayba uğrayacağını ifade etti. 
     
     ENERJİ VE TABİİ KAYNAKLAR BAKANI 
     Enerji ve Tabii Kaynaklar Bakanı Mehmet Hilmi Güler de, Türkiye'nin artık edilgen değil, etken bir ülke olduğunu ifade ederek, ''Bu, bizim sorunumuz olduğu kadar AB'nin de üzerinde ciddi düşünmesi gereken bir konu. Dolayısıyla her iki tarafın da kendi hesabını bir daha gözden geçirmesi lazım. Özellikle Avrupa'nın bu kararını yeniden gözden geçirmesi lazım'' dedi. 
     Bakan Güler, 2005 tarihine ilişkin bir yorumda bulunmadı. 
     





</TEXT>
</DOC>
