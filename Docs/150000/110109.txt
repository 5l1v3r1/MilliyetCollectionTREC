<DOC>
<DOCNO> 110109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/siyaset/siy02.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, grup kararı aldırmayacak 
</HEADLINE>
<TEXT>
Sandıktan dönülebilir 
"Şaşırtıcı değişiklikler olmaya başladı" diyen Başbakan Bülent Ecevit, "3 Kasım’dan zorlanırsa dönüş olur" dedi 
     ANKARA Milliyet 

     Başbakan Bülent Ecevit, azınlık hükümeti başkanlığı önerisine rağmen 3 Kasım’dan dönme niyetinde olmadıklarını belirterek, "Biz ertelemenin doğru olmadığı düşüncesindeyiz" dedi. 
     CNN Türk’teki Kafe Siyaset programında soruları yanıtlayan Ecevit, DSP’lilerin seçimlerin 3 Kasım’da yapılmasından yana olduğunu söyledi. Grup kararına gereksinim duymadıklarını ifade eden Ecevit, "Partimizin içinde bir tutarlılık vardır. Ama tabii kimler, nasıl davranacak, Meclis’te bunları şimdiden kestirmek mümkün değil" diye konuştu. 
     Ecevit, "3 Kasım’dan zorlanırsa dönüş olur mu sorusunu ise "Zorlanırsa olur tabii. Fakat artık erken seçimden dönüş zamanı geçti. Seçimin yapılması gerekir. Şaşırtıcı değişiklikler olmaya başladı. Benim de başıma geldi, bir DSP milletvekili bu odada bana hareketin doğru olmadığını söyledi, ertesi gün yeni kurulan partiye geçti" diye yanıtladı. 
     
     Derviş gibisini görmedim 
     Kemal Derviş’le ilgili bir soru üzerine, Derviş’in Devlet Bakanı olduğu dönemde ekonomiden çok siyasetle ilgilenerek ortalığı karıştırdığını savunan Ecevit, şöyle konuştu "İşlerin kötüye gitmesi, erken seçim gerektiğini söylemesiyle başladı. DSP’nin bölünmesine öncülük yaptı. Özkan ve Cem’le bir araya gelip DSP’yi yok etmek için çalıştı. Ancak bunu başaramadılar. Ben de politikacıyım ama bu tür politikacıya aklım ermemiştir. Böyle politikacı görmedim. Çekilmemin doğru olacağı anlamına gelen imalarda bulundu. Ben de üstünde durmadım." 
     
Kuzey Irak’a girilecek mi      Ecevit, Kürt devleti kurulması durumunda Türk Ordusu’nun Kuzey Irak’a girip girmeyeceği yönündeki soruya da şu yanıtı verdi "Böyle bir gereksinim olmayacağını umuyorum. Ancak Kuzey Irak’taki bazı Kürt liderler, özellikle Barzani, Türkiye’ye meydan okuma havası içinde. Fiili devletten yasal devlete geçiş sürecini başlatmak için birtakım eğilimleri olduğu anlaşılıyor. Türkiye’nin meşru çıkarlarına ters düşebilecek her türlü davranışa elbette biz de tepki gösteririz. Zaten Kuzey Irak’ta parlamento vardı. Daha çok bir yerel yönetimler parlamentosu gibi işlem görüyordu. Fakat şimdi bunun hükümet düzeyinde bir oluşuma çevrilmesi bizi rahatsız eder." 
     



 SİYASET 













</TEXT>
</DOC>
