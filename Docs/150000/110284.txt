<DOC>
<DOCNO> 110284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun03.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lili fırtınası, Orta Amerika'yı tehdit ediyor 
</HEADLINE>
<TEXT>

     Orta Amerika ülkelerinde etkili olan Lili tropikal fırtınası nedeniyle Jamaika'da çok sayıda ev sular altında kalırken, Küba'da binlerce kişi tahliye edildi. 
     Jamaikalı yetkililerin ve yerel basının aktardığı bilgiye göre, Lili nedeniyle onlarca ev zarar görürken, bazı evler sulara sürüklendi, birçok yol da çamurla kaplandı. 
     Saatte 97 kilometre hızla esen fırtınanın ağaçları ve elektrik direklerini devirdiğini belirten yetkililer, şiddetli yağmur ve fırtınadan mahsur kalan afetzedelerin kurtarılarak yardım merkezlerine götürüldüğünü söyledi. 
     Jamaika Devlet Başkanı Joan Frazier de komşu ülkelerden yardım talebinde bulundu. 
     Bu arada, Küba'nın güneydoğusunda etkili olan Lili nedeniyle bu bölgelerde oturan binlerce kişi evlerinden tahliye edildi. 
     Küba'nın batısına yarın kasırga halinde vurması beklenen Lili için, başkent Havana dahil olmak üzere birçok yerleşim biriminde uyarı yapıldı. 
     ABD'de de Texas'tan Florida'ya kadar olan sahil şeridinde, Cuma günü ulaşması beklenen fırtına için uyarılarda bulunuluyor. 
     Lili, geçen hafta Karayipler'i vurmuş, 4 kişi ölmüştü. 
     





</TEXT>
</DOC>
