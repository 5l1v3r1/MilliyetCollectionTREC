<DOC>
<DOCNO> 105093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/spor/ytan.html </URL>
<DATE> 2002/09/01/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Trabzon nihayet 
</HEADLINE>
<TEXT>

     Trabzonspor’un puanı var, ama galibiyeti yok... Oyuncusu çok, ama golü yok. Bu tablo inançca zayıtlatmış, Bordo - Mavililer’in özgüvenini yitirmiş. Korku, endişe, hata yaparım korkusu sarmış, sarmalamış Trabzonspor’u... 
     Samet Aybaba, 71 gün sonra sistemini değiştirdi. Çağdaş dörtlü alan savunmasını terk edip, artık tarihe karışmakta olan üçlü liberolu sisteme döndü. 
     İstikrarı ve devamlılığı bu kadar hafife alamazsınız. Uğraş, didin, geleceğini ona göre tanzim et, kadronu ona göre oluştur ve sonra da anında vazgeç... Bu işler bu kadar kolay olmamalı. Trabzonspor oyuncusunu bu kadar kolay kaybetmemeli, sisteminden bu kadar ucuz vazgeçmemeli. 
     Aybaba, iki şey daha yaptı ve Gökdeniz’i orta beşlinin sağına çekti... Forveti de ikiledi, Mehmet Yılmaz’ın yanına Bushi’yi attı. 
     Bu düzen herhangi bir farklılık, iyilik ve de güzellik getirmedi Trabzonspor’a... Bir ilk yarı, düşünün tam bir işkence. 
     Ligin ilk üç haftasında 8 gol atmış, 7 puan toplamış Adanaspor’un da Trabzonspor’dan aşağı kalır yanı yoktu. Bloklar arasında yetmiş metrelik bir alan bırakınca, Karadeniz ekibi ikinci yarıya daha bir derli toplu başladı. Giderek güveni arttı, karşı kale önünde daha sık görülür oldu. Doğru koşular, doğru hamleler, Trabzonspor’u etkin kıldı. Sistemin doğruluğundan değil, Adana’nın yetersizliğinden oyuna ve topa hakim oldu... Ve gol için her yola başvuruldu... Gökdeniz, Hakkı, Marco ve Fatih denedi olmadı... Bir değil, beş olurdu... Hele hele oyunda golsüz eşitlik sürerken Bushi bir gol kaçırdı ki, inanılır gibi değil. 
     Fatih Tekke, iki yıl aradan sonra Trabzonspor formasını giydi... Giyer girmez de golünü attı. Ancak, Trabzonspor’u ayağa kaldıran İsim Erman Özgür’dü, tek kelime ile muhteşem oynadı. 
     



 SPOR 




























</TEXT>
</DOC>
