<DOC>
<DOCNO> 121333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun30.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder "Türkiye'nin AB üyeliğinde Almanya'nın çıkarı var" 
</HEADLINE>
<TEXT>

     Almanya'nın başkenti Berlin'de bulunan Cumhurbaşkanı Ahmet Necdet Sezer, Almanya'nın Türkiye'nin AB üyeliği konusundaki desteğinin Kopenhag'daki zirvede de devam etmesini dilediğini söyledi. 
     Sezer, başbakanlık binasında Almanya Başbakanı Gerhard Schröder ile biraraya geldi. Sezer, görüşmeden sonra Schröder ile birlikte düzenlediği basın toplantısında, ''Adaylık sürecimizde bize destek veren Almanya'nın bu desteğinin Kopenhag'da da devam etmesini diliyoruz. Almanya'nın AB içerisindeki ağırlıklı konumunu ve bu karar aşamasında önemli etkisi olacağını biliyoruz. Bu ziyaretimin, ikili ilişkilerin geliştirilmesine ve Türkiye'nin AB üyeliğine katkı sağlamasını diliyorum'' dedi. 
     Schröder ile Türkiye AB ilişkilerini ayrıntılı şekilde görüştüklerini belirten Sezer, ''Türkiye'de 1.5 yıldan bu yana yapılan köklü reformlar hakkında bilgi verme imkanı buldum. Ülkemizde 3 Kasım'dan sonra kamuoyunda AB ile katılım müzakerelerine başlanması konusunda büyük kararlılık olduğunu söyledim. Türk hükümetinin de bu konuda kararlı olduğunu ilettim'' diye konuştu. 
     Türkiye'nin yaklaşık 2 yıldan bu yana ekonomik kriz içerisinde bulunduğunu hatırlatan Sezer, ''Ekonomik durum şimdi düzelmekte, bunun da ticaretimiz üzerinde olumlu etki yapmasını bekliyoruz. Bu düzelmenin yatırımlara ve ticari işbirliğine etkisi olmasını diliyorum'' dedi. 
     Cumhurbaşkanı Johannes Rau ve Başbakan Schröder ile içten bir görüşme yaptığını ifade eden Sezer, ''Schröder ile iki ülke arasındaki kapsamlı ve çok boyutlu ilişkileri ele aldık. Almanya, Türkiye'nin tarihsel bir müttefiki, yakın işbirliği içinde olduğu bir ortağıdır. Almanya, Türkiye ile ticaret yapan ülkeler arasında birinci, Türkiye'de yatırım yapan ülkeler arasında da üçüncü sırada yer almaktadır. Stratejik çıkarlara sahip iki ortak olarak işbirliğimizi geliştirme imkanları üzerinde durduk'' ifadelerini kullandı. 
     Cumhurbaşkanı Sezer, Schröder ile yaptığı görüşmede, Almanya'da yaşayan Türk vatandaşlarının eğitim ve sosyal durumlarının düzeltilmesi için çalışmalara ivme kazandırmayı da kararlaştırdıklarını kaydetti. 
     Schröder ise Türkiye'nin AB üyeliğinin Almanya'nın çıkarına olacağını belirterek, ''Türkiye'ye üyelik perspektifi verilmesinde, bu ülkedeki demokratik çevrelerin güçlendirilmesi açısından Almanya'nın çıkarı vardır. Almanya ve Avrupa'da hiç kimse radikal ve Batı düşmanı çevrelerin güçlenmesini isteyemez'' dedi. 
     Schröder, Türkiye'deki reform sürecinin gidişatından memnun olduklarını ifade ederek, reform sürecine katkısından dolayı Sezer'in çabalarını övdü ve yeni hükümetin de bu süreci sürdürme kararlılığını gösterdiğini söyledi. 
     Türkiye'nin NATO üyesi ve 1963 yılından bu yana AB ile ortaklık anlaşmasına sahip olduğuna işaret eden Schröder, ''Bu nedenle çeşitli düşüncelerden dolayı Türkiye'nin bu yoldan ayrılmasına karşıyım'' diye konuştu. 
     Türkiye'ye üyelik müzakerelerine başlanması için tarih verilmesi konusunda Sezer ile ayrıntılı şekilde görüştüğünü de ifade eden Schröder, ''Kopenhag'da, Brüksel'de alınan kararlardan daha öte bir sinyal verilecek. Bunun ayrıntıları konusunda görüşmelerimizi sürdüreceğiz'' dedi. 
     Cumhurbaşkanı Sezer, ortak basın toplantısının ardından Belediye Sarayı'na geçerek, Berlin Eyaleti Başbakanı Claus Wowereit ile biraraya geldi. 
     





</TEXT>
</DOC>
