<DOC>
<DOCNO> 101606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun18.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Cumhurbaşkanı Hatemi, Afganistan'da... 
</HEADLINE>
<TEXT>

     Resmi ziyaret için Afganistan'da bulunan İran Cumhurbaşkanı Muhamed Hatemi, Devlet Başkanı Hamid Karzai ile ilk tur görüşmesini yaptı. 
     İran Haber Ajansı'nın İRNA bildirdiğine göre, görüşmede İran Dışişleri Bakanı Kemal Harrazi ve Afganistan Dışişleri Bakanı Abdullah Abdullah da hazır bulundu. 
     Görüşmeye ilişkin resmi açıklama yapılmazken, Afganistan Devlet Başkanlığı'ndan bir yetkili, görüşmede iki ülke arasındaki işbirliği, İran'ın Afganistan'ın kalkınmasına yardımı, uyuşturucu kaçakcılığıyla mücadele, bölgedeki terörizm ve uluslararası konuların ele alındığını belirtti. 
     Kabil'e varışında havalanında ve Gülhane Sarayı'nda Karzai tarafından resmi törenle karşılanan Hatemi'nin konvoyunun, Amerikan ve İran güvenlik güçlerinin koruması altında hareket ettiği dikkat çekti. Konvoyda, İran ile yakın ilişkileri ABD ve Karzai'yi endişelendiren Herat Valisi İsmail Han da bulundu. 
     Hatemi, Gülhane Sarayı'na varışından sonra yaptığı açıklamada, Afgan halkına hitaben, ''Afganistan'ın geleceğinin aydınlık olmasını umuyoruz. Sevgili Afganistan halkı, size karşı sıcak bir yakınlık ve özel bir saygı duyuyorum'' dedi. 
     İran Cumhurbaşkanı, Kabil'e hareketinden önce Tahran'da yaptığı açıklamada ise, İran halkının her zaman Afgan halkının yanında olduğunu ve ''Afganların özgürlük savaşlarını her zaman desteklediğini'' söyledi. 
     
     "İYİ VE ÖZEL İLİŞKİLER" 

     Geçmişte her zaman Afganistan'ın barış ve istikrarı için çaba gösterdiklerini ve Afganistan'da Loya Jirga'nın toplanıp geçici hükümetin kurulmasından sonra, Tahran-Kabil ilişkilerinin ''hep iyi ve özel ilişkiler olduğunu'' belirten Hatemi, ''yıllarca süren savaştan sonra Afganistan'ın şimdi barış ve sükunete ihtiyacı var. Afganistan'ın kalkınması için ilk şart istikrar ve sükunettir. Milli ve güçlü bir hükümet için hazırlıklar yapılması gerekiyor. Bütün Afgan grupları İslam'dan aldıkları derslerle hiç kimsenin Afganistan'ı karıştırmasına izin vermesinler'' diye konuştu. 
     Hatemi, Afganistan'da ortaya çıkacak bir gücün sadece barış ve istikrar için çaba göstermesi gerektiğini, İran'ın her zaman bunun için Afganistan'a yardım edeceğini belirtti. 
     Muhammed Hatemi'ye Kabil ziyaretinde Cumhurbaşkanı Yardımcısı ve Çevre Koruma Kurumu Başkanı Masume Ebtekar, Dışişleri Bakanı Kemal Harrazi, Yüksek Eğitim ve Teknoloji Bakanı Mustafa Moin, Ekonomi Bakanı Tahmasb Mezahiri, Horasan ve Sistan Belucistan eyaletleri valileri ve birçok üst düzey yetkilinin yanı sıra uyuşturucu kaçakçılığıyla mücadele konusunda Afgan yetkililerle görüşecekleri belirtilen üst düzey polis yetkilileri bulunuyor. 
     İRNA, Hatemi'nin ziyaretinin, bir İran devlet başkanının Afganistan'a son 40 yılda yaptığı ilk ziyaret olduğunu belirtti. Son olarak İslam Devrimi ile yıkılan İran Şahı Muhammed Rıza Pehlevi 1962'de Afganistan ile Pakistan arasındaki anlaşmazlıkta arabulucu olmak için Kabil'e ziyaret etmiş, ancak bunda başarılı olamamıştı. 
     Hatemi'nin eski Kral Zahir Şah ile görüşmesi beklenmiyor. İran Zahir Şah'ın geri dönüşüne, Afganistan'a monarşinin dönüşüne neden olacağı gerekçesiyle karşı çıkmıştı. 
     





</TEXT>
</DOC>
