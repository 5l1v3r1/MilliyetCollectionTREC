<DOC>
<DOCNO> 133984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/guncel/gun99.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Tartışılan tahliye      EDİRNE DHA 

     İngiliz ve Türk polisinin ortaklaşa yürüttüğü "Londra Gözü" London Eye adı verilen operasyonda ortaya çıkarılan uyuşturucu imalathanesinin sahibi olduğu iddia edilen ve tutuklandıktan bir gün sonra tahliye edilen Mehmet Yaşar Tufan’ın avukatı Mete Türkay’ın, Edirne 2. Ağır Ceza Mahkemesi Başkanı İbrahim Türkay’ın oğlu olması tartışma yarattı. Edirne Barosu bunun üzerine olağanüstü toplanarak Adalet Bakanlığı’ndan Tufan’ın tahliyesiyle ilgili müfettiş isteme kararı aldı. Uyuşturucu kaçakçılığı suçlamasıyla 24 saat cezaevinde kaldıktan sonra tutuksuz yargılanmak üzere tahliye edilen Tufan’ın toplam beş kez uyuşturucu kaçakçılığı suçlamasıyla gözaltına alındığı tespit edildi. 
     
Yağışlı hava devam edecek      ANKARA Milliyet 

     Devlet Meteoroloji İşleri Genel Müdürlüğü’nden yapılan Meteorolojik Uyarı’ya göre Türkiye, Orta Akdeniz’den gelen yeni bir yağışlı ve ılık havanın etkisine girecek. Bugünden itibaren 3 gün boyunca güney ve batı bölgelerde kuvvetli lodosla birlikte görülecek yağışların, Marmara, Ege ve Akdeniz’de yer yer etkili olacağı vurgulandı. Batı ve orta bölgelerde ise bugün ve yarın etkili olacak kuvvetli lodosun saatteki hızının 80 - 100 km.’ye ulaşacağı tahmin edilirken, hava sıcaklığının yağışlara rağmen artacağı belirtildi. 
     



 GÜNCEL 















</TEXT>
</DOC>
