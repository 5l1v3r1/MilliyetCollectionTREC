<DOC>
<DOCNO> 101187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sontur13.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li bakanlar "Derviş siyasette başarılı olamaz" 
</HEADLINE>
<TEXT>

     MHP'li bazı bakanlar, Kemal Derviş'in Devlet Bakanlığı'ndan istifasını değerlendirdiler. 
     MHP'nin Büyük Anadolu Oteli'ndeki milletvekili ve il başkanları toplantısına katılan Devlet Bakanı Reşat Doğru, Derviş'in istifasının ardından, milletin, MHP'nin ne kadar doğru ve söylediklerinde ne kadar haklı olduğunu bir kez daha göreceğini söyledi. 
     Doğru, Derviş'in istifa etmekte geç kaldığını savunarak, ''Ahlaken de siyaseten de sıkıntıya girmiştir ve ekonomiye zarar vermiştir'' dedi. Derviş'in hükümete katıldığında doların 700 bin lira olduğunu, bugün ise 1 milyon 700 bin liraya yükseldiğini anımsatan Doğru, ''Başarılı olup olmadığında milletimiz bu rakamlara bakacaktır ve notunu verecektir. Medya, Derviş'e büyük bir misyon yükledi. Onu da göreceğiz. Acaba bölme misyonu mudur, yeni bir senaryo başına gelip bir organizasyon mu yapacaktır '' diye konuştu. 
     Doğru, Türkiye siyasetinde başarılı olamayacağını iddia ettiği Derviş'in Türkiye gerçeklerinden uzak olduğunu savundu. Doğru, ''Amerika'ya adapte olmuş, tamamen finans kuruluşlarının bir adamıdır. Türkiye'nin sosyal, fiziki yapısından ve komşularından dahi haberdar değildir. Derviş'in Türkiye'deki siyasette başarılı olacağını zannetmiyorum'' dedi. 
     Devlet Bakanı Tunca Toskay da Derviş'in istifasını değerlendirirken, ''Daha evvel yapması gereken şeyi şimdi yapmak aklına geldi. Girer, boyunun ölçüsünü alır. Bunu hep beraber görürüz. İstifa etmek geç de olsa aklına geldi'' diye konuştu. 
     Sağlık Bakanı Osman Durmuş ise Derviş'in istifasından piyasaların nasıl etkileneceğini soran bir gazeteciye, ''Piyasaların bu istifadan olumlu etkilenmesini bekliyorum'' yanıtını verdi. 
     





</TEXT>
</DOC>
