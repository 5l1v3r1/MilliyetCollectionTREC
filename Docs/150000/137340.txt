<DOC>
<DOCNO> 137340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo17.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilardo... Yerli malı ıstakayla birinci oldular... 
</HEADLINE>
<TEXT>

     Bilardo Milli Takımı, Almanya'da düzenlenen Dünya Milli Takımlar 3 Bant Bilardo Şampiyonası'nda Dünya Şampiyonu olurken, bu birinciliğin, gelecek yıl düzenlenecek dünya şampiyonasına Türkiye'nin 2 takımla katılmasını sağlayacağı bildirildi. 
     Bilardo Milli Takım Antrenörü Avni Köksal, Almanya'nın Mönchengladbach kentinde yapılan ve 24 ülkenin katıldığı şampiyonada, Semih Saygıner ve Tayfun Taşdemir'den oluşan milli takımın, Dünya Şampiyonluğu'nu elde etmesinin dünyada Türk bilardoculara büyük rağbet duyulmasını sağlayacağını söyledi. 
     Köksal, şampiyonada ciddi takımları elediklerini kaydederek, şunları söyledi 
     ''Milli takım, ilk turda Ürdün, 2. turda Peru, çeyrek finalde Almanya, yarı finalde Hollanda'yı yendi. Finalde de Yunanistan'a üstünlük sağlayarak şampiyonluğu kazandı. Bu birincilik önümüzdeki yıl düzenlenecek dünya şampiyonasına 2 takımla katılma hakkı elde etmemizi sağladı. Geçen yıl 3. olmuştuk. Bu yıl Semih Saygıner ve öğrencisi Tayfun Taşdemir Türkiye'yi temsil etti. Semih Saygıner olağanüstü bir performans sergiledi. Bu başarı Türk bilardoculara büyük rağbet duyulmasını sağlayacak. Ayrıca bizim için bir önemli noktada sporcularımız Türkiye'de imal edilen ıstakalarla ve malzemelerle oynayıp, şampiyon oldular.'' 
     





</TEXT>
</DOC>
