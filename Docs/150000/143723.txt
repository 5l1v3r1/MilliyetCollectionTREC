<DOC>
<DOCNO> 143723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur17.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'liler Kızıltepe'de çalışmalarını sürdürüyor.. 
</HEADLINE>
<TEXT>

     Olası Irak harekatı ile ilgili Güneydoğu'da hareketlilik devam ediyor. 
     Olası Irak harekatı ile ilgili hazırlıkları yürüten ABD'li görevliler, Mardin'in Kızıltepe İlçesi'nde kiraladıkları fabrika ve arazilerde çalışmalarını sürdürüyorlar. Kızıltepe İplik ve Dokuma Fabrikası'na ait yaklaşık 150 dönümlük arazide 50'ye yakın iş makinasıyla kazı çalışmaları yapan ABD'liler, fabrikanın bahçesine de dev çanaklar kurdu. 
     Kiraladıkları bölgeye kimseyi yanaştırmayan ve Türk askerleriyle birlikte nöbet tutan ABD'liler, fabrikalarda da bakım ve onarım çalışması yapıyor. 
     Mardin Organize Sanayi Bölgesi'nde yer alan Kızıltepe İplik ve Dokuma Fabrikası'na malzeme sevkıyatı sürüyor. Üzeri kapalı TIR'larla getirilen malzemeler, depolara aktarılıyor. 
     
     SEBZE HALİNİN KİRALANMASI 
     ABD'liler, Kızıltepe Belediyesi'ne ait sebze halinin kiralanması için de girişimlerde bulunuyor. Toplam 75 işyerinin bulunduğu ve çoğu dükkanların boş olduğu sebze halini kiralamak isteyen ABD'liler, belediye yetkilileriyle görüştü. 
     Belediye Başkan Yardımcısı Ömer Demirtaş, Mardin Havaalanı'na yakın olması nedeniyle ABD'lilerin sebze halini kiralamak için kendileriyle görüştüğünü belirterek, şöyle dedi 
     ''ABD'liler her dükkan için 3 bin dolar teklif etti. Ayrıca, belediyeye ait bazı araçları da kiralamak istediler. Biz savaşa karşı olduğumuz için teklifi kabul etmedik. Onlar da fiyatı daha da artırabileceklerini söyledi. Sebze halini kiraya vermeyeceğiz.'' 
     
     GÖÇ SÜRÜYOR 
     Irak'ın kuzeyinde yayın yapan IKDP Radyosu, ABD'nin olası Irak harekatı sırasında kullanılacak muhtemel kimyasal silah ve diğer saldırı tehditleri nedeniyle başlayan göçün, sürdüğünü belirtti. 
     Bazı kişilerin yakın köyler ve dağlık kesimlere yaya olarak bazılarının da araçlarla göç ettiğini duyuran radyo, ''köyler ve dağlık kesimlere göç sürüyor. Özellikle Zaho ve Duhok'un kuzeyinde kalan Türkiye sınırına yakın bölgelerdeki köylere ve güvenli dağlık kesimlere gitmeye devam ediyorlar'' dedi. 
     Radyo, IKDP ve IKYB silahlı güçlerinin de hazırlıklarını tamamladığını bildirdi. 
     





</TEXT>
</DOC>
