<DOC>
<DOCNO> 112476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur16.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman sosyal demokratlardan CHP'ye açık destek 
</HEADLINE>
<TEXT>

     Alman Sosyal Demokrat Parti SPD , Yönetim Kurulu Üyesi Martin Schultz, CHP Genel Başkanı Deniz Baykal'ı ziyaretinde, 3 Kasım seçimlerinde partisinin CHP'ye desteğini ifade ederek "Sosyal demokratlar olarak isteğimiz CHP'nin seçimden zaferle çıkması" dedi. 
     Schultz, Avrupa Parlamentosunda görev yapan Türk Milletvekili Ozan Ceyhun'la birlikte Baykal ve Kemal Derviş'i zayeret etti. Schultz, 3 Kasım seçimleri öncesinde Baykal ve Derviş'e Brüksel'de Avrupalı Sosyal Demokrat Parti temsilcilerinin katılımıyla yapılacak toplantı için davette bulundu. 
     Baykal, Avrupa ile ilişkilerin önem kazandığı bir ortamda iki sosyal demokrat parti olarak SPD ve CHP'nin ilişkilerinin canlandırılması konusunda kararlı olduklarını söyledi. 
     Schultz da seçimden başarıyla çıkmalarında Türk seçmenlerin büyük katkısının olduğunu belirterek "Biz de onların Türkiye'deki partisi CHP'ye destek vermeyi bir borç biliyoruz" dedi. 
     
     "SEÇİMLER AB İÇİN ÖNEMLİ" 

     3 Kasım'da yapılacak seçimlerin Türkiye-AB ilişkileri açısından taşıdığı önemi vurgulayan Schultz, şunları söyledi 
     "3 Kasım Türkiye-AB ilişkileri açısından Türkiye'nin hangi yolu anayol olarak seçeceğini ortaya çıkaracak tarihi bir gün olacaktır. Biz Avrupalı Sosyal Demokratlar olarak sosyal demokrasinin ilkelerinden yola çıkarak Türkiye'deki laik Anayasal düzenin değerinin de bilincinde olarak 3 Kasım günü bu ilkelere bağlı kalınarak bir karar verilmesini yürekten diliyoruz. Bizim sosyal demokratlar olarak amacımız ve isteğimiz CHP'nin seçimden zaferle çıkmasıdır." 
     





</TEXT>
</DOC>
