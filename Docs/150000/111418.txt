<DOC>
<DOCNO> 111418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/spor/spo03.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tebrik ve kesik 
</HEADLINE>
<TEXT>

Teknik Direktör Fatih Terim, Brugge maçından sonra kötü oyunlarına rağmen kutladığı yıldızlarını, Elazığspor maçında kulübeye çekti 
     Sekiz değişiklik 
     TEKNİK Direktör Fatih Terim, Brugge maçında beklenen futbolu ortaya koyamayan beş yıldızını, Elazığ sınavında ilk on birde oynatmadı. Şampiyonlar Ligi maçından sonra, oyuncularını tek tek tebrik eden Terim, bu tavrına karşın, Hasan Şaş, Felipe, Ümit Davala, Arif ve Ümit Karan’ı yanında oturttu. Kadroda yer almayan Bülent, Hakan Ünsal ve Suat ile birlikte Brugge maçındaki sekiz kişi değişti. Almaguer ve Berkant da İstanbul’da kaldı. 
     
     Sonradan şans verdi 
     BAZI yöneticilerin yorgunluk nedeniyle değişime gidildiğini iddia etmesine karşın, kulübede oturan yıldızların, moralsiz olduğu gözlerden kaçmadı. Fatih Terim, maçın ikinci yarısına Hasan Şaş ve Arif ile başladı. Felipe’yi son yedi dakikada sahaya sürdü. Cihan haftalar sonra ilk onbirde şans bulurken, savunmada Vedat ve Sarr görev yaptı. Terim forvette ise Ümit Karan’ın yerine Brezilyalı Christian’a şans tanıdı. 
     
Köstebek Aslan’da Fenerbahçe ve Beşiktaş’ta yaşanan basına haber sızdırma telaşı Galatasaray’ı sardı. Terim, "Florya’da kadroyu açıklıyorum, bir saat sonra televizyonda görüyorum" dedi 
     GALATASARAY Teknik Direktörü Fatih Terim, maçtan önce ve sonra soyunma odasında yapılan toplantıların basına sızdırıldığını iddia etti. Terim, bu konudan büyük rahatsızlık duyduğunu belirterek, "Ümit ediyorum, Elazığ maçından sonra konuştuklarımız kendi aramızda kalır. Çünkü son günlerde, bu konudan çok rahatsızım. Florya’da saat 14.30’da takımı açıklıyorum, 15.30’da televizyondan aynı takımı görüyorum" diye konuştu. 
     KAZANMALARININ rayting yapmadığını da söyleyen Terim, "İstediklerimizi yapamamamız bazılarının işine geliyor galiba" dedi. Tecrübeli hoca sözlerini şöyle sürdürdü "Beni 35 senedir eleştiriyorlar. Eleştiriye açığım, ama iftiraya açık değilim. Terim’in açığını yakaladık diye düşünmek çok yanlış. Bu kadro sürpriz değil. Her maçta, aynı kadroyla oynamak gibi zorunluluk yok. Elazığspor karşısında daha zinde olan oyuncularımı sahaya sürdüm." 
     
NOTLAR      Sarr sakat 
     MAÇIN 86. dakikasında girdiği bir mücadelede sakatlanan Sarr’ın İstanbul’a gelir gelmez MR’ı çekildi. Sol kasığında ödem tespit edilen Senagalli futbolcunun 10 gün tedavi göreceği ve durumunun daha sonra belli olacağı belirtildi. 
     
     Penaltı isyanı 
     GALATASARAYLI futbolcular, Arif’in düşürüldüğü pozisyona tepki gösterdiler. Batista, "Kesinlikle penaltıydı. Hakem bunu nasıl görmedi" dedi. 
     
     Kaptan Ergün 
     BÜLENT Korkmaz ve Suat’ın kadroya alınmaması nedeniyle dün sahaya kaptan olarak Ergün çıktı. Terim, Ergün ile de maçtan önce özel bir konuşma yaptı. 
     
     Futbolculara aşı 
     GALATASARAY, Elazığ maçının ardından İstanbul’a dönerken, futbolcular kış mevsimi öncesi tedbir amacıyla grip aşısı oldu. Florya Metin Oktay Tesisleri’nde Acıbadem Hastanesi sağlık personeli tarafından yapılan aşılar sırasında Batista’nın bağırması, gülüşmelere neden oldu. 
     
     Takviye güç 
     ELAZIĞ’DAKİ kritik maç için çevre illerden takviye emniyet gücü alındı. Tunceli ve Malatya’dan 100’e yakın polis dün Elazığ’da görev yaptı. 
     
     



 SPOR 





























</TEXT>
</DOC>
