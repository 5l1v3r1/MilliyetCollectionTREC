<DOC>
<DOCNO> 138661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/spor/aspo.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CİM-BOM TOZ PEMBE 2-1 
</HEADLINE>
<TEXT>

Galatasaray karla kaplı Ali Sami Yen’de, Malatya engelini zor da olsa aşmasını bildi. Aslan, Hakan Ünsal ile öne geçti, Sertan eşitliği getirdi. Son sözü Ergün Penbe söyledi 
90 dakika      HALİL ÖZER 

     Hani Denizli maçı ertelenince demişlerdi ya "Galatasaray karda oynayamaz. Bu yüzden erteletti" diye. Belli ki, bu lafa çok kızmışlar. Nazire yaparcasına kar topu sahasında çatır çatır oynadılar ve kazandılar. 
     Bu sahada futbolun mücadele dışında hiçbir güzelliği sergilenemezdi. İrili ufaklı her türlü kardan adam yapmaya elverişli zeminde, iki takıma da helal olsun demek gerek. Kar altında, kar içinde, buz gibi havada, bu sıcak mücadele içimizi ısıtan tek şeydi. 
     Tekniğin konuşmadığı, borusunun ötmediği bu mücadelede, maçın sonucunu hatalar belirledi. Galatasaray, Bursa kadrosunda sadece Baliç ile oynama yaparken, Malatya mağlup olmasına rağmen sonuna kadar diri kaldı. 
     Bu maçta nasıl gol olacağı merakla beklenirken 10. dakikada Galatasaray orta alandan bir serbest atış kazandı. Ergün sola doğru kullandı, Hakan Ünsal ortaladı. Ama orta kötüydü. Kaleci topu tuttu, sonra da elinden kaydı, içeri attı. Hakan dahil herkes şaşırdı. Ama skor 1 - 0’dı. Milosevski topu tutsa, bu satırlarda böyle bir pozisyon mümkün değil yer almazdı. İlk 45 dakikada başka hiçbir şey yoktu. Orta alanda kıran kırana mücadele, Ergün ile Batista’nın fizik gösterisi, Sertan’ın direnci bu yarının en göze batan notlarıydı. 
     İkinci yarı daha hareketliydi. 47’de Arif soldan ortaladı, Revivo çok uygun durumda topu auta attı. 49’da Sertan ilk sinyali verdi. Aşırtma topu üst filelere oturdu. Bir dakika sonra Aymar’ın uzun topunda Suat Usta’nın ıskası Sertan’ı pozisyona soktu. Sertan topu biraz sürdü, sonra sert vurdu 1 - 1. Bu gol Galatasaray’ı önceleri paniğe soktu. Sonra toparlandı. Kulübe, Suat Usta’yı çıkardı, Ümit Karan’ı takviye yaptı. 55’te Lukunku soldan ortaladı, Arif’in şutunu Milosevski çıkardı. 65’te Galatasaray’ın bu sahaya yakışmayacak mükemmel golü geldi. Atak sağ kanatta başladı, top ceza alanı üzerinden kaya kaya sola doğru gitti. Sahanın yıldızlarından Ergün müthiş bir sol çıkardı, savunmaya da çarpan top daha da güzelleşti ve köşeden içeri girdi 2 - 1 
     Sonraki dakikalarda Malatya golü hep kovaladı, ama Terim, Emre’yi de savunmaya dikince rakibin işi zorlaştı. Malatya aradığı topları bulamadı, Galatasaray mücadelesi son düdüğe kadar sürdü. Doksan dakika bittiğinde zorlu doğa şartlarında üç altın puan Galatasaray’ın oldu. 
     
Karla savaş Gün boyu yağan kar Ali Sami Yen’i adeta beyaza boyadı. 30 kişilik ekip saha zeminini temizlemek için birçok kez çalışma yaptı 
     Aydın’dan kontrol 
     MALATYASPOR maçı öncesinde yaklaşık 30 kişilik ekip, gün boyunca çalışarak, Ali Sami Yen Stadı’nın zemininde biriken karları temizledi. Yağışın zaman zaman tipiye dönmesi nedeniyle birçok kez temizlik yapıldı. Karşılaşmanın başlamasına 30 dakika kalana kadar çalışmalar sürdü. Hakem Ali Aydın, saat 17.00’de stada gelerek zemin ve çalışmalarla ilgili bilgi aldı. 
     
     Çizgiler kapandı 
     KAR nedeniyle kaybolan çizgiler kömür tozlarıyla belirginleştirildi. Çizgilerin yeniden kapanması üzerine Ali Aydın, 20 ve 83. dakikalarda görevlileri sahaya çağırarak müdahale edilmesini istedi. Devre arasında iki kalenin önü geniş bir alanı kapsayacak şekilde temizlendi. Ancak yoğun bir şekilde yağan kar saha zeminin bozulmasına ve pas yüzdelerinin düşmesine neden oldu. 
     
     Maçın hakemi 
     Zor geceydi 
     HAKEM Ali Aydın için çok zor bir geceydi. Öncelikle maçın oynanması için büyük çaba sarfetti. En az futbolcular kadar doğa şartlarıyla mücadeleye girişti. Ancak Arif ile Hakan Ünsal’ın iki ayrı pozisyonda rakiplerine yaptıkları hareketleri kartla cezalandırması gerekirdi. Yine de böyle bir havada elinden geleni yaptı. 
     
     Maçtan rakamlar 
     Galatasaray’ın 77 günlük Ali Sami Yen özlemi dindi. Sahasında en son 8 Aralık’ta Beşiktaş’a 1 - 0 yenilen Sarı - Kırmızılılar’ın, Denizli maçı ertelenmişti. 
     Sarı - Kırmızılılar, Ali Sami Yen’deki son galibiyetini 16 Kasım’da Trabzonr karşısında elde etmişti. Cim Bom, 99 gün sonra yeniden üç puana ulaştı. 
     Ligdeki son üç maçını da puan kaybetmeden tamamlayan Galatasaray, Malatya karşısında da gülen taraf oldu. 
     Ligdeki son iki maçta rakip golcülere izin vermeyen Mondragon, Sertan’a teslim oldu. Kolombiyalı kaleci en son 13 Aralık’taki Gaziantep maçının 43. dakikasında İbrahim’e mağlup olmuştu. 
     Hakan Ünsal, 847 gün sonra Sarı - Kırmızılı forma altında golle tanıştı. Tecrübeli oyuncu, en son golünü 29 Ekim 2000’de Y.Yozgatspor’a atmıştı. 
     
     Göze batanlar 
     LUKUNKU Belki gol pozisyonuna girmedi ama iyi mücadele verdi. Arkadaşlarına yardım etti, rakip savunmayı yıprattı. 
     REVİVO 90 dakika fazla gözükmedi. Saha ona ağır geldi. Etkili olamadı. Bir tek duran toplarda kendini belli etti. 
     BATİSTA Çok iyi oynadı. Çok koştu. Ama zaman zaman dengesiz girişleri hem kendisi hem de rakip için tehlike yarattı. 
     SERTAN Galatasaray savunmasının zaaflarından yararlandı. Şık gol attı. Biraz da seyirciyi kızdırdı. Elinden geleni yaptı. 
     MİLOSEVSKİ Kendisine yakışmayacak bir gol yedi. Eldiveninin kurbanı oldu. Golden sonra kendine bir türlü gelemedi. 
     
     Maçın adamı 
     554 gün sonra 
     ALİ Sami Yen’deki mücadelede kuşkusuz bütün futbolcular maçın kahramanıydı. Ancak bunların arasından Ergün sivrildi. En son geçen sezon 2. haftadaki Denizlispor maçında gol atan tecrübeli oyuncu, tam 554 gün sonra ağları yeniden havalandırdı. Ergün bir anlamda ağır sahadaki akıllı oyununun meyvesini, üç puan getiren golü atarak aldı. 
     
     Maçtan notlar 
     Hasan Şaş tribünde 
     FATİH Terim tarafından kadro dışı bırakılan Hasan Şaş, Malatya sınavını tribünden izledi. Yıldız oyuncunun bir hayli moralsiz olduğu gözden kaçmadı. Hasan Şaş’a kadro dışı kaldığının resmi olarak iletilmediği de öğrenildi. 
     
     Yenilerle ilk kez 
     ARA transferde Galatasaray’a gelen Revivo, Suat Usta, Lukunku ve Xavier dün ilk kez Ali Sami Yen Stadı’nda Sarı - Kırmızılı formayı giydi. Tribünlerdeki taraftarlar, dört yıldız futbolcuya da büyük ilgi gösterdi. 
     
     Kartopu attılar 
     ALİ Sami Yen Stadı’nın tribünlerinde biriken karlar taraftarlar arasında kartopu savaşı yaşanmasına neden oldu. Sarı - Kırmızılı tribünlerin maç sırasında kartoplarını Malatyasporlu oyunculara atması ise tepki çekti. 
     
     Çetin takipte 
     FENERBAHÇE Teknik Direktörü Oğuz Çetin, Galatasaray - Malatyaspor maçını tribünden izledi. Çetin, yaklaşan derbinin yanı sıra, gelecek hafta karşılaşacakları Malatyaspor’u da izleyerek, sık sık not tuttu. 
     
     Sertan’dan eleştiri 
     MALATYASPOR’UN başarılı golcüsü Sertan maçtan sonra çarpıcı açıklamalar yaptı. Yıldız oyuncu, "Yolculuğa değil, aldığımız mağlubiyete üzülüyoruz. Yolda başımıza bir şey gelseydi, arkamızdan Fatiha okunurdu o kadar" dedi. 
     
     PAF’lar tam gaz 
     PAF Ligi maçında Galatasaray, Malatyaspor engelini zorlanmadan aştı. Florya Metin Oktay Tesisleri’nde oynanan maçta Cim - Bom rakibine oranla 90 dakika baskılı bir futbol sergilerken, 4 - 1’lik galibiyetle 3 puanı kaptı. 
     
Canaydın’dan sitemGalatasaray Başkanı, "Oyuncularımızı riske ettik. Erteleme artık provoke edilmesin" dedi 
     İKİ hafta önce kar nedeniyle ertelenen Denizlispor maçından sonra Kocaelispor Tesis Müdürü’nün "Biz temizleriz" mesajına, Özhan Canaydın sert cevap verdi. Galatasaray Başkanı, "Olayları provoke eden yöneticileri uyarıyoruz. Biz oynadık, onların maçı ertelendi. Şimdi bize önerilerde bulunan bu kişiyle mutlaka görüşeceğim" dedi. 
     CANAYDIN, yaklaşık bir haftadır Ali Sami Yen Stadı’nı Malatyaspor maçına hazırlamak için uğraştıklarını açıkladı. Canaydın, "Tabiat şartları ancak bu kadarına izin verdi. Böylesine ağır bir sahada iki takım da oyuncularını riske etti. Elimizden geldiğince olumsuz şartlarla boğuştuk. Böyle bir ortamda kazandığımız için mutluyuz" diye konuştu. 
     
     İstatistik 
     REVİVO 
     Topla buluşma 28 
     İsabetli pas 9 
     İsabetsiz pas 4 
     Şut 3 
     Top kaybı 4 
     Top kazanma - 
     Yapılan faul 2 
     



 SPOR 





























</TEXT>
</DOC>
