<DOC>
<DOCNO> 109412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/siyaset/asiy.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Son karar Giremezler 
</HEADLINE>
<TEXT>

Yüksek Seçim Kurulu, Erdoğan, Erbakan, Birdal ve Bozlak’ın itirazlarını oybirliğiyle reddetti. İP lideri Perinçek ile Jet Fadıl’ın adaylığını ise onayladı 
     GÖKÇER TAHİNCİOĞLU Ankara 

     Yüksek Seçim Kurulu YSK , milletvekilliği adaylık başvurularını reddettiği AKP Genel Başkanı Recep Tayyip Erdoğan, eski RP Genel Başkanı Necmettin Erbakan, DEHAP adayları eski SDP Genel Başkanı Akın Birdal ile eski HADEP Genel Başkanı Murat Bozlak’ın itirazlarını da "oybirliğiyle" reddetti. Kurul, Yargıtay Başsavcısı Sabih Kanadoğlu’nun adaylıklarına itiraz ettiği Jet - Pa’nın sahibi Fadıl Akgündüz ile İP Genel Başkanı Doğu Perinçek’in adaylığına ise onay verdi. Böylece önceki kararlarda maddi hata yapılmadığı gerekçesiyle alınan kararla, Erdoğan’ın 3 Kasım’da aday olamayacağı kesinleşti. 
     Erdoğan ve Erbakan, daha önce 3’e karşı 4 oyla aday olamayacaklarına karar veren YSK’dan dün sabah saatlerinde gelen haberle umutlandı. Erdoğan ve Erbakan’ın adaylıklarına karşı çıkan YSK Başkanı Tufan Algan’ın bir hafta rapor alması ve yerine itirazların değerlendirileceği toplantıya Yargıtay kökenli yedek üye Yılmaz Derme’nin gireceğinin açıklanması, "Acaba sonuç değişir mi " sorularına neden oldu. 
     
     Sonra oybirliği çıktı 
     Ancak, kuruldaki bu değişikliğe rağmen, YSK, bu iki ismin yaptığı itirazı "oybirliğiyle" reddetti. Yargıtay 8. Ceza Dairesi’nin, Erdoğan ve Erbakan kararlarından sonra, adli sicil kayıtlarına "sabıkalı" olduklarının işlenip işlenmediğini araştıran kurul, Erbakan’ın cezasının da erteleme süresinin dolup dolmadığını inceledi. Kurul, inceleme sonucunda, her iki ismin sabıkalı olduğu ve Erbakan’ın erteleme süresinin dolmadığına kanaat getirerek, bu nedenle yeni bir karar verilemeyeceği görüşüne vardı. 
     
     Maddi hata yoktur 
     Kararın gerekçesinde ise "YSK kararlarının kesin olduğu ve hukuk açısından kesin yargı kararının kararı veren yargı yeri ya da başka bir yargı merciince incelenmesine olanak bulunmadığı" vurgulanarak, "O halde yeniden karar verilmesine yer yoktur. Yapılan maddi hata incelemesinde de herhangi bir hataya rastlanmamıştır" denildi. 
     
     Akgündüz aday 
     Kurul, Bozlak ve Birdal yönünden yaptığı inceleme sonucunda da, önceki kararında maddi hata bulunmadığına kanaat getirdi. Kanadoğlu’nun adaylıklarına karşı ihbarda bulunduğu Siirt bağımsız adayı Akgündüz ile İstanbul 2. bölge 1. sıra adayı Perinçek’in durumlarını da bir kez daha inceleyen kurul, Kanadoğlu’nun gerekçelerini yerinde görmeyerek her iki ismin adaylıklarına onay verdi. 
     



 SİYASET 




















</TEXT>
</DOC>
