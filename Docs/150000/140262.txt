<DOC>
<DOCNO> 140262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun09.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD'de tartışma programlarının bir numaralı konusu 
</HEADLINE>
<TEXT>

     TBMM'nin Amerikan askerlerinin konuşlandırılmasını ret eden kararı, Amerikan televizyonlarındaki tartışma programlarının bir numaralı konusu oldu. Tartışmalarda, bazı Senato üyelerinin, TBMM'nin Salı günü konuyu yeniden oylayacağı yönünde bir izlenim içinde oldukları gözlendi. 
     ABC televizyonunda yayınlanan ''This week with George Stephanopoulos'' programında konuşan Cumhuriyetçi Parti Virginia Senatörü John Warner, ''Türkiye'deki karışık bir oylamaydı. Çok az bir farkla oldu, biz Senato'da buna, 'Yeniden değerlendirilmesi gereken eylem' diyoruz. Umuyoruz, bu karar Salı günü yeniden değerlendirilecek'' dedi. Warner, Irak lideri Saddam Hüseyin'in, TBMM'nin oylamasından cesaret almaması gerektiğini ve Amerikan askeri planlamacılarının ''bol seçenekleri'' olduğunu söyledi. 
     Fox News televizyonunda konuşan Cumhuriyetçi Parti Kansas Senatörü Pat Roberts da, ''Benim anladığım kadarıyla Salı günü Türkiye'de yeniden oylama yapacaklar. Bizim Senato'daki bazı uygulamalarımıza benziyor'' diye konuştu. 
     Amerikalı komutanların, Türkiye seçeneği olmazsa, askerleri kuzeye havadan taşımaya yönelik olasılık planları bulunduğunu söyleyen Roberts, ''Tabii ki, bu daha zor bir seçenek. Ben, bu meseleyi çözebileceğimizi umuyorum. Türklerin ana endişesi Kürtler ve Kürtlerin ana endişesi Türkler. Ancak bizim orada birliklerimiz olursa istikrar getirebileriz diye düşünüyoruz'' dedi. 
     
     ''UMARIZ TÜRKİYE FİKRİNİ DEĞİŞTİRİR'' 

     NBC televizyonunda ''Meet the Press'' programına katılan Cumhuriyetçi Parti South Carolina Senatörü Lindsey Graham da, Türkiye'deki oylamanın askeri ve diplomatik açıdan ABD'ye zarar verdiğini söyledi. Graham, ABD Genelkurmay Başkanı Orgeneral Richard Myers'ın, kuzeyde hava indirmeyle başka bir cephe açılabileceğine ilişkin sözlerine işaret ederken, ''Umarız Türkiye fikrini değiştirir. Türkiye demokratik bir ülke ve oylama da demokratik sürece dayanıyor. İki cepheli bir savaş için kaynaklarımız var. Askeri planlamacıların kararlı davranarak Irak'ta çabuk kazanacaklarına benim güvenim tam'' diye konuştu. 
     Rum lobisinin destekçilerinden, Demokrat Parti Delaware Senatörü Joseph Biden ise ''Türk hükümetinin Salı günü kararı tersine çevirmesini bekliyor musunuz '' sorusuna, ''Bilmiyorum, ama bana göre şüpheli. Öyle olursa benim için sürpriz olur'' dedi. 
     
     ''KÜRTLER ZATEN BAĞIMSIZ DEVLET KURMUŞLAR'' 

     Biden, daha güç olmakla birlikte, Türkiye'siz seçenekte, Amerikan askerlerinin Kuveyt'e gideceğini ve kuzeye ise askerlerin havadan indirileceğini söyledi. Bu durumun askeri açıdan ABD'nin başarısını etkilemeyeceğini savunan Biden, ''Biz bu olasılığı hesaplamıştık. Asıl sorun, Irak lideri Saddam gittikten sonra ne olacağında. Ben Kuzey Irak'a daha önce gitmiştim. Kürtler zaten orada bağımsız bir devlet kurmuşlar. Saddam'dan sonra ya Irak'ta kurulacak bağımsız bir devletin parçası olacaklarını veya Bağdat yönetimine zayıf şekilde bağlı bir federe devlet olacaklarını düşünüyorlar. Türkler, bu fikirden hoşlanmıyor. Türkler 40 bin askerlik gücü Kuzey Irak'a, hem de Kürtler ile Saddam kuvvetleri arasındaki yeşil hatta kadar sokmaktan bahsediyor. Bu da durumu karıştırıyor'' diye konuştu. 
     
     ''TÜRKİYE BİZDEN DAHA ÇOK ZARAR GÖRÜR'' 

     Eski NATO Müttefik Kuvvetler Komutanı Emekli Orgeneral Joseph Ralston da, CBS televizyonunda ''Face the Nation'' programına konuk olarak, Türkiye konusundaki tartışmalara katıldı. Ralston, TBMM'deki oylamaya ilişkin yorumu sorulduğunda, ''Ben bu durumun Türkiye'ye, ABD'den daha çok zarar vereceğini düşünüyorum'' dedi. Ralston, ''ABD Başkanı George W. Bush, Irak'a askeri operasyona karar verirse, kuzey seçeneği olsa da, olmasa da biz amaçlarımıza ulaşırız. Ancak kuzeyde istikrarsızlık, Türkiye için çok kötü. Ben, istikrarsızlığı önlemenin en iyi yolunun, Kuzey Irak'ta Amerikan askerinin bulunması olduğuna inanıyorum. Ama şimdi bu konuda bir problemimiz var'' dedi. 
     ABD'nin hala şansı olup olmadığı sorusuna karşılık Ralston, ''Bilmiyorum. Bu Türkiye'nin kararı. Türkiye'ye, bunun bizden çok kendi çıkarına olduğunu anlatmamız gerektiğine inanıyorum. Merkez Komutanı General Tommy Franks, tek bir planla oturup kalacak birisi değil. Seçenekleri var ve biz de başka yollara bakmalıyız'' diye konuştu. 
     
</TEXT>
</DOC>
