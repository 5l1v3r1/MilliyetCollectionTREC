<DOC>
<DOCNO> 137945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko17.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası Irak operasyonunun dünya ekonomisine maliyeti... 
</HEADLINE>
<TEXT>

     Avustralyalı araştırmacılar, olası Irak operasyonunun kısa ve uzun sürmesi hallerinde dünya ekonomisine kaça mal olabileceğini hesapladı. 
     Avustralya Merkez Bankası Yönetim Kurulu üyesi Warwick McKibbin ve Uluslararası Ekonomi Merkezi icra direktörü Andrew Stoeckel'in projeksiyonlarına göre, olası Irak operasyonunun kısa sürmesi, gelecek birkaç yılda dünya ekonomisinde toplam mal ve hizmet üretiminin yüzde 1'ine mal olacak. Maliyet 2010 yılına kadar 1 trilyon doları aşacak. 
     Olası Irak müdahalesinin uzun sürmesi halinde yapılan projeksiyonlara göre ise global ekonomiye maliyet üç mislini aşabilecek. 
     Petrol fiyatlarının yükselmesi, ek bütçe harcamaları ve ekonomik belirsizliğin bileşik etkileri dünya ekonomisinden sadece bu yıl 173 milyar doları silebilecek. 
     Irak operasyonunun bir yıl, yeniden inşanın iki yıl sürmesine dayalı kısa ya da beş yıl savaş, beş yıl da yeniden inşaya dayalı uzun savaş senaryolarına dayalı senaryolar sonucu, çatışmalar özel yatırımları engelleyecek ve menkul kıymetler fiyatlarının muhtemelen daha da düşmesine neden olabilecek. 
     Irak'da müdahalenin kısa sürmesinin bile dünya ekonomisine önemli ve kayda değer etkisi olacak, fakat, global ekonomik büyümeye dair mevcut projeksiyonlar durgunluğa götürmeyecek. 
     
     OPERASYON MALİYETLERİNİN ESAS YÜKÜ ABD'YE 
     Avustralyalı araştırmacıların raporuna göre, operasyon maliyetlerinin esas yükü ABD'nin üzerinde olması bekleniyor. İngiltere ve Avustralya ve birçok Avrupa ülkesi de bütçe harcamalarını artırmak zorunda kalacak. Japonya, Irak'ın operasyon sonrası yeniden inşasına muhtemelen en büyük katkıyı verecek. 
     Raporda, özetle şu varsayımlara yer verildi 
     ''Irak ve diğer bazı Ortadoğu ülkeleri savunma harcamalarını önemli ölçüde artıracak, Petrol İhraç Eden Ülkeler Teşkilatı'nın OPEC savunma harcamaları artacak. 
     Petrol fiyatlarının 25 dolarlık varil fiyatı bazı üzerinden ilk aşamada yüzde 90 artması öngörülüyor. Kısa savaş senaryosuna göre, fiyat artışları kısa sürede dinecek ve uluslararası borsalarda ham petrolün varil fiyatı savaş sona erdiğinde 25 doların altına inecek. Kısa savaş halinde bile yatırımcılardaki belirsizlik petrol fiyatlarındaki artışı körükleyebilecek. 
     ABD'de yatırımlar, 2003 ve 2004'deki düzeylerine göre yüzde 8'den fazla azalabilir. Japonya ve Avrupa'nın savaş ve yeniden inşaya katkıları varsayımıyla, yatırımlar buralarda daha az azalacak. 
     





</TEXT>
</DOC>
