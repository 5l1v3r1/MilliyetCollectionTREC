<DOC>
<DOCNO> 122047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/spor/aspo.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'A BY-PASS 1-2 
</HEADLINE>
<TEXT>

Galatasaray, Ankaragücü önünde Augustine’nin şok golüyle geri düştü, moralini bozmadı. Ümit Karan’la beraberliği sağladı, Berkant’ın kafasıyla üç puana ulaştı 
90 dakika      HALİL ÖZER 

     Galatasaray, Ankara’da bu kez paçayı kaptırmadı. Gençlerbirliği maçından sonra mutsuz bir şekilde Başkent’e gelen Sarı - Kırmızılılar maça da mutsuz başlamıştı. 2. dakikada Mehmet Polat’ın hatasından yararlanan Augustine Bülent’i yürüyerek geçip, topu filelere gönderdi. Bu gol, Galatasaray’ın maç öncesi planladığı tüm oyun taktiğini alt üst etti. 
     Erken gelen garip ve hatalarla dolu bu gol sonrası Galatasaray on biri gol atması gerekirken, rakip alanda tek pozisyon bile bulamadı. Sadece Berkant’ın biraz kıpırdadığı ve diğer oyuncuların kötü futbol için yarıştıkları anlarda Ankaragücü ikinci golü bulamayınca şansını da kaybetti. 
     16’ta Simao, Hakan Keleş’i kaçırdı, Keleş bomboş durumda topu auta gönderdi. Bu dakika Ankaragücü için kader dakikasıydı. 26’da Augustine yine defans hatalarından topu söktü, sağdan sarktı, sert vurdu. Ancak top dışarı gitti. 45’te Galatasaray’ın ilk atağı geldi. Bülent’in uzun pasına Ankaragücü savunması ofsayt diye durakladı. Suat’ın yerine oyuna giren Ümit Karan topu takip etti, aşırtma bir vuruşla Zafer’i avladı. İlk yarı da böyle bitti. 
     İkinci yarıda sahada oynanan futbolda fazla değişiklik yoktu. Galatasaray’da oyuna ağırlığını koymaya çalışan Hasan Şaş ilerleyen dakikalarda kaybolup giderken, Felipe orta alanda çıkmaza girdi. Yine bir tek Berkant çaba harcarken, golleri kaçıran ve çok rahat atağa kalkan Ankaragücü idi. 54’te Hakan Keleş sağdan vurdu, Mondragon çıkardı. Dönen topu Simao kullanamadı. 55’te Yılmaz serbest atışta sağ çaprazdan müthiş bir füze çıkardı. Mondragon topu iki hamlede önledi. 63’te Mondragon’un degajını Ümit ve Arif beraberce boşa harcadı. 69’da Arif soldan ortaladı, Berkant araya giremedi. Bu dakikadan sonra Ankaragücü beraberliği yeterli görünce savunmasını iyice kendi alanına çekti ve Galatasaray’a davetiye çıkardı. Ancak geliştirilen ataklar gol pozisyonuna bir türlü dönüşmüyordu. Sarı - Kırmızılı oyuncular fizik ve kondisyon düşüklükleri yüzünden rakip savunmayı aşmakta güçlük çekiyordu. 81’de kazanılan bir korner hayat öpücüğü oldu. Hasan Şaş ortaladı. Tüm Ankaragücü savunması ön direğe hareketlendi, oysa Berkant arka direkteydi. Genç oyuncu şık bir kafa vuruşuyla topu filelere gönderdi 1 - 2 
     Oyunun geneline baktığımız zaman Galatasaray, Gençlerbirliği maçındaki kötü futbolunun bir kopyasını sundu. Göze hoş gelen hiçbir şey yoktu. İçimizi bir tek Berkant’ın çabası ısıttı. Yanlış kadro seçimi ve kulübede oturan gerekli oyuncuların yarattığı "neden" sorularına rağmen Galatasaray bu kez üç puanı aldı. Geçen haftadan tek fark buydu. 
     
     Maçın adamı 
     Berkant 
     GALATASARAY’IN en iyisiydi. Hırsıyla mücadele etti. Hayati bir gol attı. Çok çalıştı, orta alandaki bütün gedikleri kapadı. Sert ve agresif futbolu rakibi yıldırdı. İlk kez bir futbolcu, takımda formda gözüktü. Şanssız dönemini geride bıraktı. 
     
     Maçın hakemi 
     Formsuz gece 
     HAKEM Ali Aydın, formsuz bir gece geçirdi. Aydın, faul düdüklerinde objektif davranmadı. Özellikle ilk yarıda Ankaragücü’nün kritik iki faulünü pas geçti. Hele Mehmet’e çizgi üzerinde yapılan faul verilse tehlikeli bir vuruş doğabilirdi. Ayrıca topu rakibinin kafasına atan Cihan da kırmızı kart görebilirdi. Yılmaz’a gösterilen kırmızı doğruydu, diğer kartlar tartışılırdı. 
     
     Göze batanlar 
     BERKANT Haftalardır bugünü bekledi. İlk on birde görev aldı. Ankara’da attığı golle takımını üç puana taşıyan isim oldu. 
     HASAN ŞAŞ Canla - başla mücadele eden isimdi. Doksan dakika hiç durmadı. Görevini en iyi şekilde yapmaya çalıştı. 
     ÜMİT KARAN İlk yarıda Suat’ın yerine oyuna girince takımını ateşledi. Devre biterken attığı golle takımına hayat verdi. 
     ÜMİT DAVALA Yine sahada ruh gibi gezindi durdu. Eski günlerini mumla aratır oldu. İstenilen performansa yine ulaşamadı. 
     YILMAZ Oyundan atılana kadar tek başına ayakta durdu. Ancak tek kişilik çabası maç boyunca sonuç getirmedi. 
     
İstatistik Berkant Topla buluşma 28 İsabetli pas 14 Hatalı pas 7 Top kaybı 6 Top kazanma 3 Şut 3 İsabetli şut 1 Yapılan faul 4 Yaptığı faul - Ofsayt -      
     
     Notlar... 
     Sistem değişti 
     GALATASARAY II.Başkanı Ali Dürüst, futbol şubesini Özar Saraçoğlu ile Burak Elmas’ın yönettiklerini hatırlattı. Dürüst, "Artık sistem değişti. Burası şirket değil. Masa başı futbol şubesi olmaz. Arkadaşlar daha faal olacaklar, daha çok bu işe mesai harcayacaklar" dedi. 
     
     Fatih Terim’e büyük destek 
     ANKARALI taraftarlar, Teknik Direktör Fatih Terim’i maç öncesinde bağrına bastı. Tecrübeli teknik adamın sahaya çıkışıyla birlikte Sarı - Kırmızılı tribünler, "Ölene kadar seninleyiz" tezahüratıyla moral vermeye çalıştı. 
     
     Galatasaray yalnız kaldı 
     GEÇTİĞİMİZ hafta Gençlerbirliği ile yine Ankara’da kapışan Galatasaray’a Başkent’te bu kez ilgi yoktu. Tribünlerdeki boşluklar gözden kaçmazken, Sarı - Kırmızılı taraftarların geçen haftaki yenilgi nedeniyle kırgın olduğu belirtildi. 
     
     Suat Kaya 37 dakika 
     ANKARAGÜCÜ hazırlıkları sırasında sakatlanarak önce oynamayacağı açıklanan ancak durumu iyiye gidince kadroya alınan Suat, 37. dakikada oyundan çıktı. Tecrübeli futbolcunun kasığından sakat olduğu öğrenildi. 
     
     Anlamlı pankart 
     MAÇ öncesinde tribünlerin önünde küçük bir çocuk tarafından gezdirilen "Trafik kazalarında ölmek ya da sakat kalmak istemiyoruz" yazılı pankart dikkat çekti. Taraftarlar uyarıya alkışlarla karşılık verdi. 
     
     Bakan Şahin maçı izledi 
     DEVLET Bakanı ve Başbakan Yardımcısı Mehmet Ali Şahin de Ankaragücü-Galatasaray karşılaşmasını tribünden izledi. Galatasaraylı olduğunu daha önce bir çok kez dile getiren Şahin, GSGM Müdürü Kemal Mutlu ile birlikte oturdu. 
     
     Geleneksel pilav bugün 
     GALATASARAY Lisesi’nin 521. kuruluş yıldönümü etkinlikleri çerçevesinde bugün saat 10.00’da lisede Galatasaray şöleni yapılacak. 50. üyelik yıldönümünü dolduranlara verilecek ödüllerden sonra geleneksel pilav yenecek. 
     
Ankara yandı Ali Aydın’ın anonsları yüzünden sahası bir maç kapatılacak 
     ANKARAGÜCÜ seyircisinin çirkin ve kötü tezahüratı sonrası yapılan 1 ve 2 nolu anonslar nedeniyle sahası bir maç kapatılacak. Hakem Ali Aydın’ın 41 ve 78. dakikalardaki anonsları, Disiplin Talimatı’nın 29. maddesine göre saha kapatma cezası verilmesini öngörüyor. Ancak ikinci anonstan sonra kötü tezahüratın devam ettiği yolunda verilecek raporlar, cezanın seyircisiz oynamaya dönüşmesine yol açacak. 
     GAZİANTEP ile önümüzdeki hafta sahasında oynaması gereken Başkent takımının seyircisiz kalmasına kesin gözüyle bakılırken, 3 numaralı anons yüzünden 2.5 milyar da para cezası verecek. Bu arada Başkan Cemal Aydın, Ali Aydın’ın seyirciyi tahrik ettiğini ileri sürdü, "İkinci anonsu yaptıracak ne vardı anlamadım. İyi niyetli değildi. Kadıköy’de, Galatasaray’ı doğradı diye bu maçta kurtarması mı gerekiyordu " dedi. 
     



 SPOR 






























</TEXT>
</DOC>
