<DOC>
<DOCNO> 112854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sondun05.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'den "patlayıcı mont"la uçak düşürme planı 
</HEADLINE>
<TEXT>

     Terör örgütü El Kaide'nin planları arasında, patlayıcı özellik taşıyan yağmurluk veya montlarla ticari uçakları düşürmenin bulunduğu öne sürüldü. 
     Amerikan Newsweek dergisi, terörist Usame Bin Ladin'in, ABD tarafından ele geçirilen adamlarından Ebu Zübeyde'nin, bu yöndeki planları itiraf ettiğini ve El Kaide'nin, halen Amerikan çıkarlarına tehdit olmayı sürdürdüğünü yazdı. 
     Newsweek'e göre Ebu Zübeyde, hangi materyallerin Amerikan hava güvenliğinden geçebileceğini tespit etmek için aynı metal dedektörleriyle çalıştı. Ebu Zübeyde, Mısır'ın İslami Cihad örgütü üyeleriyle bu planı konuştuklarını ve örgüt üyelerinin, biri kırmızı, biri siyah kablolardan oluşan patlayıcı materyali, yağmurluk veya kışlık mont içine yerleştirmeyi önerdiğini anlattı. Plana göre, uçağa binen intihar bombacısı, uygun fırsatı yakaladığında, ceketini çıkararak patlama mekanizmasını harekete geçirecekti. 
     Dergi, El Kaide'nin halen bu ve benzeri planları uygulama tehlikesinin bulunduğuna dikkati çekti. 
     





</TEXT>
</DOC>
