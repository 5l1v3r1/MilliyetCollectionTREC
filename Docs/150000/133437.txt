<DOC>
<DOCNO> 133437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/soneko23.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne Krueger Türkiye geçen yıl aldığı mesafeyle bizi bile şaşırttı 
</HEADLINE>
<TEXT>

     IMF 1. Başkan Yardımcısı Anne Krueger, uygulanan ekonomik programın en önemli temellerinden birisinin ''bankacılık sisteminin yeniden yapılandırılması'' olduğunu söyledi. 
     Yeniden yapılandırmanın mutlaka daha da ileri götürülmesi gereğine işaret eden Krueger, yeni hükümetin ekonomide mesafe alması konusunda da çok ümitli olduğunu belirtti. 
     Dünya Ekonomi Forumu toplantıları nedeniyle İsviçre'nin Davos kasabasında bulunan Krueger, Anadolu Ajansı muhabirinin sorularını yanıtladı. 
     Ekonomik programın taviz verilmeden uygulanması halinde, tüm hedeflerin rahatlıkla tutturulabileceğini vurgulayan Krueger, uygulanmakta olan programın, Türkiye ekonomisini geçen bir kaç yıl önecesine göre çok daha dayanıklı hale getirdiğini ifade etti. 
     Krueger, ''bunun sürdürülmesi halinde, Türkiye ekonomisi daha da güçlenecek ve sürdürülebilir bir büyümeyi yakalayacaktır'' dedi. 
     
     PAMUKBANK KONUSU 
     Krueger, bir soru üzerine, Pamukbank'ın Cuma günü eski sahiplerine devredilmesi konusunda araştırma yaptığını, Türk mahkeme sistemini bilmediğini, bu nedenle bu karar konusunda öncelikle detaylı bilgi edineceğini söyledi. 
     Krueger, ancak bankacılık sisteminin yeniden yapılandırılmasının çok önemli olduğunu belirtti. 
     Bu arada Krueger'in bu demeci sırasında Pamukbank eski ortaklarına devredilmiş durumda iken, BDDK'dan bu sabah yapılan açıklamada, Pamukbank'ın ortaklık hakları ile yönetim ve denetiminin, Fon uhdesinde kalacağı açıklandı. 
     
     TÜRKİYE EKONOMİSİ ÇOK İYİ PERFORMANS SERGİLEDİ 
     Ayrıca ''geçen yıl Türkiye Ekonomisi, çok iyi bir performans sergileyerek biz dahil herkesi şaşırttı'' diyen Krueger, büyüme başlangıçta yüzde 3 olarak öngörülmesine karşılık yüzde 6,5 düzeyinde gerçekleşmesinin beklendiğini, enflasyon da yüzde 35 olarak tahmin edilmişken, yüzde 30'un altına indiğini, faiz oranlarının da gerilediğini anlattı. 
     Krueger, ''Türkiye seçimlerin olmasına rağmen, tüm bu olumlu gelişmeleri gerçekleştirdi'' diye konuştu. 
     Krueger, yeni hükümetin ekonomiyi daha da ileri götürmeyi amaçladığını belirtirken, ''ben bu konuda çok ümitliyim'' dedi. 
     
     4. GÖZDEN GEÇİRME 
     Krueger, 4. gözden geçirmeyle ilgili ise Kahkonen başkanlığındaki IMF heyetinin Türkiye'ye gelişine kadar ve Türkiye'ye geldikten sonra, yetkililerle son ekonomik durum hakkında çalışma yaparak mutabakata ulaşmaya çalışılacağını vurgularken, 4. gözden geçirmenin tamamlanması gerektiğini kaydetti. 
     





</TEXT>
</DOC>
