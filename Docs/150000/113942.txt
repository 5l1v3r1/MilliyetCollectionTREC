<DOC>
<DOCNO> 113942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur23.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da gemi indirme töreninde panik 
</HEADLINE>
<TEXT>

     İstanbul'da, "Marmaria"' adlı kimyasal tankerin denize indirilmesi sırasında, tankerden ayrılmayarak sürüklenen parça tehlike yarattı. Ancak tehlike, şans eseri zararsız atlatıldı. 
     Tuzla Tersaneler Bölgesi'nde kurulu Dearsan Tersanesi'nde, İspanya'ya ihraç edilmek üzere inşa edilen "Marmaria" adlı kimyasal tanker denize indirildi. 
     Dearsan Tersanesi'nde düzenlenen törende konuşan Gemi İnşa Sanayicileri Birliği Genel Sekreteri Boray Konuksever, bu yıl ihraç edilmek üzere 17 geminin denize indirildiğini belirterek, bunlardan 13'ünün kimyasal tanker olduğunu söyledi. 
     Gemi inşaat sektöründe kimyasal tanker inşasının zor olduğunu ve üstün teknoloji gerektirdiğini ifade eden Konuksever, "Türkiye artık kimyasal tanker inşasında bir marka haline gelmiştir" dedi. 
     Daha sonra, İspanyol Marpetrol S.A firması temsilcileri kurdeleyi keserek "Marmaria" kimyasal tankerinin denize indirilişini başlattı. Ancak, geminin kızağa bağlı olduğu bölümlerden birinin kesilmesinde gecikme yaşanınca, kızaktan halatlarla birlikte kopan bu parça, hızla sürüklenmeye başladı. Kızaktaki işçiler ile yakınında bulunan konuklar panik içinde kaçıştı. 
     Tehlike yaratan yaklaşık 1 ton ağırlığındaki metal ve ahşaptan oluşan parça, denize kadar gemiyle birlikte kızak üstünde sürüklenirken, bu parçanın savrularak konuklara ve işçilere vurmamasının büyük bir şans olduğu ifade edildi. Tekneyle tankere giden tersane işçileri, bağlı kalan parçayı söktü. 
     





</TEXT>
</DOC>
