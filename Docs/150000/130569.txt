<DOC>
<DOCNO> 130569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo10.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
FİFA'dan Trabzonspor'a, Vugrinec konusunda olumsuz yanıt... 
</HEADLINE>
<TEXT>

     Trabzonspor'dan 1999-2000 sezonunun ardından ayrılarak İtalya'nın Lecce takımına transfer olan Davor Vugrinec'in bonservis bedeli konusunda FİFA'nın, bordo-mavili kulübe olumsuz yanıt bildirdiği belirtildi. 
     Kulüp asbaşkanı Erol Tuna, daha önceki yönetim kurulunun FİFA'nın Vugrinec'in bonservisi konusunda belirlediği 180 bin doları kabul etmediğini ve bu konuda bazı girişimler yaptığını belirterek, ''FİFA, Vugrinec'in bonservisi konusunda yeniden yaptığı bir değerlendirmede de aynı rakama karar kıldı'' dedi. 
     Tuna, bordo-mavili kulübe 6 milyon 500 bin marka transfer edilen Vugrinec'in, FİFA'nın belirlediği bonservis rakamının komik kaldığını ifade ederek, ''FİFA'yı mahkemeye vereceğiz. Büyük olasılıkla bundan olumlu bir sonuç alacağız'' dedi. 
     Kulüp eski Genel Sekreteri Mahmut Ören de görevde bulundukları süre içerisinde FİFA'nın belirlediği 180 bin dolarlık rakama itiraz ettiklerini ve FİFA'yı İsviçre'deki spor mahkemelerine verdiklerini belirterek, ''Ancak FİFA'dan gelen talep üzerine mahkemeye olan müracaatımızı durdurduk. Bize tekrar bu bedeli gözden geçireceklerini söylediler. FİFA olumsuz bir yanıt vermişse, tekrar İsviçre mahkemelerine gidilebilir ve buradan olumlu sonuç, süre biraz uzun olsa da rahatlıkla alınabilir'' diye konuştu. 
     





</TEXT>
</DOC>
