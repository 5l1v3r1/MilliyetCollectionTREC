<DOC>
<DOCNO> 110394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur04.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
''Sinekler Köyü'' olmuş ''İnekler Köyü'', köylü çok dertli 
</HEADLINE>
<TEXT>

     Aydın'ın Kuyucak İlçesi'ne bağlı ''Sinekler Köyü''nde isim yüzünden büyük tartışma yaşanırken, köyün isminin değiştirilmesi için imza kampanyası başlatılacağı bildirildi. 
     Köy Muhtarı Avni Eyigün, artık dayanacak güçleri kalmadığını ve köyün ismi yüzünden yaşadıkları sorunlara kesin çözüm istediklerini söyledi. 
     Özellikle köyün adını beğenmeyen gençlerle, komşu köydeki bazı kişilerin tabeladaki ''S'' harfini silerek adını ''İnekler'' haline getirmesinin bardağı taşıran son damla olduğunu kaydeden Eyigün, ''Köylülerin bir kısmı İnekler, Sinekler olmaktan daha iyidir dedi, bir kısmı ise İnekler de alay konusu olur diyor. En iyisi köyün adının değişmesi ve bu sıkıntının kökten çözülmesi'' diye konuştu. 
     
     800 YILLIK KÖY 

     Sinekler Köyü'nün 800 yıllık bir tarihe sahip olduğunu belirten Köy Muhtarı Eyigün, bu ismin her zaman alay konusu olduğunu kaydetti. 
     Eyigün, yaşadıkları sıkıntı ile ilgili şunları söyledi 
     ''Artık 800 yıllık işkencenin bitmesini istiyoruz. Yabancı bir yere gittiğimizde bize nereden geldiğimizin sorulması kabusumuz oluyor. Sineklerliyim dediğimizde sizin köyde sinek çok mu ... Sinekli köyün muhtarı geldi ... Kaçın sinekler geliyor ... gibi esprilerden, sataşmalardan bıktık. S harfinin silinip İnekler yapılmamız yüzünden bir gün çok büyük bir olay çıkmasından endişe ediyorum. Bazıları da isminizle uğraşmaktan başka derdiniz kalmadı mı diye olaya bakıyor ama bu da çok önemli bir sorun.'' Köyün isminin değiştirilmesi için 1985 yılında köylüden imza topladıklarını ve gerekli yerlere müracaat ettiklerini ancak sonuç alamadıklarını belirten Eyigün, seçimlerden sonra yeniden imza toplayıp köyün isminin değiştirilmesini isteyeceklerini bildirdi. 
     Sinekler Köyü'nün, buraya gelen Oğuz Türkleri tarafından kurulduğunu kaydeden Eyigün, bu yüzden ''Oğuzlar'' isminin verilmesini istediklerini, ''Beşeylül'' ve ''Yeşilköy'' isimlerini de önerebileceklerini bildirdi. 
     





</TEXT>
</DOC>
