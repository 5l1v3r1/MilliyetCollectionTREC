<DOC>
<DOCNO> 111359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur14.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Şiiri 3 Kasım'dan sonra okuyacağım'' 
</HEADLINE>
<TEXT>

     Tayyip Erdoğan seçimlerde milletvekili adayı olamadı. Ancak bugüne kadar eğer iktidara gelirlerse Başbakanlık koltuğuna kimin oturacağını da açıklamadı. 
     Bugün Çankırı'da miting alanında yaptığı konuşmada planları hakkında ipuçları verdi. Erdoğan hedeflerinin Anayasayı değiştirecek çoğunlukla iktidara gelmek olduğunu söyledi. Ak Parti'nin mecliste Tayyip Erdoğan'ın önündeki yasal engelleri kaldırmayı amaçladığı da bu sözlerle kamuoyuna yansımış oldu. 
     AK Parti Genel Başkanı Recep Tayyip Erdoğan, partisinin iktidarında Türkiye'nin barışı, dostluğu ve kardeşliği yakalayacağını ifade ederek, ''Durmayacağız, AK Parti'yi anayasayı değiştirecek güçle iktidar yapacağız'' dedi. 
     Erdoğan, seçim kampanyası çerçevesinde Çankırı'da vatandaşlara hitap etti. AK Parti'nin iktidara geleceğini, milletin partilerine büyük ilgi gösterdiğini ifade eden Erdoğan'ın konuşması, sık sık ''vur vur inlesin Ankara dinlesin'' sloganı ile kesildi. 
     Erdoğan da kalabalığa ''Mecalleri var mı Nereye vuracaksın Zaten bitmiş, tükenmişler. Onlarla uğraşacak vaktimiz yok'' diye karşılık verdi. Erdoğan, şunları söyledi 
     ''Bu alanlara pek çok siyasi gelip gidiyor, pek çok vaatte bulunuyor. 'Erkekçe ürkekçe' gibi felsefeler yapıyorlar. Anahtarlar vaat ediyorlar. Biz bu tür sözler vermiyoruz. Ne aldananlardan ne de aldatanlardan olacağız. Biz, sizinle omuz omuza çileleri beraber çekeceğiz. Biz yapamayacaklarımızı değil, yapacaklarımızı vaat ediyoruz.'' Temel hak ve özgürlüklerin önündeki engelleri iktidara geldiklerinde kaldıracaklarını kaydeden Erdoğan, AB'ye girme yolundaki bir ülkede, ''hukukun matematiğini'' yapacaklarını söyledi. 
     İktidarlarında rüşvet sorununu da çözeceklerini ifade eden Erdoğan, parti genel merkezinde kurulacak, ''beyaz masaya'' yapılacak şikayetleri hemen çözeceklerini belirtti. 
     Erdoğan, insanları ''bölgesel ve etnik ayrımcılığa'' tabi tutmayacaklarını, ''Türkiye vatandaşı'' ortak paydasında olmanın kendileri için yeterli olacağını ifade ederek, eğitim ve öğrenimin önündeki engelleri de kaldıracaklarını söyledi. 
     Kendi iktidarlarında Türkiye'nin barışı, sevgiyi ve kardeşliği yakalayacağını söyleyen Erdoğan, vatandaşlardan AK Parti için oy istedi. Tek başına iktidarın yeterli olmadığını anlatan Erdoğan, ''Durmayacağız, AK Parti'yi anayasayı değiştirecek güçte iktidar yapacağız inşallah'' diye konuştu. 
     Konuşmasının son bölümünde meydandakilere ''Beraber yürüdük biz bu yollarda '' şarkısını söyleten Erdoğan, bazı vatandaşların şiir okumasını istemesi üzerine, ''Şiiri 3 Kasım'dan sonra okuyacağım'' dedi. 
     
     NOTLAR 

     Erdoğan'a konuşmasından sonra ''Yarenlerin başağası kıyafeti'' giydirildi. Erdoğan'ın konuşması süresince partililer sık sık ''İnadına başbakan, tek umut sen kaldın '' şeklinde sloganlar attılar. 
     Bu arada seçim otobüsünden mitingi izlemek isteyen bazı basın mensuplarıyla partiler arasında tartışma çıktı. Basın mensuplarını tartaklayan partililer, parti yöneticilerinin devreye girmesiyle otobüstün uzaklaştırıldılar. 
     





</TEXT>
</DOC>
