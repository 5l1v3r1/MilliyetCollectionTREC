<DOC>
<DOCNO> 109187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sontur25.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, yasakları kaldıran yasa teklifini imzaya açtı... 
</HEADLINE>
<TEXT>

     ANAP, milletvekili seçilmenin önündeki bazı kısıtlamaları kaldıran Anayasa değişikliği teklifini imzaya açtı. Teklifin TBMM Başkanlığı'na sunulabilmesi için 184 imza gerekiyor. 
     ANAP Grup Başkanvekili Beyhan Aslan'ın TBMM'de düzenlediği basın toplantısı ile kamuoyuna açıkladığı Anayasa değişikliği teklifiyle, ''Milletvekili Seçilme Yeterliliği'' başlıklı 76. maddenin ikinci fıkrası yeniden düzenleniyor. 
     Fıkradaki, seçilme olanağını kısıtlayan fiilleri sayarken, ''...gibi yüz kızartıcı suçlarla'' ibaresi ile ve ''ideolojik ve anarşik eylemlere katılma'' ibaresi Anayasa metninden çıkarılıyor. Bunun yerine, ''terör'' suçunu kısıtlayıcı bir unsur olarak getiren teklifle, fıkradaki, ''...Devlet sırlarını açığa vurma, ideolojik ve anarşik eylemlere katılma ve bu gibi eylemleri tahrik ve teşvik suçlarından biriyle hüküm giymiş olanlar, affa uğramış olsalar bile...'' hükmü de kaldırılıyor. 
     Teklifte, 76. maddenin ikinci fıkrası şöyle düzenleniyor 
     ''İlköğretimi bitiremeyenler, kısıtlılar, yükümlü oldukları askerlik hizmetini yapmamış olanlar, kamu hizmetlerinden yasaklılar ile affa uğramış olsalar bile zimmet, ihtilas, irtikap, rüşvet, sahtecilik, hırsızlık, dolandırıcılık, inancı kötüye kullanma, dolanlı iflas, kaçakçılık, resmi ihale ve satımlara fesat karıştırma, terör cürümlerinden biriyle yahut taksirli suçlar dışında toplam bir yıl veya daha çok hapis cezasına hüküm giymiş olanlar milletvekili seçilemezler.'' Aslan, Anayasa değişikliği teklifini Genel Başkan Mesut Yılmaz ve grup yöneticilerinin imzaladığını bildirdi. 
     Anayasa değişikliği teklifi, Necmetten Erbakan ve Recep Tayyip Erdoğan'ın milletvekilliği adaylığının reddedilmesine neden olan hükümleri Anayasa'dan çıkarıyor. 
     2001 yılında yapılan Anayasa değişikliği sırasında 76. maddenin de değiştirilmesi önerilmiş, ancak öneri Genel Kurul'da kabul edilmemişti. 
     Bu arada ANAP, Anayasa değişikliği teklifine paralel olarak Milletvekili Seçimi Kanunu'nun 11. maddesini değiştiren tekilfi de TBMM Başkanlığı'na sundu. 
     Yasa teklifi ile milletvekili seçilmeye engel teşkil eden ''...gibi yüz kızartıcı suçlar'' ile ideolojik suçlar yasadan çıkarılarak ''terör'' ibaresi ekleniyor. Ayrıca, düşünce suçu olarak nitelendirilen suçlar da maddeden çıkarılıyor. 
     ANAP Grup Başkanvekili Beyhan Aslan, Anayasa ve Milletvekili Seçimi Kanunu değişikliği tekliflerinin 3 Kasım Erken Genel Seçimi ile hiçbir ilgisi olmadığını bildirdi. Aslan, amaçlarının ''Demokratik Türkiye'yi kurmak, Kopenhag'da yapılacak toplantıda Türkiye'nin elini güçlendirmek'' olduğunu söyledi. 
     Aslan, Parlamento'da düzenlediği basın toplantısında, AKP Genel Başkanı Recep Tayyip Erdoğan ile ilgili olarak verilen kararın Türkiye'nin Avrupa Birliği önünde ''başını öne eğdirecek'' nitelikte olduğunu savundu. Bu konu ile ilgili olarak yargı yolunun tıkandığını kaydeden Aslan, ''Ancak bizim siyasiler olarak yapacaklarımız vardır. Bu da yasaları değiştirmek, 12-13 Aralık'ta Kopenhag'da yapılacak toplantıda elimizi güçlendirmektir'' dedi. 
     ANAP olarak geçmişten bu yana sürdürdükleri tavrı yineleyerek Anayasa'nın 76. maddesinin değiştirilmesi, Milletvekili Seçimi Kanunu'nun demokratikleştirilmesi yönünde teklif hazırladıklarını kaydeden Aslan, şunları söyledi 
     ''Diğer siyasi partilere çağrı yapıyoruz. Gelin, Türkiye'nin önünü açalım. Daha demokrat Türkiye'yi kurmak, AB sürecindeki Türkiye'yi sıkıntıya sokmamak için, gelin imzalarınızla destek verin, bu Anayasa değişikliğini gerçekleştirelim.'' Aslan, bu girişimlerinin 3 Kasım seçimleri ile hiçbir ilgisi bulunmadığını da sözlerine ekledi. 
     ''Bu teklifleri vermekte geç kalmadınız mı '' şeklindeki bir soru üzerine Aslan, AKP Genel Başkanı Recep Tayyip Erdoğan'la ilgili durumun yeni ortaya çıktığını söyledi. 
     
     ''BU BİR IŞIKTIR'' 
     Beyhan Aslan, değişiklik tekliflerinin görüşülmesi yönünde bir takvimleri bulunup bulunmadığı sorusunu yanıtlarken, bir takvimleri bulunmadığını söyledi. ''Bu bir ışıktır'' diyen Aslan, 21. Dönem Parlamentosu'nun başaramaması durumunda bu tekliflerin 22. Dönem Parlamentosu'na ışık tutacağını kaydetti. Aslan, AB sürecinde sorun yaşanmaması için siyasi iradenin ortaya konulmasının zorunlu olduğunu ifade etti. 
     
     ''GELİŞEN OLAYLARA GÖRE...'' 
     TBMM'yi olağanüstü toplantıya çağırmak için partisinden imza verenler bulunmasının ''ANAP'ın kurumsal desteği'' olduğu anlamına gelmediğini de bir soru üzerine bildiren Aslan, şunları söyledi ''Grup Başkanvekilleri, Genel Başkan Yardımcıları olarak imza vermiş değiliz. Arkadaşlarımıza da Niye imza veriyorsunuz şeklinde baskımız sözkonusu olamaz, grup kararı olmadığı için. 24 arkadaşımız imza vermiş. Bu imzalar diğerleriyle birlikte Meclis'i toplayacak çoğunluğa ulaşırsa yasal haklarını kullanacaklardır. Meclis, 1 Ekim'de toplanacak. Bilmiyorum Meclis Başkanı nasıl tutum takınacak '' Aslan, ısrarlı sorular üzerine olağanüstü toplanma durumunda gelişen olaylara göre, yetkili kurullarında yapacakları görüşmeler doğrultusunda tavır takınacaklarını bildirdi. 
     Bir gazetecinin, DYP'nin bu teklifleri ''fantezi'' olarak nitelediğini söylemesi üzerine Aslan, ''12-13 Aralık'ta masaya oturacağımızın farkında değiller. Türkiye'nin AB tarafından izlendiğinin farkında değiller'' dedi. 
     





</TEXT>
</DOC>
