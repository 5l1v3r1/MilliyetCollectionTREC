<DOC>
<DOCNO> 107000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/soneko20.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Petrol Bakanı 'ABD saldırırsa, petrol ihracatımız durmayacak' 
</HEADLINE>
<TEXT>

     Irak Petrol Bakanı Amir Muhammed Reşit, ''Amerika, Irak'a saldırırsa biz petrol ihracatımızı durdurmayacağız'' dedi. 
     Reşit, petrol, doğalgaz ve enerji başta olmak üzere Türkiye ile her alanda işbirliğine hazır olduklarını söyledi. 
     Amir Raşit, Bağdat'ta Türk gazetecilerinin sorularını yanıtlarken, Rusya ile yaptıkları anlaşmanın bir benzerini Türkiye ile yapmak istediklerini, bunun iki ülke yararına olacağını bildirdi. 
     Sınır ticareti dolayısıyla petrol sevkiyatında karşılaşılan sıkıntının Türkiye'den kaynaklandığını öne süren Irak Petrol Bakanı, Türkiye ile bir zamanlar 4 milyar dolar tutarında ticaret hacminin olduğunu hatırlatarak, ticareti, yeniden bu seviyeye yükseltmek istediklerini belirtti. 
     Irak Petrol Bakanı, Türkiye ile Irak'ın iki stratejik komşu olduğuna işaret ederek, orta vadede Türkiye'nin ikinci sınır kapsını açmasının iki ülke yararına olacağını bildirdi. 
     Irak Petrol Bakanı Reşit, bir soru uzerine de, 11 Eylül saldırısını Amerika'nın şova dönüştürdüğünü öne sürdü. 
     Amerika'nın olası saldırısı sırasında Irak-Türk petrol boru hattının hasar görmesi halinde, Irak tarafından acaba önlemler alındı mı sorusuna yanıt olarak, Iraklı Bakan, şöyle dedi 
     ''Eğer Amerika saldırıları sırasında petrol boru hattına ya da petrol kuruluşlarımıza petrol ve gaz zarar verirse, biz bu zararı azaltmak için önlemler aldık ve bizim petrol kuruluşlarımızdaki teknisyenlerimizin her türlü hasarları azaltmaya güçleri yeterlidir. Öyle sanıyorum bu konuda bir sorun yoktur.'' Amerika'nın dünyada özellikle de, Ortadoğu'da petrol yataklarına egemen olmak istediğini söyleyen Iraklı Bakan, Amerika'nın bu çabasının başarısız olacağını vurguladı. 
     





</TEXT>
</DOC>
