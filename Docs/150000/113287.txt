<DOC>
<DOCNO> 113287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sonspo01.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Raşit Çetiner ''Futbolcularımla gurur duyuyorum'' 
</HEADLINE>
<TEXT>

     2004 Avrupa Ümitler Şampiyonası Eleme Grubu'ndaki 3. maçında Portekiz'i 4-2 yenen Ümit Milli Futbol Takımı'nda, maç sonrası büyük sevinç yaşandı. 
     Teknik Direktör Raşit Çetiner, futbolcularıyla gurur duyduğunu vurgulayarak, ''bu çocukların hepsinin alınlarından öpüyorum'' dedi. 
     Özellikle 10 kişi kalmalarının ardından çok iyi mücadele ettiklerini vurgulayan Çetiner, ''Çocuklar için ne söylesem az. Bugün bir dünya devini devirdik. Adım adım hedefimize yürüyoruz'' diye konuştu. 
     Futbol Federasyonu Ümit Milli Takım Sorumlusu Levent Kızıl da karşılaşmada haksız yere 10 kişi kaldıklarını savunarak, dünyanın sayılı takımları arasında yer alan Portekiz'i yenmenin haklı gururunu yaşadıklarını söyledi. 
     Kızıl, ''Artık önümüz açık. Hedefimize emin adımlarla ilerliyoruz'' dedi. 
     
     BÜYÜK SEVİNÇ 

     Grup elemelerinde 3 maçını da kazanarak 9 puana ulaşan Ümit Milliler, karşılaşma sonrası büyük sevinç yaşadı. 
     Maçta kaybolan sürenin son dakikasında Sinan ile gelen 4. golün ardından, hakemin bitiş düdüğüyle birlikte Ümit Milliler adeta kendilerinden geçti. Sahada yaşanan büyük coşku soyunma odasında da sürerken, birbirlerine kenetlenen futbolcular tezahüratlarla galibiyeti kutladı. 
     
     SELÇUK VE FATİH CEZALI 

     Ümit Milliler Portekiz maçını kazanırken, iki de fire verdi. 
     Karşılaşmada kırmızı kart gören Selçuk'un yanı sıra Fatih de sarı kart cezalısı durumuna düştü. Bu iki futbolcu, önümüzdeki ilk maç olan İngiltere karşısında forma giyemeyecek. 
     
     LORANT TRİBÜNDEYDİ 

     Türkiye-Portekiz maçını, Fenerbahçe Teknik Direktörü Werner Lorant da izledi. 
     Alman teknik adam, yardımcısı Nurettin Yıldız ile birlikte protokol tribününden maçı takip ederken, PFDK tarafından kendisine verilen 10 günlük hak mahrumiyeti cezasıyla ilgili yöneltilen bir soruya ''Benim için sorun yok'' yanıtını verdi. 
     Ümit Millilerin karşılaşmasına taraftarlar, yağışlı hava ve maçın televizyondan naklen yayını nedeniyle ilgi göstermedi. Girişin ücretsiz olduğu maçı, kapalı ve numaralı tribünde yaklaşık 4 bin taraftar seyrederken, 6 Portekizli taraftar da karşılaşmayı izledi. 

     
</TEXT>
</DOC>
