<DOC>
<DOCNO> 140407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/dunya/dun01.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
The Sun’ın iddiası 
</HEADLINE>
<TEXT>
Bağdat’a ilk bomba 13 Mart’ta 
İngiliz tabloid gazetesi, Amerikan istihbarat kaynaklarına dayandırdığı haberinde, Irak savaşının BM Güvenlik Konseyi toplantısının hemen ardından başlayacağını yazdı 
     NEVSAL ELEVLİ Londra 

     ABD ve İngiltere ikilisinin 13 Mart perşembe günü Irak’ı bombalamaya başlayacağı ve savaşın kısa sürede Saddam’ın yenilgisiyle sonuçlanacağı ileri sürüldü. 
     İngiltere’nin en çok satan tabloid gazetesi The Sun’ın iddiasına göre, önümüzdeki hafta BM Güvenlik Konseyi’nde ele alınacak ABD, İngiltere ve İspanya tarafından hazırlanan ve Irak’ın BM ile yeterli düzeyde işbirliği yapmadığını savunan karar tasarısının görüşülmesinden hemen sonra komutanlar, bombardıman emrini verecek. 
     
     BM’de 9 oyu görür görmez... 
     Gazeteye bilgi veren bir ABD istihbarat kaynağı, "Güvenlik Konseyi’nde 9 oyu görür görmez birkaç saat içinde operasyonu başlatacağız" dedi. Bu durumda, tasarıya 9 ülkenin "evet" demesi ABD için yeterli görülecek ve veto tehdidinde bulunan Fransa’nın bunu gerçekleştirmesi halinde bile Bush yönetimi Irak’a saldırmaktan geri durmayacak. 
     Haberini ABD istihbarat kaynaklarına dayandıran The Sun, Amerikalı komutanların da şimdiden büyük bir moral bozukluğu yaşayan Irak ordusunun fazla bir direniş gösteremeyeceğini ve savaşın çok kısa bir sürede biteceğini öngördüklerini yazdı. Komutanlar, Bağdat’ta sokak çarpışmaları olmayacağını söylediler. 
     
     İnat edenlere şantajla ikna 
     Güvenlik Konseyi’nin geçici üyeleri Gine, Kamerun, Angola, Meksika, Şili ve Pakistan ise, ABD’nin yapacağı yardımlarla ikna edilecek. Yine de ABD’yi desteklemeyenler çıkarsa bu ülkelerin yöneticilerine İsviçre’deki banka hesap numaralarının CIA’nin elinde olduğu fısıldanacak. 
     



 DÜNYA 











</TEXT>
</DOC>
