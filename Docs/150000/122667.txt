<DOC>
<DOCNO> 122667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/soneko09.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
STA'larda denge, şimdilik Türkiye lehine... 
</HEADLINE>
<TEXT>

     Gümrük vergilerinin kaldırılması nedeniyle sanayiciye ucuz girdi imkanı sağlayan, ihracatçının ise pazara girişini kolaylaştıran serbest ticaret anlaşmalarında STA , şimdilik denge Türkiye lehine işliyor. 
     Türkiye'nin STA imzaladığı 12 ülke ile dış ticareti konusunda yapılan değerlendirmeye göre Türkiye, söz konusu ülkelerden 6'sı ile dış ticarette açık verdi. Ancak 12 ülke ile toplam dış ticarete bakıldığında, Türkiye lehine fazla ortaya çıktı. 
     Dış Ticaret Müsteşarlığı DTM Ekonomik Araştırmalar ve Değerlendirme Genel Müdürlüğü tarafından çıkarılan ''Dünyada ve Türkiye'de Ekonomik Gelişmeler'' adlı dergide, STA anlaşmalarının Türk dış ticaretine etkisi konusunda bir değerlendirme yayımlandı. Dış ticaret uzmanı Ali Atilla tarafından yapılan değerlendirmeye göre, anlaşmayı imzalayan ülkeler arasında malların ticaretinin tümüyle serbestleştirmeyi amaçlayan, bu amaçla her türlü gümrük vergisini ve gümrük dışı engelleri ortadan kaldıran anlaşmalar, taraf ülkelerarasında ticaret artışını hızlandırıyor. 
     Türkiye'nin imzaladığı ve İsrail ile 1997'den, Romanya, Litvanya, Macaristan, Estonya, Çek Cumhuriyeti ve Slovak Cumhuriyeti ile 1998'den, Bulgaristan ile 1999'dan, Polonya, Solvenya, Letonya ve Makedonya ile 2000 yılından beri yürürlükte olan STA'ların dış ticarete etkisi, bu ülkelerle 1996'dan itibiren yapılan dış ticaretin seyrine bakılarak değerlendirildi. 
     Değerlendirmeye göre, söz konusu anlaşmalar, Türkiye'ye, toplam 1.1 milyon kmkare büyüklüğünde, GSMH'ları toplamı 517.6 milyar dolar, ithalatları toplamı 200 milyar dolar olan ve 112.7 milyon nüfuslu bir pazara ulaşma imkanı yarattı. Türkiye'nin, 12 ülkenin toplam ithalatı içinde yüzde 1 olan payını, STA sayesinde koruyabildiği belirtilen değerlendirmede, aksi halde bu ülkelerin pazarında AB ile rekabetin mümkün olamayacağı vurgulandı. 
     
     İHRACAT YÜZDE 71.69, İTHALAT YÜZDE 48.05 ARTTI 
     Ali Atilla'nın değerlendirmesine göre, 1996-2001 döneminde, halen STA anlaşması yürürlükte olan 12 ülkeden ithalat yüzde 48.05 artarken, bu ülkelere ihracattaki artış yüzde 71.69 oldu. 
     Bu ülkelere 1996 yılında 1 milyar 315.9 milyon dolar olan toplam ihracat, geçen yıl 2 milyar 259.4 miyon dolara ulaştı. Geçen yıl Ocak-Temmuz itibariyle 1 milyar 209.2 milyon dolar olan STA ülkelerine ihracat, bu yıl yüzde 17.1 artarak 1 milyar 415.6 milyon dolara çıktı. STA imzalanan ülkelerin Türkiye'nin toplam ihracatındaki payı, 1996'da yüzde 5.7 iken, geçen yıl yüzde 7.2'ye, bu yıl Temmuz itibariyle ise yüzde 7.5'e yükseldi. 
     STA imzalanan ülkelere ihracatın yapısı da değişti. Değerlendirmeye göre, bu ülkelere ihracatta yoğunluk, tekstil gibi daha düşük teknoloji ürünlerinden, taşıt araçları, makine ve cihazlar gibi görece daha yüksek teknoloji gerektiren ürünlere doğru kayıyor. Özellikle, örme giyim eşyası ihracatı azalırken, Polonya, Macaristan, Romanya, İsrail, Çek Cumhuriyeti'ne yönelik motorlu kara taşıtları ihracatında büyük artış kaydedildi. 
     
     İTHALATTAKİ GELİŞME 
     STA ülkelerinin Türkiye'nin ithalatındaki payı ise 1996'da yüzde 3.2 iken, geçen yıl itibariyle yüzde 5'e çıktı. 1996'da 1 milyar 399.8 milyon dolar olan söz konusu 12 ülkeden ithalat, yüzde 70.93 artarak 2000 yılında 2 milyar 392.7 milyon dolara yükseldi. 2001 yılında bu ülkelerden ithalat 2 milyar 72.5'e gerilerken, 1996'ya göre artış yüzde 48.05 oldu. 
     Ocak-Temmuz itibariyle geçen yıl 1 milyar 166.7 milyon dolar olan STA ülkelerinden ithalat, yüzde 26.8 artarak 1 milyar 479.9'a çıktı. Geçen yıl Ocak-Temmuz döneminde yüzde 4.8 olan STA ülkelerinin Türkiye'nin toplam ithalatı içindeki payı, bu yıl yüzde 5.7'ye çıktı. 
     Değerlendirmede, Ocak-Temmuz itibariyle STA ülkelerinden ithalat artışının, Türkiye'nin toplam ithalat artışından daha yüksek olduğuna dikkat çekildi. 
     STA kapsamındaki ülkelerden ithalatın yapısı da değişti. Bu ülkelerden gübre, bakır eşya ve motorlu kara taşıtları ithalatının payı azalırken, kazanlar, elektrikli makina ve cihazlar, demir-çelik ithalatında artış kaydedildi. 
     İthalat ve ihracattaki hızlı artışa paralel, STA ülkelerinin Türkiye'nin dış ticaretindeki payı, 1996'da yüzde 4.1 iken bu yıl Temmuz itibariyle yüzde 6.4'e yükseldi. 1996'da yüzde 94 olan 12 ülkeden dış ticarette ihracatın ithalatı karşılama oranı, 1997'de yüzde 107.5'e, 1998'de yüzde 121.2'ye yükseldi. 1999'da yüzde 118.8 olan bu oran, 2000'de yüzde 76.9'a düştü, 2001'de yüzde 109'a çıktı. Ocak-Temmuz itibariyle geçen yıl yüzde 103.6 olan STA ülkeleri ile dış ticarette ihracatın ithalatı karşılama oranı, bu yıl yüzde 95.7 düzeyinde gerçekleşti. 
     Türkiye, bu yıl Temmuz itibariyle, STA ülkelerinden, İsrail, Estonya, Polonya, Slovenya, Letonya ve Makedonya ile dış ticarette fazla veriyor. 
     Değerlendirmeye göre halen Türkiye'nin EFTA, İsrail, Romanya, Litvanya, Macaristan Estonya, Slovakya, Çek Cumhuriyeti, Bulgaristan, Polonya, Slovenya, Letonya ve makedonya ile imzaladığı STA'lar yürürlükte. Hırvatistan ve Bosna-Hersek ile bu yıl anlaşma imzalanırken, Kuzey Afrika ülkeleri, Faroe Adaları ile STA müzakereleri yürütülüyor, Meksika, Ürdün ve Güney Afrika Cumhuriyeti ile müzakere hazırlıkları yapılıyor. 
     





</TEXT>
</DOC>
