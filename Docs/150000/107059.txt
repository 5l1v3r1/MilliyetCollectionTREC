<DOC>
<DOCNO> 107059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur31.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP ile ittifak DTP'yi karıştırdı... 
</HEADLINE>
<TEXT>

     DTP Genel Başkan Yardımcısı Yılmaz Hastürk, parti yönetiminin seçime katılmama ya da tek başına katılma yönünde dün aldığı kararın, bugünkü Genel İdare Kurulu GİK toplantısında anlamadığı şekilde değiştiğini söyledi. 
     Hastürk, A.A muhabirine yaptığı açıklamada, DTP'nin milletvekili adayı sıkıntısı çekmediğini, tek başına seçime girme yeterliliğine sahip olduğunu belirterek, parti yönetiminin dün yaptığı toplantıda DYP ile işbirliğine gitmeme yönünde karar aldığını kaydetti. 
     Ancak, bugün yapılan GİK toplantısında, DYP ile işbirliğinin oy çokluğuyla kabul edildiğini ifade eden Hastürk, GİK üyelerinin dışarıdan etkilenmiş olabileceklerini belirtti. 
     Yılmaz Hastürk, Genel Başkan Mehmet Ali Bayar'ın partiden ayrılması üzerine, 15 gün içinde Genel Başkan Vekili'nin seçileceğini ve 45 gün içinde de Olağanüstü Büyük Kongre yaparak partinin yeni DTP Genel Başkanı'nın seçileceğini söyledi. 
     Seçimlerde ittifaka, yasal zemin bulunmadığını kaydeden Hastürk, ''İşbirliği için başka partilere katılmayı ahlaki bulmuyorum'' dedi. 
     Hastürk, DTP'nin bu durumda 3 Kasım seçimlerine katılmasının söz konusu olmadığını ifade etti. 
     Yılmaz Hastürk, GİK toplantısından önce yaptığı açıklamada, DTP'nin seçimlere tek başına katılacağını açıklamıştı. 
     Bu arada, Giresun'dan milletvekili adayı olmayı beklediğini bildiren Hasbal Kesken, Bayar'ın DYP ile işbirliğine gitmesine sert tepki göstererek, DTP Genel Merkezi'nin girişinde gazetecilere açıklama yapmak istedi. Ancak, parti görevlileri Kesken'i sokağa kadar uzaklaştırdı. 
     





</TEXT>
</DOC>
