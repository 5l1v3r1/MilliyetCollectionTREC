<DOC>
<DOCNO> 121966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sondun09.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'da "Hiçbir şey almama günü"... 
</HEADLINE>
<TEXT>

     Avusturya'da, tüketiciyi bilinçlendirmek ve ''fiyat anarşisine'' karşı çıkmak için ''hiçbir şey almama'' günü yapılıyor. 
     Yaklaşık 40 ülkede 29 veya 30 Kasım'da uygulanan hiçbir şey almama gününde Avusturyalı tüketiciler, kesinlikle alışveriş yapmamaya çağrılıyor. 
     90'lı yıllarda Kanadalı sanatçı Ted Dave ile piyasa araştırmacısı Kalle Lasn tarafından ilk kez ortaya atılan günde, tüketicilerden, nelere ne kadar para harcadıkları konusunda düşünmeleri isteniyor. 
     Hiçbir şey almama gününün mucidi Kalle Lasn, uygulamayı judoya benzeterek, ''milyonlarca tüketicinin duyduğu hırsı kullanarak, pahalı reklam ve spotları mat ettiklerini'' belirtti. 
     Bu yıl ilk kez tüketicileri hiçbir şey almama günü konusunda bilgilendirmek için reklama başvuran Lasn ve ekibi, ''tüketim mallarına karşı reklamlarını'' büyük uğraşlar sonunda sadece CNN televizyonunda yayınlatabildi. 
     





</TEXT>
</DOC>
