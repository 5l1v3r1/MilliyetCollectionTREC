<DOC>
<DOCNO> 127938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sonspo02.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 10 yılın deplasman kralı Galatasaray 
</HEADLINE>
<TEXT>

     Birinci Süper Futbol Ligi'nde Galatasaray, son 11 yıl gözönüne alınarak yapılan araştırmada, deplasman maçlarının en başarılı takımı oldu. 
     Son 11 sezonda ''deplasman kralı'' unvanını eline geçiren sarı-kırmızılılar, 2001-2002 sezonunun ilk yarı maçları sonunda ligde 187 deplasman maçında 387 puan toplayarak, maç başına 2.06'lık puan 
     ortalamasıyla ilk sırada yer aldı. 
     ''Cim Bom'', 187 karşılaşmanın 115'ini kazanırken, 42'sinde berabere kaldı ve yalnızca 30 maçta sahadan yenilgiyle ayrıldı. 
     Galatasaray, son 11 yılda yaptığı deplasman maçlarında ezeli rakiplerine de açık ara fark attı. 
     Değerlendirmede 2. sırada yer alan ve 349 puan toplayan Beşiktaş'a 38, 334 puanla 3. olan Fenerbahçe'ye ise puan fark atan 
     sarı-kırmızılılar, böylece deplasman maçlarının tartışmasız en iyisi olduğunu da kanıtladı. -BEŞİKTAŞ VE FENERBAHÇE- Beşiktaş, deplasmanlarda yaptığı 187 karşılaşmanın 100'ünü kazanıp, 38'ini yitirdi ve aldığı 49 beraberlikle de toplam 349 puan topladı. Geçen sezonun şampiyonu Fenerbahçe ise, 188 maçın 98'ini kazandı, 40 beraberlik, 50 de yenilgi alarak, 334 puanla 3. sırada yer aldı. -TRABZONSPOR, FARKLI GERİDE- Trabzonspor ise, 4 büyükler arasında deplasmanda en başarısız takım oldu. Galatasaray, Beşiktaş ve Fenerbahçe'nin bir hayli gerisinde kalan bordo-mavililer, yaptıkları 187 maçta, 85 galibiyet, 50 beraberlik, 52 de yenilgi alarak 305 puan topladı. -EN GOLCÜ GALATASARAY- 1990-91 sezonundan bugüne dek yapılan deplasman maçlarının en golcü takımı da Galatasaray oldu. Sarı-kırmızılılar, 187 maçta rakip filelere 378 gol atarken, maç başına 2.02 gol ortalamasıyla da ilk sırayı aldı. Beşiktaş, 357 gol ve 1.90 gol ortalamasıyla yine 2., Fenerbahçe ise 336 gol ve maç başına 1.78 gol ortalamayla 3. sırada kendine yer buldu. 
     
     En iyi savunma Fenerbahçe'nin 
     Fenerbahçe, son 11 sezonda, maç başına 1.06'lık gol yeme oranıyla, en az gol yiyen takım unvanını kimseye bırakmadı. 
     Sarı-lacivertliler, yaptıkları 188 maçta, kalesinde 201 gol gördü. 
     Birinci Lig'de 1991-92 ve 1994-95 sezonlarında mücadele eden ve aynı yıllar ligden düşen Adana Demirspor, son 11 sezonda deplasmanda galibiyet alamayan tek takım oldu. 
     Adana Demirspor, yaptığı 32 maçta 7 beraberlik aldı ve 25 kez de sahadan hüsranla ayrıldı. 
     






</TEXT>
</DOC>
