<DOC>
<DOCNO> 146212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko20.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Hangi kalemden harcama yapılacağını belirledik... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''disiplinli, israftan ve lüzumsuz harcamalardan uzak, hangi kalemden harcama yapılacağını belirledik'' dedi. 
     Sivas Ticaret ve Sanayi Odası Konferans Salonu'nda düzenlenen 2002 yılında en çok vergi ödeyen firma ve kuruluşlar ile yurtdışına en çok ihracatta bulunanlara firmalara yönelik ödül töreninde konuşan Devlet Bakanı ve Başbakan Yardımcısı Şener, kamu hizmetleri için planlı harcama yapmaya çalıştıklarını kaydetti. 
     Şener, şöyle konuştu 
     ''Borç stokunu indirme zorunluluğu var. Aksi takdirde tekerler yürürken aksamalara neden olabilir. Disiplinli, israftan ve lüzumsuz harcamalardan uzak, hangi kalemden, harcama yapılacağını belirledik. Bu yıl en fazla 35 bin kamu görevlisi işe alınacak. Kaç kişinin niye alınacağını belirledik. Bu sayının 20 bin civarındaki bölümü öğretmen olacak. Diğerleri de sağlık, adliye ve diğer personel. İhtiyaç sınırlarını aşan her türlü harcamanın Türkiye üzerine telafi edilemez sorunlar oluşturduğunu bilmenizi istiyorum.'' 
     
     BÜTÇE DENGELERİNİ İYİ HESAPLADIK 
     Bütçe dengelerini iyi hesapladıklarını belirten Abdüllatif Şener, konuşmasını şöyle sürdürdü. 
     ''Yanıbaşımızda bir savaş ortamıyla birlikte borsalar, ABD'den para gelecek denilince piyasalar düzeliyor, gelmeyecek denince piyasalar bozuluyor. Bu neden oluyor İktidar olarak gelir gider hesaplarımızı iyi yaptık. Bütçe dengelerimizi iyi hesapladık. Ortaya çıkabilecek, farklı senaryoları da dikkate almak suretiyle geçici olarak, iniş çıkışlar olsa bile piyasaların her zaman düzgünce yürümesini temin edeceğiz. İhtiyatlı, tedbirli ve sıkı bütçe politikalarıyla bunu sağlayabiliriz.'' Şener, konuşmasının ardından 2002 yılında en çok vergi ödeyen firma ve kuruluşlarının temsilcilerine plaketlerini verdi. 
     





</TEXT>
</DOC>
