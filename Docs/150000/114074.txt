<DOC>
<DOCNO> 114074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sonspo01.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan'ı yüzücü yapmak istemişler... 
</HEADLINE>
<TEXT>

     Avrupa Şampiyonu milli atlet Süreyya Ayhan, spora ilk başladığı yıllarda yüzücü yapılmak istenmiş. 
     Milli atlet Süreyya Ayhan'ın antrenörü Yücel Kop, 1992 yılında Çankırı'ya bağlı ilçe ve köylerde gelecek vaadeden çocukların atletizme kazandırılması için tarama yaptıklarını belirterek, ''Süreyya'yı da o zaman keşfettik'' diye konuştu. 
     Süreyya Ayhan'ın seçmeler sonrası katıldığı kamp eğitim merkezinde birçok teknik adamının dikkatini çektiğini anlatan Kop, adını hatırlamadığı bir yüzme antrenörünün, uzun boyu nedeniyle Ayhan'ı yüzücü yapmak istediğini söyledi. 
     Ayhan'ın yüksek atlama antrenörünün de dikkatini çektiğini kaydeden Kop, şunları söyledi 
     ''Yüzme antrenörü Süreyya için İyi yüzücü olur. Ben bunu yüzücü yapayım dedi. Yüksek atlama antrenörü de Bizim sporcumuz olsun dedi. Fakat kamp süresince yaptığımız testlerden elde ettiğimiz verilere göre iyi bir atlet olacağını belirledik. Böylece atletizme kazandırdık.'' Süreyya Ayhan'ın, elde ettiği başarılarla dünyanın en iyi atletlerinden birisi olduğunu gösterdiğini söyleyen Kop, ''Yüzücü olsaydı, yazık olurdu'' dedi. 
     





</TEXT>
</DOC>
