<DOC>
<DOCNO> 101126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/yasam/yas14.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pirzola uğruna canından oluyordu 
</HEADLINE>
<TEXT>

Gece vakti balkonda mangal keyfi yapmaya kalkan baba, kazayla oğlu küçük Umut’u yaktı 
     TAYLAN YILDIRIM İzmir DHA 

     Basmane’de oturan Erhan Karataş ve ailesinin geç saatlerde balkonda mangal keyfi yapma arzusu, korkunç bir faciayla sonuçlandı. 
     Bir lokantada çalışan Karataş, önceki gece saat 23.30 sıralarında, balkonda mangal yakmaya çalışırken, 6 yaşındaki oğlu Umut, yardım için mutfaktaki ispirto şişesini babasına götürmek istedi. Ancak götürdüğü şişenin ağzının açık olması nedeniyle üzerine ispirto dökülen Umut, yanında durduğu babasının mangalı yakmasıyla alevler içinde kaldı. 
     Yanan giysileri üzerine yapışmış halde hastaneye kaldırılan Umut’un durumunun ciddi olduğu belirtilirken, baba Erhan Karataş, "Kendimi hiç affetmeyeceğim. Oğlumun eski haline gelmesi için ne gerekiyorsa yapacağım" diyerek gözyaşı döktü. 
     



 YAŞAM 






















</TEXT>
</DOC>
