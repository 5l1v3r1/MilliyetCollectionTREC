<DOC>
<DOCNO> 146662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/guncel/gun20.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fehriye’ye sınır dışına ret 
</HEADLINE>
<TEXT>

Belçika Danıştay’ı İçişleri’nin Sabancı suikastı faillerinden Erdal’ın ülke güvenliğini tehdit ettiği yönündeki kararını iptal etti 
     BRÜKSEL Milliyet 

     Belçika’da Danıştay, Sabancı suikastı faillerinden terörist Fehriye Erdal’ın bu ülkeden sınır dışı edilmesine ilişkin İçişleri Bakanlığı kararını iptal etti. Danıştay, İçişleri Bakanlığı’nın iddia ettiği gibi Erdal’ın Belçika’da kamu güvenliğine tehdit oluşturduğunun kanıtlanmadığı görüşünden hareket ettiğini açıkladı. 
     Belçika İçişleri Bakanlığı, 2 yıl önce Erdal’ın siyasi sığınma talebi karşısında bir kararname çıkarmış, bu kişinin ülke güvenliği için tehlike oluşturduğunu bildirerek sınır dışı edilmesini istemişti. Erdal, önce Danıştay’a başvurarak bu kararın askıya alınmasını sağlamıştı. Ancak, söz konusu karar gündemde olduğu ve iptal edilmediği için, sığınma başvurusunu da tekrar yapamadı. 
     Danıştay’ın kararı üzerine, Erdal’a, BM Mülteciler Yüksek Komiserliği bünyesinde siyasi sığınma talebinde bulunma kapısı açılıyor. 
     Adli kaynaklar, Belçika İçişleri Bakanı Antoine Duquesne’in Erdal’a karşı yeni bir sınır dışı kararı alabileceğini belirtirken, İçişleri yetkilileri, Danıştay kararının henüz resmen kendilerine iletilmediğini, kararın gelmesinden sonra değerlendirmede bulunulacağını bildirdi. 
     


GÜNCEL 






















</TEXT>
</DOC>
