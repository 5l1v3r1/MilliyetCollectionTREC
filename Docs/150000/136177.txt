<DOC>
<DOCNO> 136177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/yazar/sazak.html </URL>
<DATE> 2003/02/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Washington notları 
</HEADLINE>
<TEXT>

     Loğoğlu, Dışişleri’nin 1990’lı yıllarına damgasını vuran saygın ve deneyimli diplomatlarından, iki yıldır ABD’de görev yapıyor. 11 Eylül ortamında büyükelçilik görevini devraldığı için Bush yönetiminin ve Amerikan kamuoyunun "değişen psikolojisini" biliyor. 
     Irak’a müdahalenin rayları yeni döşenmedi. 
     Afganistan operasyonundan itibaren "sıranın Irak’a geleceği" biliniyordu. 
     Ecevit’in Başbakan olarak geçen yıl ABD’ye yaptığı ziyaret sırasında Başkan Bush’la görüşmesinde "Saddam rejiminin geleceği’ de masaya yatırılmıştı. Ecevit, bir mektupla Irak liderini "silahsızlanma" konusunda uyarmıştı. 
     3 Kasım seçimleriyle AKP iktidara gelince, Washington’ın beklentileri de hızlandı. 
     Tren kalkmıştı. AKP yönetiminin Irak konusunda ABD’yi "makas değiştirmeye" zorlaması kolay olmayacaktı. 
     Erdoğan ve Gül, geçen yıl Washington’daki düşünce kuruluşlarını ziyaret ederek "Irak’ın geleceğini Saddam’sız görmek istediklerini" açıklamışlardı. AKP liderlerinin sözleri, ABD Dışişleri Bakanlığı ve Pentagon temsilcileri tarafından not alınmıştı. 
     Ecevit koalisyonunun Kemal Derviş’in telkiniyle seçime sürüklenmesinde bile 2003’te dünyanın gündemini belirleyecek "Irak savaşı"nın rol oynadığı öne sürülmüştü. Bu senaryoya en uygun iktidar yapılanması "Saddam’sız Irak"a yeşil ışık yakan AKP hükümeti olacaktı. 
     3 Kasım ertesi Beyaz Saray kapıları Türkiye’nin "seçilmemiş" lideri Tayyip Erdoğan’a açıldı. Başbakan Gül, "uykularım kaçıyor" dese de, düğmeye çoktan basılmıştı. Buna rağmen, "Gül inisiyatifi" diye anılan barış girişimleri sonuna kadar sürdürüldü. Ancak ekonomisi 200 milyar dolar dış ve iç borçla krize yakalanan Türkiye’nin ABD’ye direnmesi kolay olmayacaktı. 
     Nitekim, üs ve limanların genişletilmesi kararı TBMM’den geçti, Washington - Ankara arasındaki mutabakat belgesi tamamlandı. Sıra, 18 Şubat’ta Amerikan askerlerine geçiş izni verilmesine geldi. 
     Türkiye, Kuzey Irak’ın gelecekteki statüsü açısından askeri önlemleri alıyor. Genelkurmay, sınır ötesi birliklerin komutasını ABD’ye veya oluşacak çokuluslu güce bırakmak istemiyor. 18 Şubat’a kadar ekonomik, askeri konularda somut ilerlemeler sağlanması bekleniyor. ABD’nin hedefi marttan önce hazırlıkları tamamlamak. 
     Büyükelçi Faruk Loğoğlu, barış seçeneğinin sonuna kadar zorlanmasını diliyor. 
     Ankara kulislerinde Başbakan Gül’ün, bu amaçla Washington’a gelerek Bush yönetimiyle görüşeceği haberleri var. Davet yapılmış, ancak takvim netleşmemiş. 
     ABD’nin Irak politikası bu saatten sonra değişir mi 
     Saddam gitmeden değişmez 
     
     







Yine hukuk... 


İkindi ışıkları 


Gurkha değiliz 


Millete seslenmenin önemi 


Kurban edilen kim 


Washington notları 


Bu savaşı durdurabilirsiniz 


ABD ile komşu olurken Gül’ün kaçan uykusu 


Kurbanın seçimi de, kesimi de önemli 


</TEXT>
</DOC>
