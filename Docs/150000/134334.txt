<DOC>
<DOCNO> 134334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sonspo20.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe... Beschastnykh'te mutlu son 
</HEADLINE>
<TEXT>

     Fenerbahçe, devre arasında Rusya'nın Spartak Moskova takımından transfer ettiği, ancak daha sonra bonservisinde sorunlar bulunduğu ortaya çıkan Vladimir Beschastnykh konusundaki pürüzleri ortadan kaldırarak takımda kalmasını sağladı. 
     Fenerbahçe Kulübü'nün resmi internet sitesinde yapılan açıklamada, Vladimir Beschastnykh'in transferiyle ilgili tüm sorunların çözüldüğü bildirildi. 
     Açıklamada, Rusya'ya giden kulüp futbol şube sorumlusu Sadettin Saran'ın, Spartak Moskova ile yaptığı görüşmelerin ardından, bu oyuncunun transferiyle ilgili pürüzlerin ortadan kalktığı ve Rus futbolcunun sarı-lacivertli renklere katıldığı kaydedildi. 
     Bu arada, Fenerbahçe Kulübü'nün Spartak Moskova Kulübü'ne Rus futbolcu için istediği 800 bin doları vererek bu oyuncunun takımda kalmasını sağladığı öğrenildi. 
     





</TEXT>
</DOC>
