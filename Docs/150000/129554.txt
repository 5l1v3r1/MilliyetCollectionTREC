<DOC>
<DOCNO> 129554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo09.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Insua ve Silvera ile her konuda anlaşıldı... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Simplicio ile Felipe'nin bonservislerinin takas edilmesiyle ilgili prosedürleri bitirmeye çalıştıklarını söyledi. 
     Teknik direktör Fatih Terim'in, pazartesi günü gelmesinin beklendiğini açıkladığı Sao Paulo'nun genç orta alan oyuncusunun hala İstanbul'a gelememesiyle ilgili Ali Dürüst, Simplicio'nun kendisinden kaynaklanan hiçbir sorunlarının bulunmadığını kaydederek, ''Sao Paulo ve Galatasaray kulüpleri arasında 2 oyuncunun bonservislerinin takasıyla ilgili prosedürler yavaş işliyor. Biz bunları bir an önce tamamlamak için gayret gösteriyoruz'' diye konuştu. 
     Dürüst, Simplicio'nun İstanbul'a gelmeden doğrudan İspanya'daki kampa dahil olacağını tahmin etmediğini kaydetti. 
     
     ''TİTİZ DAVRANIYORUZ'' 

     Galatasaray'da, transfer çalışmalarının uzamasıyla ilgili konuşan Dürüst, bu durumun titiz davranmalarından kaynaklandığı bildirdi. 
     Transferin kendilerinin karar vermesine bağlı olduğunu belirten Dürüst, ''Elimizdeki alternatif oyuncular içinde doğru kararları verebilmek için ince eliyoruz ve çok titiz davranıyoruz. Zaten 6 oyuncu alacak halimiz de yok. Gereken mevkilere teknik heyetimizin tercih ettiği futbolcuları dahil edeceğiz. Doğru kişileri almak istiyoruz'' diye konuştu. 
     Dürüst, Arjantin'in Independiente takımında topkoşturan Insua ve Silvera ilgili olarak basına yansıyan, bu oyuncuların bonservislerinin birkaç grubun elinde bulunduğu haberleriyle ilgili olarak ise, ''Bu bizim için problem yaratmaz. Insua ve Silvera ile ilgili her konuda anlaşılmıştır. Fiyat yönüyle de bize uygunluk gösteriyorlar. Gereken tek şey bizim tercih etmemiz'' dedi. 

     
</TEXT>
</DOC>
