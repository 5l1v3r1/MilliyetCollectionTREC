<DOC>
<DOCNO> 113376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/siyaset/siy01.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca derinden’ gidiyor 
</HEADLINE>
<TEXT>

Erbakan’ın talimatı üzerine Saadet Partili kadınlar, kapı kapı dolaşarak adam adama markaj politikası uyguluyor 
     ABDULLAH KARAKUŞ Ankara 

     Kapatılan RP’nin siyasi yasaklı Genel Başkanı Necmettin Erbakan ile SP Genel Başkanı Recai Kutan, seçime derinden çalışarak hazırlanıyor. Seçimlere giremeyen Erbakan’ın talimatı çerçevesinde partili kadınlar kapı kapı dolaşarak adam adama markaj politikasını uyguluyor. Erbakan da Kutan’ın mitinglerine katılarak destek veriyor. 
     SP, Milli Görüş’ün seçim politikalarını 3 Kasım seçimleri için aynen uyguluyor. Bütün kadın kolları teşkilatlarını Ankara’da toplayan Erbakan, AKP’ye giden oyların geri dönmesi için her türlü yolu deniyor. Erbakan, Kutan’ın gittiği gezilerde de bölgenin işadamlarıyla yemek yiyerek kendilerine oy verilmesini isterken, AKP’lileri de "çoluk çocuk" diye nitelendiriyor. Özellikle Van ve Adıyaman’da Erbakan’ın katıldığı mitinglere gösterilen ilginin yoğunluğu, SP ile AKP arasındaki çekişmenin arttığını gösteriyor. 
     
     Diyarbakır’da kapışacaklar 
     Erbakan, her gittiği yerde özellikle eleştirdiği AKP Genel Başkanı Recep Tayyip Erdoğan ile bu hafta sonu Diyarbakır’da kapışacak. Erbakan, yarın Kutan’la birlikte Diyarbakır’da miting düzenlerken, Erdoğan da cumartesi günü aynı şehirde halka seslenecek. SP’lilerin bu iki mitinge yönelik özel bir çalışma yaptığı ve Erdoğan’ı ağır bir dille eleştirecekleri öğrenildi. 
     SP, bölgelerde de kendileri ve AKP’lilerin durumu hakkında özel anket yaptırttı. Erbakan’ın mitinglere katılmasının ardından oy oranlarının yükseldiğini ve AKP’nin oy oranının azaldığını tespit eden SP’liler, bu çerçevede Erbakan’ın 3 Kasım’a kadar Kutan’ı yalnız bırakmayıp birçok mitinge katılacağını ifade ettiler. 
     SP’li teşkilatların da özellikle AKP’lilere karşı bölgelerde, "Bunlar beceremez. Bunlar IMF’ci oldu. Sakın oy vermeyin. Kurtuluş Milli Görüş’tedir. Davamıza sonuna kadar sahip çıkın" kulisi yapmaları dikkati çekiyor. 
     



 SİYASET 















</TEXT>
</DOC>
