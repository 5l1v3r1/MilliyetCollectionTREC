<DOC>
<DOCNO> 117640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sontur02.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, AB ülkelerinin büyükelçileriyle yemekte buluştu... 
</HEADLINE>
<TEXT>

     AK Parti Genel Başkanı Recep Tayyip Erdoğan, Kopenhag zirvesinde Türkiye'ye müzakere tarihi verilmemesi halinde bile, Kopenhag siyasi kriterlerini yerine getirmeyi insanca yaşamanın bir erdemi olarak gördüklerini söyledi. 
     Erdoğan, AB üyesi ülkelerin Ankara Büyükelçileri tarafından verilen ve 2.5 saat süren akşam yemeğinden sonra gazetecilerin sorularını yanıtladı. 
     AB üyesi ülkelerin büyükelçileriyle iki hafta önce biraraya geldiğini ve Pazar günü yapılan seçimlerin hemen ardından da bir araya geldiğini kaydeden Erdoğan, ''Bunun sebebi sizlere seçimden önce de ifade ettiğimiz gibi AB üyesi ülkelerle hemen tarihleri alıp süratle bu ülkeleri ziyaret etmeye başlayacağız'' diye konuştu. 
     Hem AKP'nin, hem de CHP'nin Kopenhag zirvesi öncesi zamanı en iyi şekilde değerlendirmede kararlı olduğunu ifade eden Erdoğan, konuşmasını şöyle sürdürdü 
     ''Gerek iktidar, gerekse muhalefet gerçekten samimi olarak gayretle bu konunun üzerine gidiyoruz. Biz 12 Aralık'a kadar elimizden gelen tüm gayreti ortaya koyacağız ve 12 Aralık'ta da arzu ettiğimiz neticeyi de Kopenhag'da alalım istiyoruz.'' Türkiye'nin Kopenhag zirvesinde tarih almaması halinde AB ilişkilerde nasıl bir yaklaşım sergileyeceklerinin sorulması üzerine Erdoğan, şunları söyledi 
     ''Tarih alınmaması halinde de ilişkiler yine devam edecek. Bu bir son değil. Aynı şekilde devam edeceğiz. Kaldı ki bizim bu süreci hızla devam ettirmemiz buradaki siyasi ilkeleri, Kopenhag kriterlerine insanımızın insanca yaşamasının bir erdemi olarak görüyoruz. Dolayısıyla bunlar bizim için bir kayıp olmayacak, bir kazanım olacaktır. Yani onlar kabul etseler de etmeseler de bunları zaten bizim yapmamız gerekir. Bunları yaparsak bir şey kaybetmeyiz, kazanırız. Dolayısıyla, vizyonumuza aynı samimiyetle devam ederiz.'' Görüşmede, büyükelçilerin ne tür beklentilerinin bulunduğunun sorulması üzerine de Erdoğan, şu karşılığı verdi 
     ''Geçen yıl yapılan anayasa değişikliği paketinde 34 madde vardı daha sonra ağustos ayında da 14 maddelik bir değişikliği parlamentomuz gerçekleştirdi. Fakat burada işin ruhunda özünde eksikler var. Bunların giderilmesi lazım. Mesela, işkence gibi, bunun üzerine kesinlikle gideceğiz. Cemaat vakıflarına yönelik olarak uygulamada bazı aksaklıklar var bunların giderilmesi lazım. Anadilde yayın, anadilin öğrenilmesi öğretilmesi gibi. Bu tür şeylerin süratle uygulamaya sokulması, bunlardaki aksamaları gidermede iktidarın samimiyetini ortaya koymamız lazım.'' Tayyip Erdoğan, ''YÖK'ü protesto eden öğrencilere çok sert bir şekilde müdahale edilmesini nasıl karşılıyorsunuz " şeklindeki bir soru üzerine de, şunları söyledi '' Kesinlikle işkencenin üstüne gideceğiz. Yani Türkiye işkencenin yapıldığı bir ülke olamaz. Şu anda temel ilkemizi söyledim. İnşallah iktidarı teslim aldıktan sonra AK Parti'nin bu konuların üzerine nasıl gittiğini göreceksiniz. Bizim iktidarımızda kesinlikle işkence olamaz. Çünkü biz insanız. İnsanca yaşamanın erdemini bu toplum görecek ve buna ulaşmak zorundayız.'' 
     
     İLK GEZİ KKTC'YE 

     Erdoğan, bir başka soru üzerine ilk yurtdışı gezisini kuruluş yıldönümü nedeniyle 15 Kasım'da KKTC'ye yapacağını ifade ederek, 18 Kasım'da da Yunanistan'a gideceğini söyledi. Bir başka soru üzerine Kıbrıs konusunun da gündeme geldiğini ifade eden Erdoğan, ''Bu konuda da her zamanki beyanımızı yaptık. Egemen iki eşit devlet olduğu bizim temel ilkemiz'' dedi. Tayyip Erdoğan bir başka soru üzerine de büyükelçilerin Başbakan adayını sorduğunu belirterek, ''size nasıl cevap veriyorsak onlara da aynı cevabı verdik'' dedi. 
     Erdoğan, bir gazetecinin, ''Peki herhangi bir büyükelçinin kulağına Başbakan ismini fısıldadınız mı '' şeklindeki soru üzerine de, ''Biz, vatandaşlarımızın kulağına fısıldamadığımızı başkasına da fısıldamayız'' yanıtını verdi. 
     Danimarka'nın Ankara Büyükelçisi Christian Hoppe de açıklamasında görüşmenin en önemli konusunu Türkiye AB ilişkilerinin oluşturduğunu belirterek, ''Sayın Erdoğan kuracakları hükümetin önceliklerini anlattı. Hem AKP'nin hem de CHP'nin bu konudaki tavrını olumlu karşılıyoruz'' dedi. 
     Edinilen bilgiye göre, AB'li büyükelçiler Erdoğan'a öncelikle Başbakan adayını sordu. Büyükelçilere Başbakan adayının adını açıklamayan Erdoğan, bu konuyu Cumhurbaşkanı Ahmet Necdet Sezer ile değerlendireceğini söyledi. Bir büyükelçinin, işkencenin nasıl önleneceğini sorması üzerine Erdoğan, işkencenin hem Jandarma da, hem de poliste sürdüğünü ancak işkencenin önlenmesi konusunu bizzat kendisinin takip edeceğini ve bu konuda en etkin önlemleri alacağını kaydetti. 
     Erdoğan görüşmede, Türkiye'ye Kopenhag'da tarih verilmemesinin Türkiye için her şeyin sonu olmayacağını, Kopenhag siyasi kriterlerini her şartta yerine getireceklerini ifade etti. Yemeğe katılan bir diplomat, Erdoğan'ın sorularına cevap verdiğini ve görüşmenin bu çerçevede geçtiğini belirterek, Erdoğan'ı ''ikna edici ve detaylı bilgi veren'' bir lider diye nitelendirdi. 
     AKP Genel Başkan Yardımcısı Yaşar Yakış, A.A muhabirine yaptığı açıklamada, Yunanistan ve diğer AB üyesi ülkeleri ziyaretinde CHP'den kimsenin kendilerine eşlik etmeyeceğini ancak CHP'nin sosyal demokrat partiler nezdinde Türkiye'ye Kopenhag'da tarih verilmesi için kulis yapacağını kaydetti. 
     





</TEXT>
</DOC>
