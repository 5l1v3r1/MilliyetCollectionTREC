<DOC>
<DOCNO> 111994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun11.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Britney Spears'ın restoranı başına bela oldu... 
</HEADLINE>
<TEXT>

     Ünlü şarkıcı Britney Spears'ın açtığı ''Nyla'' adlı restoranda, olaysız gün geçmiyor. Daha önce üç kişinin zehirlenmesi yüzünden kapatma cezası verilen restoranda, bu kez de bir kişi, tartıştığı diğer müşteriyi bıçakladı. 
     Internetteki ''pagesix'', ''peoplenews'' ve ''imdb'' sitelerinde yer alan haberlere göre, Spears'ın olaylı restoranına gelen 24 yaşındaki Mark Zucco, diğer masada oturan müşterilerle tartışmaya başladı. 
     Tartışma yüzünden restorandan çıkarılan Zucco, kapıda kendisini bekleyen ve aynı tartışmaya taraf olan bir kişi tarafından bıçaklandı. Hastaneye kaldırılan genç adamın durumunun iyi olduğu bildirildi. 
     Öte yandan, restoranındaki çalışanları herhangi bir gerekçe göstermeden kapı dışarı eden Spears, tepkilerin odak noktası haline geldi. 
     Restoranın eski çalışanları, işten atılmaları üzerine Spears'a karşı birleşti. Personelin sözcülüğünü üstlenen Jodie Wasserman, bütün gün canla başla çalışmalarına rağmen kovulmalarına anlam veremediğini belirterek, ''İşten çıkarırken gerekçe bile göstermediler. Ben komedyenim ve hala iş bulamadım. Kiramı bile ödeyemiyorum'' dedi. 
     Çalışanların bir kısmına, ''mali sorunlar yaşandığı'' için işten çıkarıldıkları yönünde bilgi verilmesine rağmen, restoranın sözcüsü para problemlerinin bulunmadığını ifade etti. Sözcü, ''Spears'ın eski ortağı Bobby Ochs ile yasal sorunlarımız var. Yönetim kadrosunda değişiklik olduğu için personeli işten çıkardık. Ancak şimdi herkes mutlu, sorun yok'' açıklamasında bulundu. 
     





</TEXT>
</DOC>
