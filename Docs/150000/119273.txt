<DOC>
<DOCNO> 119273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur08.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Görev, Abdullah Gül'de... 
</HEADLINE>
<TEXT>

     Ve beklenen telefon geldi. Cumhurbaşkanı Ahmet Necdet Sezer, yeni hükümeti kurmakla görevlendirmek üzere AKP Kayseri Milletvekili ve Genel Başkan Yardımcısı Abdullah Gül'ü saat 12 00'de Köşk'e çağırdı. 
     Abdullah Gül tam saat 12 00'de Çankaya Köşkü'nün kapısından içeri girdi. Yaklaşık 10 dakika süren görüşme sonunda dışarı çıktı ve hükümeti kurmakla görevlendirildiğini resmen açıkladı. 
     Abdullah Gül bugünden itibaren 58. Cumhuriyet hükümetini kurma çalışmalarına başlayacak. Abdullah Gül, hükümeti kurma çalışmalarını Pazartesi gününe kadar tamamlayabileceğini söyledi. 
     Gül, Çankaya Köşkü'ne AKP Genel Sekreteri Ertuğrul Yalçınbayır ve Eskişehir Milletvekili Murat Mercan ile birlikte geldi. Gül'ün Cumhurbaşkanı Sezer ile görüşmesi yaklaşık 10 dakika sürdü. 
     Gül görüşme sonrasında yaptığı açıklamada, "Sayın Cumhurbaşkanının daveti üzerine kendilerini ziyaret ettim. 
     Kendileri teveccüh ettiler, itimat gösterdiler ve beni 58'inci hükümeti kurmakla görevlendirdiler" dedi. Halka ve 
     partisine teşekkür eden Gül, "Bu saatten sonra işbaşı yapma zamanıdır. Türkiye'nin ciddi sorunları var. Bu sorunları çözmek için gece-gündüz seferber olmak zorundayız. Sayısal çoğunluğumuzu esas alarak değil, Meclis içi ve dışı muhalefetle, sivil toplumla ve devletin kurumlarıyla işbirliği içinde Türkiye'yi çağdaş ülkeler seviyesine çıkarmak için çalışacağız" diye konuştu. 
     Gül, Bakanlar Kurulu listesini ne zaman Cumhurbaşkanı Sezer'e sunacağına ilişkin soruyu yanıtlarken, "Artık gecikmeyecek. Pazartesi olabilir. Arkadaşlarımla, yetkili organlarımızla, Genel Başkanımızla iştişareler sonucu Sayın Cumhurbaşkanına takdim edeceğim" dedi. Gül, bakan sayısının parti seçim bildirgesinde yer aldığı gibi 23 olacağını söyledi. 
     Abdullah Gül, Cumhuriyet tarihinde bir ilk yaşandığı belirtilerek, Başbakanın ayrı Genel Başkanın ayrı olmasının bir çatışma yaratıp, yaratmayacağının sorulması üzerine de "Doğru söylüyorsunuz. Türkiye ilk defa değişik bir gerçekle karşı karşıya. Ama bu bir gerçek, bizler yeteri kadar olgun insanlarız. Kader birliği yaptık, bizim için başarı esastır. 
     Şahsi kaprisler peşinde olmayacağız. Ne ben ne Genel Başkanımız ne de hiçbir arkadaşımız olmaz. Büyük bir olgunluk içinde başarı için çalışacağız" diye konuştu. 
     Erdoğan'ın yasaklarının kalkması halinde görevi bırakıp bırakmayacağı sorusunu da Gül, "Bugün anormal bir durum sözkonusudur. Bu anormal durumu normalleştirmek hepimizin görevidir. AB'ye üyelik için demokratik standartları yükseltmek hepimizin görevidir" diye yanıtladı. 
     Gül, bir soru üzerine Cumhurbaşkanı Sezer'in kendisine bazı tavsiyeleri olduğunu bildirdi. Avrupa'ya yönelik gezilerde Tayyip Erdoğan'a eşlik edip etmeyeceğinin yada daha sonra gezileri yinelemesinin henüz programlanmadığını bildiren Gül, çok kısa bir süre içinde Bakanlar Kurulu listesi ve hükümet programının hazırlanarak çalışmalarını hızla başlayacaklarını yineledi. 
     
</TEXT>
</DOC>
