<DOC>
<DOCNO> 114108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/ekonomi/eko03.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Babasıyla aynı kaderi paylaştı 
</HEADLINE>
<TEXT>
Ölüme at üzerinde yakalandı 
     EKONOMİ SERVİSİ 

     İşadamı Kaya Baban, geçirdiği kalp krizi sonucu hayatını kaybetti. TURCAS Petrol Başkan Vekili Baban, bir zamanlar başkanlığını yaptığı Atlı Spor Kulübü’nde ata bindiği sırada kalp krizi geçirerek vefat etti. Baban henüz 45 yaşındaydı. Kaya Baban’ın babası da genç bir yaşta vefat etmişti. Baban babasının ölüm haberini Fransa’da doktora yaparken almış ve 24 yaşında apar topar Türkiye’ye dönerek aile işinin başına geçmişti. 
     1957 yılında İstanbul’da doğan Kaya Baban orta öğremini Saint Benoit Lisesi’nde bitirdikten sonra işletme ve ekonomi üzerine lisans ve yüksek lisans eğitimini Fransa’da tamamladı. 
     
     Cenazesi salı günü kalkacak 
     Aile işi olan petrol ve akaryakıt sektörüne babasının ani vefatı üzerine çok genç yaşta giren Kaya Baban, Baban ve Faban adlı petrol şirketlerinden sonra, Türkiye’nin ilk 500 firması arasında yer alan TURCAS’ın Türkpetrol başkan vekilliğini de sürdürüyordu. Akaryakıt dağıtım şirketleri tarafından kurulan Petrol Sanayicileri Derneği PETDER ’in de başkanı olan Baban, Yasemin Baban ile evli olup, iyi düzeyde Fransızca ve İngilizce biliyordu. 
     Kısa süre önce, Türk ortakları Erdal Aksoy ve Yılmaz Tecmen ile beraber Kıbrıs’ta bin kişilik toplantıyla TURCAS’ın 66. yılını kutlayan Baban, 2003 yılında da atılımlara karar vermişti. 
     Kaya Baban’ın cenazesi 22 Ekim Salı günü, öğle namazına takiben Teşvikiye Camii’nden kaldırılacak ve Zincirlikuyu Mezarlığı’nda toprağa verilecek. 
     
     



 EKONOMİ 















</TEXT>
</DOC>
