<DOC>
<DOCNO> 123255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/siyaset/siy05.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kesici Bozgundan büyük zafer çıkar 
</HEADLINE>
<TEXT>

     Selma KUNAR ANTALYA DHA 

     DYP genel başkan adaylarından İlhan Kesici, 3 Kasım seçimlerinde ülke barajı altında kalan partilerin liderleriyle ilgili olarak, "Fatura önlerine geldi ve genel başkanlıklarını bırakarak bu faturayı ödediler. Halk eskiyle mukaveleyi tamamladı, yeni mukavele istiyor" dedi. 
     DYP Antalya İl Örgütü’nde partililerle bayramlaşan Kesici, 81 il başkanının İstanbul’da yaptığı toplantının ardından iki bildiri hazırladığını belirterek, "Bu bildirilerden çıkan sonuçların en önemlisi, DYP temsilcileri artık merkez sağdaki ayrılığın bitmesini ve bir bütünleşme sağlanmasını istiyor. Yeni yüzler, mümkünse genç yüzler istiyor. Bu mesaj doğru ve güzeldir" diye konuştu. 
     "DYP, ya baraj altında kalmanın üzüntüsü altında yok olur ya da bir münasebetle şevk kazanılır, moral kazanılır ve bu üzüntüden zafer çıkar" diyen Kesici, büyük zaferlerin büyük bozguna uğramakta olan orduların atılımıyla elde edildiğini kaydederek, "Yiğit düştüğü yerden kalkar, Kırat şahlanacak" şeklinde konuştu. 
     Adaylardan Hasan Subaşı için "Tanıdığım ve beğendiğim bir insan" açıklamasını yapan Kesici, Aydın Menderes’in bedensel engelli olmasının gündeme getirilmesiyle ilgili bir soru üzerine şunları söyledi "Menderes’in zihni, aklı çalışıyor. Bedensel özrü genel başkanlığa engel değil." 
     



 SİYASET 















</TEXT>
</DOC>
