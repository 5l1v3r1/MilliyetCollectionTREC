<DOC>
<DOCNO> 143332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/yasam/ayas.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Evet yalan söyledim ama kutsal bir yalan’ 
</HEADLINE>
<TEXT>

"Kanunsuz da olsa Aleyna’nın annesiyim" diyen Sevgi Dağ, yalan söylediğini kabul etti ve ekledi Ne yaptıysam onun için 
     SİNAN TOROS İstanbul 

     Gözleri görmeyen Aleyna’yı önce evlat edindiğini açıklayan, ardından da gayri meşru çocuğu olarak nüfusuna geçirdiği ortaya çıkan Sevgi Dağ, "Aleyna’nın tedavisi için, olması gereken kutsal bir yalan söyledim. O kadar sorun yapılacak bir yalan değildi" dedi. 
     Aleyna’yı sağlık kontrolü için dün İzmir’den İstanbul’a getiren Sevgi Dağ, Atatürk Havalimanı’nda Aleyna’nın ameliyatını yapan Dünya Göz Hastanesi yetkilileri tarafından karşılandı. Aleyna’nın tedavisi için ufak bir yalan’ söylediğini belirten Dağ, şöyle konuştu "Aleyna benim kızım olsa kızım’ derdim. Keşke öz kızım olsaydı. Kanunsuz da olsa ben onun annesiyim. Aleyna için ölümüne kadar varım. Bununla ilgili DNA testi de yaptırabilirdim, ama gerçek annesi ortaya çıktı." 
     
     Bana anne’ diyor 
     Dağ, İzmir Sosyal Hizmetler İl Müdürlüğü’nce açılan soruşturmanın tamamlanmasının ardından Aleyna’yı evlat edinmek için mahkemeye başvuracağını söyledi. 
     Küçük kızın ameliyattan sonra daha fazla konuştuğunu belirten Sevgi Dağ, "Artık belirgin şekilde bana anne’ diyor, yürürken daha bilinçli adım atıyor, eşyalara da görerek dokunuyor" dedi. 
     Hastanenin Yönetim Kurulu Başkanı Eray Kapıcıoğlu da, İstanbul Valiliği’nden izin alarak düzenledikleri yardım kampanyasında toplanan paranın, iddiaların ortaya çıkmasının ardından İçişleri Bakanlığı tarafından bloke edildiğini söyledi. Sağlık Bakanlığı müfettişlerinin soruşturma nedeniyle hastanede çalışma yaptıklarını belirten Kapıcıoğlu, 20 Mart Perşembe gününe kadar bu sorunun çözüleceğini bildirdi. 
     
     Demirel 2 milyar verecek 
     Yardım hesaplarında 35 - 40 milyar lira toplandığını anlatan Kapıcıoğlu, "Yakın dostum olan 9. Cumhurbaşkanı Süleyman Demirel de, kampanyaya 2 milyar lira bağışta bulunacağını söyledi" dedi. 
     Kapıcıoğlu, toplanacak para ile Sevgi Dağ ve Aleyna’nın öz annesi olduğunu iddia eden İlknur Yıldırım’a ev alınacağını ifade ederek, "Bu evler dayanıp döşenecek. Gereken parayı ben tamamlayacağım" diye konuştu. 
     
     Eğitimi de tamam 
     Yıldırım’a, kalp rahatsızlığı olan kızı Buse’nin tedavisini yaptırmak için haber gönderdiğini de anlatan Kapıcıoğlu, tüm masrafları karşılamaya hazır olduğunu kaydetti. Eray Kapıcıoğlu, İstek Vakfı Yönetim Kurulu Başkanı Bedrettin Dalan’ın, Aleyna’nın tüm eğitim masrafını karşılayacağını bildirdi. 
     Öte yandan İstanbul Sosyal Hizmetler İl Müdürü Kahraman Eroğlu, Aleyna’nın Dağ’da kalmasının doğru olacağını kaydederek, "Bizim yurtlarımıza gelmiş olsaydı, ameliyatını bile zor yaptırırdık. Sevgi Hanım’dan başkası o çocuğa bakamaz" dedi. 
     



 YAŞAM 



























</TEXT>
</DOC>
