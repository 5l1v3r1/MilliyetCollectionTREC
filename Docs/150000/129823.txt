<DOC>
<DOCNO> 129823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo27.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Devre arasında transfer yapmayı düşünmüyoruz... 
</HEADLINE>
<TEXT>

     Trabzonspor Kulübü Başkanı Özkan Sümer, devre arasında transfer yapmayı düşünmediklerini söyledi. 
     Sümer, takımın kamp yaptığı otelde düzenlediği basın toplantısında, Trabzonspor'un kadrosunun yeterli olduğunu ve transfer yapmayı düşünmediklerini belirterek, ''Yapılacak yeni transferler takımda dengesizliğe yol açabilir, bazı değerlerin kaybolmasına neden olabilir. Kadronun yeterli olduğunu düşünüyoruz'' dedi. 
     Ülkeye gelen her yabancı futbolcunun, bir Türk futbolcunun önünü keseceğini belirten Sümer, kulüplerin yerli oyunculara önem vermesi gerektiğini kaydetti. 
     Özkan Sümer, basın mensuplarının, Trabzonspor'un 2. yarıdaki hedefleri ve şampiyonluk konusundaki sorularını ise ''Hedefimiz şampiyonluk değil. Çünkü her şampiyonluk hedefiyle yola çıkılan dönemlerde Trabzonspor 4-5 yıl geriye gitmiştir'' diye yanıtladı. 
     Belek'te yaptıkları kampta herhangi bir sıkıntı yaşamadıklarını ve çok güzel bir ortamda çalıştıklarını vurgulayan Sümer, 2. yarıya en iyi şekilde hazırlanacaklarını söyledi. 
     Sümer, Birinci Süper Lig'de Türk antrenör sayısının artmasının kendisini sevindirdiğini, bunun Türk futbolu açısından da sevindirici bir olay olduğunu sözlerine ekledi. 
     Bu arada, Trabzonspor 2. yarı hazırlıklarını Belek'te günde 3 idman yaparak sürdürüyor. Sabah erken saatlerde kros yapan bordo-mavililer, diğer 2 antrenmanda ise taktik ve kondisyon çalışıyor. 
     





</TEXT>
</DOC>
