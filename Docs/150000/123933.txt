<DOC>
<DOCNO> 123933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun31.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman hükümeti, Türkiye için 2005'in kabul edileceğine inanıyor 
</HEADLINE>
<TEXT>

     Alman hükümeti, yarın Kopenhag'da başlayacak AB doruğunda, Türkiye'nin AB üyeliği sürecine ilişkin olarak Fransa ile birlikte aldığı kararın kabul edileceğine inanıyor. 
     Hükümet çevrelerinden edinilen bilgilere göre, İngiltere ve İtalya gibi bazı AB ülkelerinin, Türkiye'ye Kopenhag zirvesinde somut takvim verilmesini istemesine rağmen, Almanya ve Fransa'nın, 2004 yılının ikinci yarısında, Türkiye konusunda hazırlanan komisyon raporu doğrultusunda 1 Temmuz 2005 tarihinde Türkiye ile üyelik müzakerelerine başlanmasıyla ilgili ortak kararı, diğer birçok AB ülkesi tarafından destekleniyor. 
     Hükümet çevreleri, AB hükümet ve devlet başkanlarının yarın Kopenhag'da akşam yemeğinde biraraya gelerek, Türkiye ile ilgili kararlarını kesinleştireceklerini belirtti. Başbakan Abdullah Gül ile AK Parti Genel Başkanı Recep Tayyip Erdoğan'ın Kopenhag'da ikili görüşmeler yapacağına işaret eden hükümet çevreleri, Türkiye'nin çabalarını son ana kadar sürdürmek istediğini, ancak Dışişleri Bakanı Yaşar Yakış'ın, Türkiye'ye üyelik müzakerelerine başlanması için 2003 yılında da somut bir tarih verilmesini kabul edebileceklerini ifade ettiğine dikkat çekti. 
     Kıbrıs sorununun kısa vadede çözümünün mümkün görünmediğini, KKTC Cumhurbaşkanı Rauf Denktaş'ın BM planına sıcak bakmadığını ifade eden hükümet çevreleri, Türkiye'ye verilecek tarih konusunda Kıbrıs sorunuyla AGSP konusundaki anlaşmazlığın giderilmesinin önemli rol oynamayacağını savunuyor. 
     Ancak bazı AB ülkelerinin Türkiye'ye hemen somut bir tarih verilmesinden yana olduklarına dikkat çeken çevreler, Türkiye'nin Kıbrıs ve AGSP konusunda takınacağı olumlu bir tavrın, üyelik müzakerelerine başlanması için somut bir tarih verilmesi konusunda önemli bir rol oynayabileceği görüşünü de ifade ettiler. 
     





</TEXT>
</DOC>
