<DOC>
<DOCNO> 149129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko40.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın yapılandırılmasında ihale alacak ABD'li şanslı şirketler 
</HEADLINE>
<TEXT>

     Irak'ın onarımına temel altyapı tesislerinin düzeltilmesi, okul ve hastahane yapımıyla başlanacağı ve bu iş için, ABD tarafından dondurulmuş olan Irak'a ait 1.7 milyar dolar tutarındaki fonların kullanılacağı bildirildi. 
     Amerikan finans çevrelerinin gazetesi Wall Street Journal WSJ konuyla ilgili olarak yayınladığı incelemede, 1.7 milyar dolarlık ilk dilimin ardından, onarım için, 3 yıllık dönemde yaklaşık 60 milyar dolar harcanması gerekeceğini yazdı. 
     İlk aşamada onarım ihalalerinin sadece Amerikan firmalarına verilebileceğini kaydeden gazete, yabancı şirketlerin de ortaklık kurarak, ya da taşaronluk yaparak bu ihalelerden pay alabileceklerini vurguladı. 
     Gazetenin haberinde, özellikle taşımacılık konusunda Türkiye, Ürdün ve Mısır gibi bölge ülkelerine de gorev düşeceği ayrıca çelik, çimento ve diğer inşaat malzemelerinin bu ülkelerden temin edilmesi yoluna gidileceği kaydedildi. 
     Buna ek olarak, Irak'ta inşaat yapma konusunda deneyimli olan Türkiye ve diğer ülkelerdeki inşaat firmaları da ihalelerden pay alacaklar. 
     
     FİRMALARIN PAYLAŞIMI 

     WSJ, belli başlı alanlarda ihale alma konusunda şanslı Amerikan şirketlerinin listesini de yayınladı. Buna göre temel altyapı alanında Bechtel Group, Parsons Corp., Fluor Corp., Louis Berger Group şanslı görülüyor. 
     Taşımacılık alanındaki ihalelerin önemli kısmının Parsosns Brinckerhoff ile Stevedoring Services of America gibi şirketlere gitmesi beklenirken, telekomünikasyon alanında Motorola'nın adı öne çıkıyor. 
     Irak'ın telefon şebekesi savaştan önce de, dünyanın en kötü şebekelerinden biri olarak görülüyordu. WSJ, Irak'a 18 ay içinde işleyen bir cep telefonu şebekesi kurmanın mümkün olduğunu kaydetti. Telekomünikasyon alanında Finlandiya'nın Nokia ve İsveç'in Ericsson firmalarıyla da taşaron olarak sözleşme yapılacak. 
     Bu arada Amerikan Qualcomm Inc. firmasının da ihaleler konusunda adı geçiyor. 
     Irak'ın elektrik şebekesinin onarımı için General Electric düşünülürken gıda sektöründe Cargill ve Archer-Daniels-Midland, eğitim alanında ise Creative Ass. Int, Scholastic ve Edison Schools firmalarından söz ediliyor. 
     





</TEXT>
</DOC>
