<DOC>
<DOCNO> 116731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/soneko04.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da perakende fiyatlar Ekim ayında 6.5 oranında arttı... 
</HEADLINE>
<TEXT>

     İstanbul Ticaret Odası'nın İTO 1995 bazlı İstanbul Ücretliler Geçinme Endeksi'ne göre Ekim ayında perakende fiyatlar yüzde 6.5 oranında arttı. 
     İTO'dan yapılan yazılı açıklamaya göre, bir önceki yıl sonuna göre ilk 10 aylık artış oranı yüzde 23.6, bir önceki yılın aynı dönemine göre yıllık artış oranı yüzde 32.1, Ekim ayları itibariyle yıllık ortalama artış oranı ise yüzde 52.2 oldu. 
     1995 bazlı endeksdeki artış oranı, 2001 Ekim ayında yüzde 12.1, 2001'in ilk 10 ayında yüzde 57.1, 2001 Ekim ayının 2000 yılının aynı dönemine göre yıllık artış oranı yüzde 66.8 ve Ekim ayları itibariyle yıllık ortalama artış yüzde 49.5 düzeyinde gerçekleşmişti. 
     
     ALT GRUPLAR 

     Ekim ayı artışlarına bakıldığında, gıda harcamaları grubunda yer alan ekmek ve tahıllarda yüzde 1.4, yağlar, süt ve süt mamullerinde yüzde 2.2, yaş-kuru sebze ve meyveler endeksinde yüzde 22.7, çeşitli hazır yiyecek endeksinde yüzde 1.5 artış olurken, et, balık ve kümes hayvanları endeksi, tütün, alkollü ve alkolsüz içecekler endeksi ile dışarıda yenen yemek endeksinde bir değişim izlenmedi. Bu grubun genel endeksinde yüzde 4.4 artış görüldü. 
     Konut harcamaları grubu genel endeksinde yüzde 1.8, ev eşyası harcamaları grubu genel endeksinde binde 6.0, giyim harcamaları grubu genel endeksinde ise yüzde 47.8 gibi yüksek oranlı bir artış kaydedildi. 
     Sağlık ve kişisel bakım harcamaları grubu genel endeksindeki artış binde 2, ulaştırma ve haberleşme harcamaları grubu genel endeksindeki artış yine binde 2, kültür, eğitim ve eğlence harcamaları grubu genel endeksindeki artış binde 1 oldu. Diğer harcamalar grubunda ise kayda değer bir gelişme görülmedi. 
     
     1963 BAZLI ENDEKS 

     İTO'nun 1963 bazlı Toptan Eşya Fiyatları Endeksi'ne göre ise 2002 yılı Ekim ayındaki artış yüzde 2.4, 10 aylık artış yüzde 19.9, Ekim ayı itibariyle yıllık artış yüzde 30.8 ve 12 aylık ortalamalara göre yıllık artış ise yüzde 54.7 olarak gerçekleşti. 
     Geçen yıl Ekim ayında toptan eşya fiyatlarındaki artış yüzde 6.1, 10 aylık artış oranı yüzde 63.8, yıllık artış yüzde 70,4, 12 aylık ortalamalara göre yıllık artış da yüzde 50.9 olmuştu. 
     





</TEXT>
</DOC>
