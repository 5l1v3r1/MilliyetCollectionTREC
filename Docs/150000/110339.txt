<DOC>
<DOCNO> 110339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/soneko09.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı ''AB konusunda Türkiye üzerine düşeni yaptı'' 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Avrupa Birliği ile ilişkiler açısından 3 Kasım seçimlerinin oluşturacağı tablo konusunda, bir kaygıları ve endişeleri bulunmadığını bildirdi. 
     Hisarcıklıoğlu, TOBB'un AB üyesi ülkelerin büyükelçilerine dönük düzenlediği kahvaltılı toplantının ardından, aynı toplantıda hazır bulunan sivil toplum örgütlerinin temsilcileriyle birlikte basına açıklamalarda bulundu. 
     Kopenhang zirvesi öncesi parlamentonun hayati öneme haiz yasal değişiklikleri gerçekleştirdiğini kaydeden TOBB Başkanı, ''Türkiye, üzerine düşeni yaptı'' dedi. Hisarcıklıoğlu, bundan sonra siyasi partiler dahil hep birlikte Kopenhag'da Türkiye'nin tarih almasına dönük çalışmalar içinde bulunulması gereğine işaret etti. 
     Büyükelçilerin, uyum yasalarının uygulanması konusunda bir kaygıları olup olmadığı yolundaki soru üzerine sözalan İktisadi Kalkınma Vakfı Başkanı Meral Gezgin Eriş ise bu konudaki kaygıları paylaşmadıklarını söyledi. 
     Yasal düzenlemeler ve anayasa değişikliklerinin çıkmasının arkasında, Türkiye'de çok geniş bir siyasi mutabakat ve büyük bir toplumsal destek bulunduğuna dikkati çeken Eriş, ''Bu siyasi mutabakatta da, toplumsal destekte de değişiklik yoktur. Uygulamanın sağlanmasının da sigortası, güvencesi, bu siyasi kararlılık ve toplumsal destektir. Bunu AB'deki dostlarımıza da anlatacağız'' diye konuştu. 
     
     TÜRKİYE LEHİNE KARAR BEKLENTİSİ 

     Büyükelçilerin üyelik konusundaki beklentilerinin sorulması üzerine de Hisarcıklıoğlu, ''Bu tabiki bir siyasi karar. Sayın Büyükelçiler bizlerle yapmış oldukları görüşmeleri, hükümetlerine ileteceklerini söylediler. Kopenhag'daki siyasi kararın Türkiye'nin lehine olacağı inancındayım'' dedi. 
     TOBB Başkanı, Türkiye'de seçim sonrasına dönük beklentilerle ilgili bir soruyu yanıtlarken de, burada bazı kaygılar bulunduğunu ifade etti. 
     Kendilerinin 3 Kasım sonrasında ne şekilde bir siyasi tablo oluşursa oluşsun Türkiye'nin 200 yıldır Avrupa topluluğu içinde yeralan bir perspektif gösterdiğini dile getirdiklerini kaydeden Hisarcıklıoğlu, ''Türkiye, bu konudaki kararlılığını 200 yıl önce göstermiştir. Cumhuriyetin kuruluşu sırasında göstermiştir. Onun için bu konuda bizlerin bir kaygısı, endişesi yoktur'' açıklamasında bulundu. 
     İKV Başkanı da, uyum sürecinin Türk toplumunun ihtiyaç duyduğu değişim ve dönüşümü sağlamaya dönük olduğunun unutulmamasını istedi. Eriş, sözlerini şöyle sürdürdü 
     ''Toplumsal olarak bu desteği AB'nin arkasına niçin koyuyoruz Çünkü AB'nin Türkiye için doğru bir yapılanma olduğuna inanıyoruz. Bu bakımdan seçimlerin bu anlayışta bir değişikliğe sebebiyet vereceğini düşünmek son derece yanlıştır. Türkiye 40 yıldır bu hedefin peşindedir. Bu süre içinde, birçok seçim yaşanmıştır. Seçimlerin hiçbiri, Türkiye'nin bu temel hedefinde bir değişiklik getirmemiştir. 3 Kasım seçimlerinin de böyle bir değişiklik getirmesini beklemek yanlıştır.'' 
     
     PARTİLER DİKKATLİ OLMALI 

     Daha sonra diğer sivil toplum örgütü temsilcileri de görüşlerini açıkladı. 
     Hak-İş Genel Başkanı Salim Uslu, seçimler konusundaki kaygıların AB'den çok bizden kaynaklandığını savunurken, bazı siyasi parti temsilcilerinin seçim sonuçlarına göre AB sürecinin kesintiye uğrayacağı yönündeki konuşmalarının daha sonra Türkiye'ye karşı kullanıldığını kaydetti. 
     Siyasetçilerimizin seçim geriliminin yaşandığı şu günlerde çok dikkatli olması gerektiğini vurgulayan Uslu, şöyle konuştu 
     ''Türkiye'nin AB konusundaki temel tercihi, toplumsal talebe ve desteğe dayanmaktadır. Bundan vazgeçilmesi de sözkonusu değildir. Kopenhag doruğunda alınacak karar çok şey ifade eder ama herşey demek değildir. Türkiye, mevzuat değişikliklerini hızlı gerçekleştirebildiği ve gereklerini yerine getirdiği sürece AB üyeliğinin erteleneceği kanısında değilim. Zaten bizim talebimiz AB üyeliğidir ama AB ile aşk ilişkisi değildir. Biz AB standartlarını talep ediyoruz. Yeni kurulacak hükümet, yeni oluşacak parlamento inanıyorum ki, Türk toplumunun bu temel tercihini ıskalamayacaktır.'' Türkiye Müteahhitler Birliği Başkanı Nihat Özdemir de, Türk müteahhitlerinin Avrupa'nın pekçok ülkesinde iş yaptığını vurgularken, genişleme sürecinde Türkiye'nin AB üyeliğine alınması gerektiğini ifade etti. 
     Dış Ekonomik İlişkiler Kurulu Başkanı Rona Yırcalı da, önümüzdeki iki ay, yoğun lobi çalışmalarında bulunacaklarını söyledi. 
     Türkiye Ziraat Odaları Birliği Başkanı Mehmet Rıfat Akyüz toplantıda tarım alanında yapılanları sıraladıklarını, Türkiye Esnaf ve Sanatkarları Konfederasyonu Başkanvekili Bendevi Palandöken de, esnafın da AB'den yana olduğunu belirttiklerini anlattı. 
     Türkiye Genç İşadamları Kurulu Başkanı Erhan Özmen ise ''AB konusunda çok önemli adımlar attık. Ev ödevimizi yüzde 80-90 yaptık. Artık bize müzakere tarihi verilmeli'' diye konuştu. 
     
     KIBRIS KONUSU DA TARTIŞILDI 

     Bu arada edinilen bilgiye göre AB büyükelçileri, toplantı sırasında uyum yasalarının uygulanması konusunun yanı sıra 3 Kasım seçimleri sonrasında oluşacak tablonun Türkiye'nin politikalarında bir değişikliğe yolaçıp açmayacağı konusunu gündeme getirdi. 
     Sivil toplum örgütü temsilcileri, bu konuda endişe edilecek bir durum olmadığını belirttiler. 
     Büyükelçiler Kıbrıs sorununun da Türkiye'nin AB üyeliği konusunda önemli bir engel teşkil ettiğini vurguladı. Bir Büyükelçi, ''Aralık'a kadar Kıbrıs konusunda bir çözüm noktasına gelinmeli. Aksi halde bu sorun üyelik müzakarelerini olumsuz etkiler'' dedi. 
     





</TEXT>
</DOC>
