<DOC>
<DOCNO> 129432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/yasam/ayas.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ders vermek için vurmuş 
</HEADLINE>
<TEXT>

Asena’yı vuran Ahmet Demir "Tatlıses’i çok seviyordum. Ancak Asena sürekli açık-saçık giyinerek onu üzüyordu. Hem ünlü olmak, hem de cezalandırmak istedim" dedi 
     ERDAL KILINÇ ELVAN EZBER M. AKİF ERDEM 

     Dansöz Asena’yı, bacağından vurduktan sonra kaçan sabıkalı Ahmet Demir 33 , bir saat sonra da Fatih’te kendisine haraç vermeyen kebapçıyı yaralayınca yakalandı. 
     Asena’nın vurulmasından bir saat kadar sonra Fatih Sofular Caddesi’ndeki "Neden Urfa" isimli kebapçının sahibi Ahmet Algüllü 40 silahla yaralandı. Kıstırılan zanlı Ahmet Demir, "Peşimi bırakın. Asena’yı da ben vurdum, yaklaşmayın" diye bağırmaya başladı. Demir’in üzerinde 7.65 milimetre çapında bir tabanca ele geçirildi. Demir’in tabancasının balistik incelemesi sonucu, her iki yaralama olayında da kullanıldığı belirlendi. 
     Bek r odalarında kalan, ruhsatsız silah, uyuşturucu, yaralama, hırsızlık suçlarından çok sayıda sabıkası bulunan Demir, görgü tanıkları tarafından da teşhis edildi. 
     
     Azmettiren var mı araştırılıyor 
     Gözaltına alındığında alkollü ve haplı olduğu anlaşılan Demir ifadesinde şunları söyledi "Tatlıses’i çok seviyorum. Ancak Asena sürekli açık saçık giyinerek onu üzüyordu. Onu cezalandırmak istedim. Meşhur olacağımı düşünüyordum." 
     Bu arada Demir’in, Derya Tuna’yı vuran Hüseyin Bozan gibi Fırat Delibaş’ın grubundan olduğu öne sürüldü. Polis, Derya Tuna’yı vurarak Tatlıses’e iyilik yaptıklarını düşünen grubun, İbrahim Tatlıses’ten para talep ettiği, ancak kendilerine olumsuz yanıt veren Tatlıses’i bu yolla cezalandırdığı iddiasını da araştırıyor. 
     Asayiş Şube Müdürlüğü’ne saat 15.00 sıralarında gelen İbrahim Tatlıses, Cinayet Büro Amirliği’nde yaklaşık 2.5 saat kaldı. Sorgusu süren Ahmet Demir için Şişli Cumhuriyet Savcılığı’ndan iki gün ek gözetim süresi alındı. 
     
     Asena, Derya Tuna’yı suçladı 
     Hastanede ifadesi alınan Asena’nın, Derya Tuna’yı da suçladığı öğrenildi. Asena’nın ifadesinde, "Beni herkes vurdurtabilir. Herkesten şüpheleniyorum. Ama şüphe ettiğim kişilerin başında da Derya Tuna geliyor. Beni telefonla arayıp tehdit ediyordu" dediği kaydedildi. 
     



 YAŞAM 























</TEXT>
</DOC>
