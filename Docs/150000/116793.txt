<DOC>
<DOCNO> 116793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur57.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç Parti, DEHAP ve YTP Genel Merkezlerinde sessizlik hakim... 
</HEADLINE>
<TEXT>

     Genç Parti, DEHAP ve YTP genel merkezlerinde ilk saatlerdeki heyecanlı bekleyiş, ilerleyen saatlerde yerini sessizliğe bıraktı. 
     YTP Genel Merkezi'nde ilk sonuçlardan sonra yaşanan hayal kırıklığının ardından Genel Başkan İsmail Cem yazılı bir açıklama yaptı. Daha sonra Grup Başkanvekili Oğuz Aygün bir basın toplantısı düzenleyerek, seçime ilişkin değerlendirmelerde bulundu. Genel Merkez'de oluşturulan ''Seçim Merkezi''nde, Amasya Milletvekili Gönül Saray Alphan ile Sinop Milletvekili Metin Bostancıoğlu sonuçları gazetecilerle beraber izledi. 
     Bu arada Gönül Saray Alphan'ın Amasya'daki köyünden YTP'ye hiç oy çıkmadığı öğrenildi. Partililerin telefonla ''YTP'ye niçin oy çıkmadığını'' sorduğu köylülerin, ''Biz Gönül Hanım'ı hala DSP'de biliyorduk o yüzden DSP'ye oy verdik'' dedikleri ifade edildi. 
     Genç Parti'nin Balgat'taki genel merkezinde ise gazetecilerin parti içinde çekim yapmasına izin verilmezken, parti yöneticileri herhangi bir açıklama yapmadı. 
     DEHAP da ise ilk sonuçların gelmeye başladığı anda genel merkeze akın eden partililer, ilerleyen saatlerde partiden ayrılmaya başladı. Murat Bozlak'ın açıklama yapmasından sonra gazeteciler de partiden ayrılınca az sayıda partili televizyonlardan seçim sonuçlarını takip etmeye başladı. 
     





</TEXT>
</DOC>
