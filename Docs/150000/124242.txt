<DOC>
<DOCNO> 124242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo41.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çamlıbay "Şans bizden yana değildi" 
</HEADLINE>
<TEXT>

     UEFA Kupası 3. tur rövanş maçında Fransa'nın Olympique Lyon takımını 1-0 yenerek 4. tura çıkan Denizlispor'da büyük bir sevinç yaşanırken, Teknik Direktör Rıza Çalımbay, ''Olympique Lyon'u Fransa'da yenmek bizim için çok büyük olay'' dedi. 
     Rıza Çalımbay, maçın ardından yaptığı açıklamada, yeşil-siyahlı takıma UEFA Kupası maçlarında kimsenin şans vermediğini, buna karşın Denizlispor'un 4. tura yükselerek büyük bir başarıya imza attığını söyledi. 
     UEFA Kupası'nda daha önce Fransa temsilcisi FC Lorient'i elediklerini hatırlatan Rıza Çalımbay, şöyle konuştu 
     ''Olympique Lyon'u Fransa'da yenmek bizim gibi bir takım için büyük olay. Fransa benim futbol olarak çok beğendiğim bir ülke. Fransa'nın önce kupa şampiyonunu daha sonra da lig şampiyonunu eledik. Çok mutluyum. Bir dahaki turda bir Fransız takımı ile daha eşleşebiliriz. Fransız takımlarından yana şansımız çok iyi.'' Denizlispor'un karşılaşmada iyi bir futbol sergilediğini belirten Çalımbay, maçla ilgili olarak ise, ''Son paslarda biraz daha dikkatli olabilseydik, sonuç daha farklı olabilirdi'' diye konuştu. 
     Olympique Lyon Teknik Direktörü Paul Le Guen ise, Denizlispor'un çok iyi bir takım olduğunu belirterek, şunları söyledi 
     ''Taktik olarak oyunun ilk 10 dakikasında başarılı olmayı istedik. Fakat tam tersi oldu. Yediğimiz golden sonra toparlanmakta güçlük çektik. Oyuncularımız iyi oynadı. Ancak şans bizden yana değildi. Denizlispor maçının zor olacağını biliyorduk. Söyleyecek bir söz bulamıyorum. Denizlispor'a üst turlarda başarılar diliyorum.'' Karşılaşmanın ardından sahayı Denizlispor bayraklarının yanısıra Türk bayraklarıyla turlayan yeşil-siyahlı futbolcular, maçta kendilerine destek veren bir grup Türk taraftara formalarını attı. 
     





</TEXT>
</DOC>
