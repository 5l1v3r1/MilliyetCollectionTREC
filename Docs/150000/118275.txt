<DOC>
<DOCNO> 118275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sonspo03.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Hidayet son maçında kötü oynadı... 
</HEADLINE>
<TEXT>

     ABD Profesyonel Basketbol Ligi NBA'de Batı Konferansı Pasifik Grubu ikincisi Sacramento Kings'in Doğu Konferansı Merkez Grubu beşincisi Atlanta Hawks'ı 105-97 yendiği maçta Hidayet Türkoğlu, yalnızca 2 sayı atabildi. 
     Sacramento'da yapılan maçta oyuna sonradan girmesine rağmen 21 dakika oynayan Hidayet, 2 sayılık atışlarda 6 şuttan yalnızca 1'ini değerlendirdi. 3 kez denediği 3 sayılık atışlarda topu çemberden geçiremeyen Hidayet, maçta ayrıca 1'i hücum, 2'si savunma olmak üzere toplam 3 ribaund aldı, 3 asist yaptı. 
     Bu sezon evinde yaptığı 4 maçı da kazanan Kings'de ilk 5'te yeralan Chris Webber 27, Bobby Jackson 23 sayı kaydetti. Skora, ilk yarı sayı kaydedemeyen Doug Christie 19, Yugoslav forvet Predrag Stojakoviç 17, Vlade Divac ise 9 sayı ekledi. Ayrıca Christie 8 ribaund, 7 asist, Divac 10 ribaund, 6 asist gerçekleştirdi. 
     Atlanta Hawks'da Shareef Abdur-Rahim 16 şuttan 14'ünde isabet bularak 32 sayı üretti, 7 ribaund aldı. Glenn Robinson skora 15 sayılık katkıda bulunurken, Teo Ratliff 12 sayı, 13 ribaundla ''double-double'' yaptı. 
     Gecenin uzatmaya giden tek maçında Doğu Konferansı Atlantik Grubu sonuncusu New York Knicks, Merkez Grubu ikincisi New Orleans Hornets'a evinde 97-91 yenildi. 
     Maçın son 10 sayısını kaydeden Hornets'da Baron Davis 24 sayı, 7 ribaundla galibiyette önemli rol oynadı. Davis, uzatmada 5 sayı, 2 asist gerçekleştirdi. Takıma P. J. Brown 16 sayı, 11 ribaundluk katkı sağlarken, Jamal Mashburn, 15 sayı, 10 ribaund, 9 asistle kıl payı ''triple-double'' yapmayı kaçırdı. 
     Knicks'de uzatmada 5 şuttan 4'ünü kaçıran Allan Houston 27 sayı üretirken, yedek oyuncu olarak maça çıkan Lee Nailon, eski takımına karşı 18 sayı kaydetti. 
     Gecenin son maçında Atlantik Grubu ikincisi Orlando Magic de Pasifik Grubu beşincisi Los Angeles Clippers'a 120-117 yenilerek evinde mağlubiyete uğrayan 2. takım oldu. 
     Dördüncü çeyreğin başında rakibine 10 sayı fark atan Clippers'da Andre Miller 29 sayı attı. Eric Piatkowski ve Michael Olowokandi 21'şer sayıyla bu sezon en skorer maçlarını çıkardı. 
     Magic'de ise Tracy McGrady 32, Grant Hill 29 sayı gerçekleştirdi. 
     





</TEXT>
</DOC>
