<DOC>
<DOCNO> 122368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/dunya/dun01.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce Erdoğan, sonra Başbakan 
</HEADLINE>
<TEXT>

     UTKU ÇAKIRÖZER Ankara 

     AKP Genel Başkanı Recep Tayyip Erdoğan’ın milletvekili seçilme yeterliliğine sahip olmadığı için Başbakan olamaması, Türkiye’yi ziyaret eden yabancı devlet adamlarının programlarını da etkiledi. 3 Kasım seçimleri öncesinde Türkiye’de sadece dışişleri bakanı ve başbakanla bir araya gelen yabancı konuklar, artık Ankara programlarına Balgat’taki AKP Genel Merkezi’ni de ekliyor. Taleplerini Erdoğan’a ileten devlet adamları, en çok da ondan aldıkları yanıta itibar ediyor. 
     Çift başlı diplomasi protokolünün ilk örneği AKP liderinin Avrupa turunda yaşandı. Türkiye’nin AB üyeliği için 14 Avrupa ülkesinin başbakan ve devlet başkanlarının karşısına Başbakan Abdullah Gül yerine Erdoğan çıktı. Protokolde yaşanan ikiliğin Türkiye’deki ilk örneği de dün yaşandı. 
     AB Dönem Başkanı Danimarka’nın Dışişleri Bakanı Per Stig Möller, Ankara’daki temaslarına Erdoğan’ı parti genel merkezinde ziyaret ederek başladı. Möller, Kıbrıs konusunun Kopenhag Zirvesi öncesinde çözülmesi talebini Ankara’da en uzun görüştüğü Erdoğan’a iletti. 
     
     Straw da çifte temas’ yapacak 
     Bugün Ankara’ya gelecek olan İngiltere Dışişleri Bakanı Jack Straw da, Gül ve Dışişleri Bakanı Yaşar Yakış’ın yanı sıra Erdoğan’dan da randevu aldı. 
     ABD’nin iki ağır topu Dışişleri Bakan Yardımcısı Marc Grossman ile Savunma Bakan Yardımcısı Paul Wolfowitz’in de öğleden sonra inecekleri başkentte Dışişleri ve Genelkurmay’daki temaslarının ardından Erdoğan ile akşam yemeği yiyecekleri ileri sürüldü. AKP kaynakları, bu iddiayı doğrulamadı. 
     Bugün Ankara’ya gelecek olan Yunanistan Dışişleri Bakanı Yorgo Papandreu’nun da meslektaşı Yakış’ın ardından Erdoğan’ı ziyaret etmesi bekleniyor. 
     



 DÜNYA 














</TEXT>
</DOC>
