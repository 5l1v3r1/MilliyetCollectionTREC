<DOC>
<DOCNO> 131017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko33.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı Kamu İhale Yasası çok çarpıtıldı 
</HEADLINE>
<TEXT>

     Bayındırlık ve İskan Bakanı Zeki Ergezen, Kamu İhale Yasası'nın çok istismar edildiğini, hedefinden uzaklaştırılmak istendiğini, çarpıtıldığını, gayesinden ve maksadından çok uzak yerlerde değerlendirildiğini söyledi. 
     Ergezen, Türkiye İnşaat Sanayicileri İşveren Sendikası'nın İNTES , Sheraton Oteli'nde düzenlediği geleneksel yemekli toplantısında yaptığı konuşmada, Kamu İhale Yasası'na karşı olmadıklarını defalarca deklare ettiklerini hatırlattı. 
     Halka söz verdikleri taahhütlerden 15 bin kilometrelik duble yolu yapacaklarını vurgulayan Ergezen, yasada emanet iş yapma imkanının tanınmasını istediklerini söyledi. 
     Ergezen, seçimden sonra acele bir şekilde yasayla ilgili 750 sayfalık yönetmelik ve şartnamelerin hazırlanmaya çalışıldığını belirterek, şöyle devam etti 
     ''Kimse buna hazır değil, tartışılıyor. Yönetmelikler buna hazır değil, yönetmelikler kanuna, kanun yönetmeliğe aykırı, iç düzenlemeler, şartnameler yok, taşra eğitilmemiş. Önümüzde programlar var, ama bunları nasıl hayata geçireceğiz Biz dedik ki gelin tartışmayalım yasayı 6 ay erteleyelim. Şartnameler, yaklaşım maliyetleriyle ilgili kriterler belli edilsin, yönetmeliğin kanuna aykırı olan yönleri düzeltilsin, mevcut ihale yasasında da yolla ilgili emanet ihale yapımına uygun ölçekte izin verilsin istedik. Eksiklikler giderildikten sonra da yasa yürürlüğe girsin istedik.'' Türkiye'nin Ankara'dan, Ankara'nın da Bayındırlık Bakanlığı'ndan ibaret olmadığını vurgulayan Ergezen, yasanın herkesi ilgilendirdiğini söyledi. 
     Ergezen, yasayla ilgili tüm yönetmeliklerin yayınlandığının söylenmesinin ardından arka arkaya ilgili yönetmelikler ve şartnamelerin yayınlanmaya başlandığını kaydederek, ''Çünkü yetişmedi. Kimseyi kınamıyoruz. Samimiyiz. Yetişememiştir, eksiklikleri vardır.'' dedi. 
     Sadece ihaleler sırasında önlerinin tıkanmaması ve bu ihalelerin nasıl yapılacağını taşranın öğrenmesini istediklerini ifade eden Ergezen, ''6 ay sonra da yasa yürürlüğe girsin istedik. Olay çarpıtıldı. İhaleyi yürürlüğe soktuk''dedi. Yasadaki yönetmeliklerde söylendiği gibi birim fiyatın kaldırılmadığını, incelendiğinde bunun görüleceğini belirten Ergezen, şunları söyledi 
     '' Suç yasalarda değil, insanlardadır demiştim. Yasaların olumlu ve olumsuz yönleri vardır. Kamu İhale Yasası uygulamaya konulduğunda eksiklikleri göreceğiz demiştim. Bu yasa tekelci bir yasa demiştim. Ama suç yasalarda değil. Suçu insanlarda gördüğüm için yasaya oy vermekten çekinmiyorum. Ben duble yolların en iyi şekil ve en kısa zamanda yapılması için önümüzün açılmasını istedim. Başka hiçbir düşüncem yoktur. Yine aynı noktadayım.'' 
     
     ''YASAYI DESTEKLİYORUM'' 
     Ergezen, her şeye rağmen yasayı desteklediğini, alkışladığını, ancak bir bakan ve mimar olarak yasanın eksikliklerinin giderilmesini istediğini belirtti. 
     İhaleleri yandaşlarına veriyorlar sözlerinin de yanlış ve asılsız olduğuna değinen Ergezen, geçen hükümetin birçok emanet usulü ihale yaptığını ve bu ihalelerin kendilerinden daha az tenzilatla yapıldığını hatırlattı. 
     Ergezen, ''Benim yandaşlarım sizlersiniz beyler. Yandaşımız yok. Bizim yandaşımız alın teri ile bize iş yapan memlekete hastane yapan, baraj yapan, köprü yapan müteahhitlerdir. Biz dürüst insanların çarıklı erkanıyız. Onları koruyacak ve kollayacağız. Ticarette din, mezhep, particilik, yandaşlık olmaz. Ticarette hak ölçüleri olur. Hakkı olan hakkını alır'' diye konuştu. 
     Bu anlayışla meselelere baktıklarını ve herkese kapılarının açık olduğunu ifade eden Ergezen, ''Problemler mahkemede değil bu makamda çözülür'' dedi. 
     
     ''8 MİLYON DOLARA YOL NEREDE VAR '' 
     ''Kilometre maliyeti olarak 8 milyon dolara bölünmüş yol dünyanın neresinde var, 10 milyon dolara otoban dünyanın neresinde var'' diye soran Ergezen, ''Bunun bolluğu nerededir Türkiye'nin parası çok da nerede harcayacağını bilemiyor mu Buyurun keyfinize göre harcayın diyecek bir devlet mi Bulun bunun bolluğunu hep beraber yiyelim'' diye konuştu. 
     Ergezen, bunu söylediklerinde birilerinin başka kanaldan başka argümanlarla önlerini kesmeye çalıştıklarını ifade etti. 
     Zeki Ergezen, ''Kararlıyız, azimliyiz, yol yapacağız, bina yapacağız. Müteahhitlerimiz geçmiş dönemlerden daha fazla para kazanacaklar. Daha çok iş yapacaklar'' diye devam etti. 
     
     KONUT İNŞAATI 
     Büyükşehirlerdeki gecekondu sorununa dikkat çeken Ergezen, metrekare maliyeti 230 milyon lira olan bir inşaatın Emlak Bankası'nın gerçekleştirdiği konutlarda 950 milyon lirayı bulduğunu belirtti ve böyle bir yaklaşımla gecekondu sorunun çözülemeyeceğini vurguladı. 
     Bunların karşısında dimdik duracaklarını da söyleyen Ergezen, bundan rahatsız olanlar bulunduğunu savundu. 
     Kanunun herkese eşit olduğunu, devlet dairelerinin herkese açık olması gerektiğini de belirten Bakan Ergezen, insanların parti başkanlarından, ilçe başkanlarından ''torpil'' aramaktan vazgeçmesi gerektiğini söyledi. 
     
     İNTES BAŞKANI KOÇOĞLU 
     İntes Başkanı Şükrü Koçoğlu ise müteahhitliğin hırsızlıkla neredeyse eşdeğer görünmesinden duydukları rahatsızlığı dile getirirken, Türkiye'de tüm Avrupa ülkelerinin toplamından daha fazla müteahhit bulunduğunu, bu kadar çok müteahhidin bulunduğu yerde sorunların olacağını söyledi. 
     Bunları ayıklamak istediklerini, yeni İhale Kanunu ile bunların nispeten ayıklanacağını anlatan Koçoğlu, ''Sektörü daha elit bir hale getirmeliyiz'' dedi. 
     İnşaat sektörünün ''lokomotif'' sektör olduğunu söyleyen Koçoğlu, bu lokomotife iyi bakılırsa ülkenin ''soluğunun kesilmeyeceğini'' sözlerine ekledi. 

     
</TEXT>
</DOC>
