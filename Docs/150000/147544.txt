<DOC>
<DOCNO> 147544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko42.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine önümüzdeki hafta 3 ayrı ihale düzenleyecek... 
</HEADLINE>
<TEXT>

     Hazine, önümüzdeki hafta 126 gün vadeli bono, 182 gün vadeli iskontolu bono ile 385 gün vadeli iskontolu tahvil olmak üzere, 3 ayrı ihale düzenleyecek. 
     Hazine Müsteşarlığı'ndan yapılan açıklamaya göre, 7 Nisan 2003 Pazartesi günü düzenlenecek 126 gün vadeli Hazine Bonosu'nun valör tarihi 9 Nisan 2003 Çarşamba, itfa tarihi de 13 Ağustos 2003 olarak belirlendi. 
     Söz konusu ihale TRB130803T12 tanımlı senedin yeniden ihracı olacak. 
     
     SALI GÜNÜ İKİ İHALE BİRDEN 
     Hazine 8 Nisan 2003 Salı günü ise iki ihale birden düzenleyecek. 
     Valör tarihleri 9 Nisan 2003 olan ihalelerden 182 gün vadeli Türk Lirası cinsinden iskontolu Hazine Bonosu'nun itfa tarihi 8 Ekim 2003 olarak belirlenirken, bu ihale TRB081003T15 tanımlı senedin yeniden ihracı olacak. 
     Aynı gün yapılacak diğer ihalede ihraç edilecek olan 385 gün vadeli Türk Lirası cinsinden iskontolu Devlet Tahvili ihalesinde ise itfa tarihi 28 Nisan 2004 olarak belirlendi. 
     Hazine, Piyasa Yapıcılığı Sistemi çerçevesinde söz konusu ihaleler için değişim işlemine konu geri alınacak Devlet İç Borçlanma Senetlerine DİBS ilişkin fiyat listesini de açıkladı. 
     
     ÖLÇÜT SENETLER DEĞİŞTİ 
     Bu arada Hazine açıklamasında, geçen yıl Eylül ayında yürürlüğe giren Piyasa Yapıcılığı Sistemi çerçevesinde ölçüt ihraç olarak belirlenmiş olan 2 Temmuz 2003 itfa tarihli TRB020703T16 ISIN kodlu ve 3 Aralık 2003 itfa tarihli TRT031203T34 ISIN kodlu senedin ''ölçüt senet'' olmaktan çıkarıldığı bildirildi. 
     Söz konusu senetlerin yerine sırasıyla 8 Ekim 2003 itfa tarihli TRB081003T15 ISIN kodlu ve 3 Mart 2004 TRT030304T26 kodlu senetlerin ölçüt ihraç olarak kabul edileceği bildirilen açıklamada, ''Piyasa Yapıcılığı Sözleşmesi ikincil piyasa yükümlülükleri çerçevesinde en iyi alım-satım kotasyonları piyasa yapıcı bankalar tarafından söz konusu yeni ölçüt senetler için 9 Nisan 2003 dahil tarihinden itibaren verilmeye başlanacaktır'' denildi. 
     
     SON İHALELERDE DURUM 
     Öte yandan Hazine Müsteşarlığı'nın en son 18 Mart 2003'de yaptığı iki ihaleden biri olan 147 gün vadeli iskontolu bono ihalesinde bileşik faiz yüzde 55.47, diğeri olan 350 gün vadeli ihalede de yüzde 59.95 olmuştu. 
     İhalelerde nominal satış tutarı 147 gün vadelide 975.1 trilyon liralı 350 gün vadeli iskontolu bonoda ise 4 katrilyon 96.4 trilyon lira düzeyinde gerçekleşmişti. 
     





</TEXT>
</DOC>
