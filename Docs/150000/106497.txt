<DOC>
<DOCNO> 106497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun04.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani ile Talabani anlaştı... 
</HEADLINE>
<TEXT>

     Kuzey Irak'taki en büyük iki Kürt grubu, dün aralarındaki sorunları çözmek için anlaştı. 
     Selahaddin kentinde önceki gün bir araya gelen Irak Kürdistan Demokratik Partisi IKDP lideri Mesut Barzani ile Irak Kürdistan Yurtseverler Birliği IKYB lideri Celal Talabani, iki örgüt arasındaki sorunları çözmek amacıyla anlaşma imzaladıklarını açıkladılar. 
     İki lider, iki gün süren görüşmeler sonunda imzaladıkları anlaşmayı ''tarihi'' olarak nitelendirdi ve anlaşmayla, ''bütün sorunların çözüldüğünü, 1998'de Washington'da imzaladıkları barış anlaşmasının pürüzlerinin de giderildiğini'' bildirdi. 
     Talabani ve Barzani, aralarındaki sorunların en önemlisi olan ''parlamento'' konusunu da hallettiklerini ve her iki tarafın temsilcilerinin eşit sayıda katılımıyla ''parlamentonun'' toplanması için tarih belirleneceğini kaydettiler. 
     Liderler, aralarındaki sorunların en geç üç ay içinde aşılması için üst düzeyde dört komisyon kurmayı da kararlaştırdılar. 
     Bu arada IKDP'nin Londra temsilcisi Dilşad Miran, AFP'ye ''Kürt parlamentosu''nun 4 Ekim'de Erbil'de toplanacağını söyledi. 
     IKYB ve IKDP, 1992'de seçim yaparak ''hükümet'' kurmuşlar, ancak uluslararası camia bu hükümeti tanımamıştı. İki taraf arasında bölgenin egemenliğini ele geçirmek için 1994'te başlayan çatışmalar sürerken, 1996'de taraflar kendi ''hükümetlerini'' kurmuşlardı. 
     Talabani ve Barzani, iki yıl aradan sonra ilk kez toplanmış oldular. 
     





</TEXT>
</DOC>
