<DOC>
<DOCNO> 109231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/siyaset/asiy.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM’den Tayyip’e ret 
</HEADLINE>
<TEXT>

Avrupa İnsan Hakları Mahkemesi, YSK kararı için yürütmenin durdurulması’ talebinde bulunan AKP liderinin isteğinin yaşamsal’ olmadığına karar verdi 
     GÜVEN ÖZALP Strasbourg 

     YSK’nın seçimlere girmesine izin vermediği AKP Genel Başkanı Recep Tayyip Erdoğan’ın, Avrupa İnsan Hakları Mahkemesi’ne AİHM yaptığı yürütmenin durdurulması ihtiyati tedbir istemi reddedildi. 
     Dün konuyu ele alan AİHM, ihtiyati tedbir kararının Erdoğan’ın başvurusu için işleme sokulamayacağı sonucuna vardı. İhtiyati tedbir kararı başvurusunu "geçici önlem" öngören içtüzüğünün 39. maddesi çerçevesinde değerlendiren mahkeme, başvuruyu çok kısa sürede karara bağladı. Genelde 39. maddeyi "yaşamsal" ya da "ciddi sonuçlar doğurabilecek acil durumlarda" yürürlüğe sokan AİHM, Erdoğan’ın başvurusunun bu maddeyi harekete geçirecek düzeyde "yaşamsal" olmadığı kararına vardı. Mahkemenin verdiği bu karar çerçevesinde Erdoğan’ın 3 Kasım seçimlerine katılabilmesini sağlayabilecek son kapı da kapandı. 
     Daha önce Türkiye’den AİHM’nin önüne gelen siyasi nitelikli iki benzer başvuruda da içtüzüğün 39. maddesi gündeme gelmişti. İlk davada Abdullah Öcalan, hakkında verilen ölüm cezasının durdurulması, Necmettin Erbakan da hakkıdaki tutuklama kararı için başvuruda bulunmuştu. AİHM, Öcalan’ın başvurusunu kabul ederken, Erbakan’ın istemini, Erdoğan’ın başvurusuna benzer bir yaklaşım içine girerek reddetmişti. 
     
     Diğer başvuruları etkilemeyecek 
     Mahkemenin talebi reddetmesi, Recep Tayyip Erdoğan’ın iki farklı başvurusu açısından herhangi bir sonuç doğurmayacak. Başvuruların kabul edilebilir bulunması halinde, AİHM bu davaları esastan ele alacak. 
     



 SİYASET 
















</TEXT>
</DOC>
