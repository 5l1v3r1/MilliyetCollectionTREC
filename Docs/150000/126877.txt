<DOC>
<DOCNO> 126877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur27.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızının gözleri önünde karısının göğüslerini jiletle kesti... 
</HEADLINE>
<TEXT>

     Bursa'da bir kişi, kızının gözleri önünde el ve ayaklarını bağladığı eşinin göğüslerini jiletle kesti, vücudunun her tarafını sigara ateşi ile dağladı. Eşini zorla ilaç içirerek öldürmek isteyen koca, kızının feryatlarını duyan komşularının polis çağırması üzerine kaçtı. 
     Osmangazi İlçesi Alemdar Mahallesi Sümbül Sokak'taki bir evde kavga olduğu ihbarını alan Merinos Polis Karakolu'na bağlı ekipler, olay yerine gittiklerinde, el ve ayakları arkasından bağlı, yara ve yanıklar içindeki Nurhan Avcı ile başında hıçkırıklarla ağlayarak bekleyen kızı H.A. 14 ile karşılaştılar. 
     Polisin çağırdığı ''112 Acil Servis'' ekiplerince Bursa Devlet Hastanesi'ne kaldırılan Nurhan Avcı'nın yapılan ilk muayenesinde, göğüslerinin jiletle kesildiği, vücudunun onlarca yerinin sigara ateşiyle dağlandığı belirlendi. Çok sayıda ilaç yuttuğu da saptanan Nurhan Avcı, midesi yıkandıktan sonra tedavi altına alındı. 
     Nurhan Avcı, polise verdiği ifadede, dün sabah tartıştıkları kocası Engin Avcı'nın gece yeniden eve gelerek ellerini ve ayaklarını bağladığını anlattı. Avcı, ''Kızımın gözleri önünde defalarca vücudumda sigara söndürdü. Benden sana hatıra kalsın diyerek göğüslerimi jiletle kesti. Bu acı yeter artık diye çığlık attığımda ise beni döverek evde bulunan ilaçları zorla içirdi. Bir süre sonra ne olduğunu bile hatırlamayacak hale gelmişim'' dedi. 
     Avcı çiftinin komşusu Mürüvvet Tekin ise sabaha karşı evin küçük kızının feryatları ile uyandıklarını söyleyerek, ''küçük kız sürekli, Babacığım ne olur yapma. Acı anneme diye ağlıyordu. Polise haber verdik. Ancak, iş işten geçmişti'' diye konuştu. 
     Emniyet Müdürlüğü yetkilileri, olaydan sonra kayıplara karışan Engin Avcı'nın yakalanması için çalışmaların başlatıldığını bildirdi. 
     





</TEXT>
</DOC>
