<DOC>
<DOCNO> 129839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur12.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'tan Siirt seçimine boykot formülü.. 
</HEADLINE>
<TEXT>

     Demokratik Halk Partisi DEHAP , Siirt seçimini "boykot"a hazırlanıyor. 
     DEHAP, 9 Şubat'ta yenilenecek olan Siirt seçimini tartışmaya başladı. Bölgede yüzde 32 oy oranıyla "kilit parti" durumunda olan DEHAP, AKP veya CHP ile seçim işbirliği konusunu yetkili kurullarında tartışıyor. ANKA'nın edindiği bilgiye göre, CHP'nin Siirt İl Başkanı başta olmak üzere, diğer yetkilileri DEHAP'la bir seçim işbirliği teklifini partinin yetkili organlarına sundu. Ancak DEHAP, CHP ile seçim işbirliğini reddederken, CHP'yi, EMEP, SDP ve HADEP'le kurdukları bloğa davet ederek, sürekli bir işbirliği önerdi. CHP'nin ise bu öneriyi kabul etmediği bildirildi. 
     Öte yandan, DEHAP'ın, AKP ile yapılacak bir seçim işbirliğine soğuk bakmadığı öğrenildi. AKP'nin acil eylem programında Kürtlere yönelik herhangi bir konunun yer almamasına tepki gösteren DEHAP, AKP'den seçim işbirliği önerisi gelmesi durumunda, partiden "Kürtler'e verilecek hak ve özgürlüklerin genişletilmesi yönünde vaatte bulunmasını" isteyecek. 
     
     HEDEF AKGÜNDÜZ'ÜN SEÇMENİ 
     DEHAP, iki parti ile seçim işbirliğine gitmemesi durumunda ise, son olarak "boykot" formülünü uygulayacak. 
     Edinilen bilgiye göre, 38 binin üzerinde oy alan parti, seçmenine "sandığa gitme" çağrısında bulunacak. Boykot önerisini yüzde 10 barajını geçemeyen diğer partilere de sunacak olan DEHAP'ın hedefi ise bölgenin eski bağımsız milletvekili Fadıl Akgündüz'ün 11 binin üzerinde bulunan seçmeni olacak. DEHAP, böylece seçime katılma oranının yüzde 50'nin altına düşmesini amaçlayarak, "Siirt seçiminin 
     sayısal ve siyasal meşruiyetini tartışmaya açmayı" hedefliyor. 
     





</TEXT>
</DOC>
