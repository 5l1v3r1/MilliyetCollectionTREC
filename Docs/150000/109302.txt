<DOC>
<DOCNO> 109302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sondun21.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna, Irak'a radar sistemi sattığı iddialarını yalanladı 
</HEADLINE>
<TEXT>

     Ukrayna hükümeti, BM yaptırımlarını ihlal ederek Irak'a radar sistemi sattığı yolundaki iddiaları reddederek, soruşturma için yabancı müfettişleri ülkeye davet etti. 
     Devlet Başkanı Leonid Kuçma, ülkesinin Irak'a askeri silah ya da teknoloji satmadığını ifade ederek, hükümetin, BM Güvenlik Konseyi Başkanı'na gönderdiği açık mektupla, konuyu soruşturmak üzere özel komisyon kurulmasını önerdiğini söyledi. 
     Devlet Başkanlığı basın merkezinden yapılan açıklamada, Ukrayna'nın, Amerikalı uzmanların da yer alabileceği yetkili kurumların denetimine açık ve gerekli tüm bilgileri sağlamaya hazır olduğu belirtildi. 
     New York Times'ın üst düzey bir Amerikalı yetkiliye dayanarak verdiği haberde, bazı gizli teyp kayıtlarının analizi sonucunda, Kuçma'nın, Irak'a gelişmiş radar sistemi satışına ilişkin planı Temmuz 2000'de bizzat imzaladığı öne sürülmüştü. 
     





</TEXT>
</DOC>
