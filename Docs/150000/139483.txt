<DOC>
<DOCNO> 139483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo23.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Hasan'ın İnter'e gitmek için fiyat indirdiğini yazdı 
</HEADLINE>
<TEXT>

     İtalya'nın FC Inter takımında Kallon, Dalmat ve Morfeo'nun Avrupa Şampiyonlar Ligi'nde dün gece FC Barcelona ile yapılan maçta sakatlanmasıyla birlikte takımda sakat futbolcu sayısı 6'ya yükseldi. Öte yandan İtalyan basınında Hasan Şaş'ın, İnter'e transfer olmak için fiyat indirdiği yönünde haberler yeralıyor. 
     FC Inter'in maçlarını yaptığı Milano'daki San Siro Stadı'nın zemininin çok kötü olmasının da etkisiyle sezon başından bu yana sakatlıklara uğraşmak zorunda kalan FC Inter'de şu anda Crespo, Almeyda, Emre, Dalmat, Morfeo ve Kallon gibi as oyuncuların sakatlık sorunu bulunuyor. Gribe yakalanan Okan'ın ise güçsüz kaldığı bildirildi. 
     FC Inter Kulübü Doktoru Franco Combi, FC Barcelona maçının 33. dakikasında sol ayağında kas ezilmesi ve sağ tendon bağlarında yırtıktan kaynaklanan sakatlanmayla sahadan çıkan Kallon'un büyük olasılıkla sezonu kapattığını belirtirken, geçen haftalarda sakatlanan Crespo ve Almeyda'nın tedavilerinin de en azından 2 ay daha sürmesi bekleniyor. 
     9 Şubat'taki Reggina maçında sakatlanan ve birkaç gündür düz koşulara başlayan Emre ile Okan'ın durumunun yarın belli olacağı açıklandı. 
     Ligin 23. haftasının en önemli maçı, şampiyonluk mücadelesi veren 2 takım FC Juventus ve FC Inter arasında, 2 Mart Pazar akşamı Torino Delle Alpi Stadı'nda yapılacak. 48 puanı olan her 2 takımdan FC Juventus, averajla ilk sırada yer alıyor. Sakat oyuncularından dolayı sıkıntılı anlar yaşayan teknik direktör Hector Cuper'in, FC Juventus maçında Emre ve Okan'ı kadroya alıp almamakla ilgili kararını yarınki antrenmanda gösterecekleri performansa ve doktor kontrolüne göre vereceği bildirildi. 
     Bu arada 0-0 son eren FC Inter-FC Barcelona maçı sonrası basına açıklama yapan Cuper, ''Eğer bir teknik direktöre bir maçta olabilecek en kötü şey nedir diye sorarsanız. Size 3 futbolcusunun birden sakatlanması diyecektir. Maalesef bu akşam bana oldu. San Siro'nun zeminiyle ilgili birşey ama durum bu. Juventus-Inter maçı için o kadar endişeli değilim. Çünkü Recoba, Batistuta, Cordoba ve belki Emre de olacak. Ama hücum oyuncusuz çıkacağımız Newcastle United maçı için daha endişeliyim'' dedi. 
     Lacivert-siyahlılarda, 11 Mart'ta yapılacak Avrupa Şampiyonlar Ligi maçında, kart cezalısı Recoba, sakat Crespo ve Kallon, forma giyemeyeceği için ileride Vieri tek kalacak. 
     
     HASAN ŞAŞ'IN TRANSFERİ 
     Türk ve İtalyan basınında aylardır süren ''Hasan Şaş'ın FC Inter ile sözleşme imzalayacağı'' iddiaları, bugün de İtalyan gazetelerinde yer aldı. 
     Hasan Şaş'ın, menajeri aracılığıyla FC Inter ile anlaştığına kesin gözüyle bakan İtalyan spor medyası, resmi anlaşmanın yakında imzalanacağını ileri sürüyor. 
     La Gazzetta Dello Sport, ''Hasan Şaş kafeste, Milano'ya uçamayacak'' başlığı altında verdiği haberinde, ''2 haftadır kadro dışı kalan Hasan'ın Milano'ya gelerek Inter ile resmi anlaşma imzalamak istediği, ancak Türkiye'de çıkan haberlere göre Galatasaray'ın bunu önlemek için havaalanına casus yollayarak futbolcuyu izlettiği'' yazıldı. 
     Gazete, Hasan'ın FC Inter'e gelmek için, daha önceden istediği 2.5 milyon dolarda da indirip yapıp, 2 milyon 250 bin dolara razı olduğunu ileri sürdü. 
     Emre ve Okan'ın oynadığı FC Inter'in gelecek sezon formasını taşımayı hedeflediği ifade edilen Hasan'ın sürekli olarak İtalyan yöneticilerle telefonla görüştüğü de savunuldu. 
     La Repubblica Gazetesi ise, ''Galatasaray ile anlaşma sağlandı, Hasan Şaş, Milano'ya geliyor'' diye yazdı. 
     





</TEXT>
</DOC>
