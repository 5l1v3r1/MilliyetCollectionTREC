<DOC>
<DOCNO> 130957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun07.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Kuzey Kore'ye teklifi var... 
</HEADLINE>
<TEXT>

     ABD Başkanı George W. Bush, Kuzey Kore'nin nükleer silahlar geliştirmekten vazgeçmesi halinde, bu ülkenin kendi gıda programını geliştirmesine yardım etme konusundaki planlarını yeniden canlandırmayı düşünebileceklerini söyledi. 
     Bush, Beyaz Saray'da yaptığı açıklamada, Kuzey Kore'nin Nükleer Silahların Yayılmasını Önleme Anlaşması'ndan NPT çekilmesini ''kötü bir davranış'' olarak niteledi. Bush, bu ülkeyle görüşmelerde bulunmayı veya bu davranışından ötürü ödüllendirmeyi düşünmediğini belirtti. 
     Bush'un konuşmasının hemen ardından açıklamada bulunan ABD yetkilileri, sözü edilen gıda programının, her yıl olduğu gibi bu sene de ciddi bir yiyecek sıkıntısıyla karşı karşıya kalacak olan Kuzey Kore'nin tarım reformu programını içerdiğini kaydettiler. 
     Öte yandan, Dışişleri Bakanlığı Sözcüsü Richard Boucher, ABD'nin Kuzey Kore'ye yapacağı gıda yardımının siyasi faktörlere bağlı olmaksızın devam edeceğini bir kez daha teyit etti. 
     
     GÜNEY KORE-KUZEY KORE SINIRINDA HAREKETLİLİK 
     ABD ordusundan bugün yapılan açıklamada, Kuzey Koreli askerlerin, Kuzey Kore ile Güney Kore'yi birbirinden ayıran askerden arındırılmış bölgede devriye gezmeye başladıkları bildirildi. Açıklamada, söz konusu eylemin korku verici olmayan normal bir gelişme olduğu kaydedildi. 
     Kuzey Kore tarafından daha önce yapılan açıklamada, Washington yönetiminin ''Kuzey Kore'nin sabrını taşırdığı'' uyarısında bulunulmuştu. ABD yönetimine karşı ''farklı seçenekleri uygulamaya koyma'' tehdidinde bulunan Kuzey Kore, söz konusu farklı seçeneklerin neler olduğu konusuna açıklık getirmemiş ancak Kuzey Kore rejiminin tıkanıklığı artırmaya hazırlandığı mesajını vermişti. 
     Öte yandan, Çin Halk Cumhuriyeti'nden yapılan açıklamada, bu ülkenin Kuzey Kore ile ABD arasında yaşanan tıkanıklığı aşmak amacıyla iki ülke arasında yapılacak görüşmelere evsahipliği yapma arzusunda olduğu dile getirildi. 
     Beyaz Saray'dan yapılan açıklamada da diplomatik çabaların memnuniyetle karşılandığı belirtildi, ancak Çin'in önerisi hakkında özel bir yorumda bulunulmadı. 
     





</TEXT>
</DOC>
