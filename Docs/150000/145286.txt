<DOC>
<DOCNO> 145286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/soneko09.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, Türk firmalarına olan ödemelerine devam ediyor... 
</HEADLINE>
<TEXT>

     Irak'ın, savaşa rağmen Türk firmalarına ödemelere devam edeceği öğrenildi. 
     Firmalardan alınan bilgiye göre, bu kapsamda Irak tarafından Türk firmalarına, toplam 4 milyon 360 bin dolar ödeme emri iletildi. 
     Türkiye'nin komşu ülkelere ihracatı artırma stratejisi çerçevesinde yürütülen yoğun temaslar neticesinde, Türk firmaları Irak'ta pek çok iş bağlantısı kurmuştu. 
     Pek çok alanda Irak'ta faaliyet gösteren Türk firmalarının durumu ABD-Irak savaşının çıkmasının ardından muğlak duruma girerken Irak, Türk firmalarına ödemelerini sürdüreceğini bildirdi. 
     
     ÖDEME EMRİ İLETİLDİ 
     Buna göre Irak, savaşa rağmen, BM Yaptırımlar Komitesi'nden alınan izinler çerçevesinde, Irak tarafından peşin döviz veya vadeli satış yapan Türk firmalarının ödemelerini yapmaya devam edecek. 
     Bu kapsamda halen açık bulunan Bağdat Ticaret Müşavirliği kanalıyla, 20 Mart günü toplam 15 firmaya 3 milyon 760 bin dolar, dün de 600 bin dolarlık olmak üzere, toplam 4 milyon 360 bin dolar ödeme emri Türk firmalarına iletildi. 
     




</TEXT>
</DOC>
