<DOC>
<DOCNO> 138740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/soneko15.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başesgioğlu Irak konusundaki hassasiyeti paraya indirgeyenler var 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Türkiye'nin Irak konusundaki hassasiyetinin parasal konulara indirgeyen çevrelerin bulunduğunu hatırlatırken, ''Türkiye ve hükümet açısından, ekonomik konular hiç bir zaman öncelikli konu olmamıştır'' dedi. 
     Ankara Sanayi Odası'nın ASO aylık meclis toplantısına katılarak bir konuşma yapan Bakan Başesgioğlu, hükümet olarak Türkiye'nin hak, hukuk ve geleceğini koruma açısından hassas bir politika izlediklerini kaydetti. 
     Savaşı önlemek adına Türkiye'nin belki de sınırlarını zorlayarak tüm imkanlarını kullanmaya devam ettiğini, dünya ve bölge ülkelerinin Türkiye'nin bu tavrını takdir ettiğini ifade eden Başesgioğlu, ilk körfez krizinde Türkiye'nin 100 milyar dolara yakın bedel ödediğini, bunun yanında yaşanan terörün de acı tecrübelerine rağmen ekonomik konunun en son noktada dikkate gelen konu olduğunu vurguladı. 
     
     ''SICAK ÇATIŞMA OLACAKSA...'' 

     Türkiye açısından hiç temenni edilmemesine rağmen, eğer Irak'ta sıcak bir çatışma olacaksa önemli olanın, oradaki siyasi dizayn ve durum olduğunu vurgulayan Başesgioğlu, ''hükümet olarak Türkiye'nin gelecek nesillerini düşünme adına siyasi konu, bizim için en öncelikli konudur, hassasiyet bu noktadadır'' diye konuştu. 
     Siyasi konudaki hassasiyetin devam ettiğini belirten Başeskioğlu, Irak'taki Türkmenlerin Irak'ın asli unsuru oluşu, stratejik noktalara herhangi bir grubun hakim olmaması ve Irak'ın toprak bütünlüğü gibi konularda hassasiyetin devam ettiğini kaydetti. 
     
     SORULAR 

     Öte yandan gazetecilerin toplantı çıkışında, ''yetki tezkeresi için bakanlardan imza alınıp alınmadığı'' yönündeki sorusu üzerine Bakan Başesgioğlu, ''ben o şekilde şahsen bir tezkere imzalamadım, böyle bir hayati konuda ne sayın başbakanın ne başkasının, peşinen imza alma iradesi olmaz'' diye konuştu. 
     Tezkerenin bugünkü Bakanlar Kurulu'nda görüşülüp görüşmeyeceğinin sorulması üzerine de Başesgioğlu, ''gündemi bilemiyorum ama önceden imza alma söz konusu değil. Bu hayati bir konudur. Bunun için Bakanlar Kurulu'nda enine boyuna tartışılmasında yarar var'' şeklinde görüş bildirdi. 
     





</TEXT>
</DOC>
