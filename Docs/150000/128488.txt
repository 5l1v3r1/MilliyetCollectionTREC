<DOC>
<DOCNO> 128488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/yazar/zbirand.html </URL>
<DATE> 2003/01/03/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Denktaş Irak'a bel bağladı... 
</HEADLINE>
<TEXT>

     Kıbrıs konusunda garip gelişmeler yaşanıyor. 
     Son Çankaya doruğu ile ilgili olarak, doruğa bizzat katılmış veya katılmış olan kişilerden bilgi edinmiş yetkili kişilerden bir bölümü, "Denktaş'a çok net şekilde, Türkiye'nin anlaşmadan yana olduğu, masadan kaçmaması ve sonuna kadar iyi niyetle görüşmesi gerektiği söylendi" diyorlar. Denktaş'ın da bu yaklaşıma itiraz etmediği ileri sürülüyor. 
     Doruk sonrasında, Denktaş ile Başbakan arasındaki görüşmeler hakkında da, hemen hemen aynı sözler ediliyor. Buna göre, AK Parti yönetimi Kıbrıs'ta çözüm istendiğini Denktaş'a bildirmiş. Aynı çevreler, Dışişleri Bakanlığındaki militanların bir bölümünün hala direnmekte, Cumhurbaşkanı ve Genelkurmay Başkanının açıkça "karşı tutum" almadıklarını vurguluyorlar. Nitekim ben de, dışişleri bakanlığının orta kademedeki militanların dışında, çözümden yana olanların arttığını bizzat gördüm. 
     Gelelim Denktaş kampına. 
     Orada ise tam tersine rüzgarlar esiyor. 
     Denktaş, Annan planı ile herhangi bir çözümü imza atmayacağını ve gerektiği taktirde istifa dahi edebileceğini açıkça söylüyor. Başta Dışişleri Bakanı olmak üzere, çözümden yana tutum alanların tümü "Amerikan veya İngiliz ajanı" olarak açıkça suçlanıyor ve "gösterilerden de fazla korkmamak gerekir. Muhalefete ve halka bir para pompalandı mı, herkes susar" şeklinde konuşmalar yapılıyor. Hatta bu para operasyonu için 300 milyon dolarlık bir paketten dahi söz ediliyor. 
     Anlayacağınız, Türk halkı, "çözüm isteyenleri susturabilmek için" elini cebine atmak zorunda kalacak. 
     
     DENKTAŞ BOŞ YERE BÖYLE KONUŞMAZ... 
     Rauf Denktaş'ı tanıyanlar, KKTC Cumhurbaşkanı'nın Türkiye'yi yönetenlere başkaldırmayacağını, Ankara'nın politikalarının dışına çıkamayacağını bilirler. Eğer bugün "istifa ederim de bu anlaşmayı imzalamam" diyorsa, mutlaka ya birilerinden destek görmekte veya hükümeti gerektiği kadar kararlı görmemektedir. 
     Başka bir anlatımla, bugün için dışa yansıyan manzara, AKP hükümetinin sanki kesin ve kararlı bir Kıbrıs politikası yokmuş izlenimini veriyor. Başbakan Gül, en yakın yardımcıları ve parti lideri Tayyip Erdoğan, Kıbrıs'ta çözüm istediklerini, Denktaş'ı ikna etme aşamasında olduklarını söylüyorlar. Hatta Tayyip Erdoğan'ın Rize TV'ye yaptığı açıklama inanılır gibi değil 
     "Kıbrıs'ta 30-40 gündür sürdürülen siyasetten yana değilim. Bu iş Sayın Denktaş'ın kişisel olayı değildir. Bu milletin varlık mücadelesidir. Sayın Denktaş ile başbaşa görüştüğümüz zaman statikoyu tamemen korurum iddiasında değildi. Planın müzakere edilebilir olduğunu söyledi. .. 28 Şubata kadar çözüm yönünde bir karar çıkmazsa burada işler zorlaşır. Sıkıntılı yarınlar doğabilir. Eğr 30 bin kişi aynı anda miting yapıyorsa Kuzey Kıbrıs bir yerlere doğru gidiyor demektir. Rastgele bir olay değildir. " 
     Bu çok farklı tutumlar belki de hükümetin Denktaş'a mesajını yeni yeni vermeye başladığını gösteriyor. Bekleme döneminde de, çözüm istemeyen bir Denktaş'ın sesini yükseltmesi, pazarlık açısından işlerine geliyor. 
     Pazarlıklar, önümüzdeki haftalardan itibaren başlayacak ve 28 Şubat'a kadar sürecek. Şubat ayı Kıbrıs açısından çok sıcak geçecek. 
     Denktaş'ta bunu bildiği için, şu sıralarda Irak savaşına bel bağlıyor. Savaş ile birlikte Kıbrıs unutulacak, ayrıca Washington da Türkiye'yi rahatsız edecek tutumlardan kaçınmak isteyeceğinden dolayı, Denktaş BM önerilerini çok daha kolaylıkla reddedebilecek. 
     
     DENKTAŞ İSTİFA EDİP ANLAŞMAYI ENGELLEYEBİLİR 
     Ankara kulislerinde tartışılan diğer bir olasılık, Denktaş'ın son gün örneğin 26 Şubat'ta istifa etmesi ve yerine hemen yeni bir Cumhurbaşkanı seçilemeyeceği için 28 Şubat randevusunun kaçırılması. 
     Gözardı edilmemesi gereken bir olasılıktan söz ediyorum. Denktaş, Ankara 'da kararsızlıktan kaynaklanan siyasi otorite boşluğu gördüğü sürece, arayı dolduracaktır. Bundan kimsenin kuşkusu olmamalı. 
     Kıbrıs çözümü ne yazık ki, giderek sloganlar mücadelesine dönüşüyor. Paketin içeriği doğru dürüst tartışılmıyor. Çözümsüzlüğün Türkiye'ye faturası konuşulmuyor. Daha da önemlisi, Kıbrıs'ta kaçırılan her randevunun Türk tarafının elini biraz daha zayıflattığı, KKTC vatandaşlarını biraz daha fakirleştirdiği ve Kıbrıs'ın asıl bu şekilde kaybedileceği gerçeği konuşulmuyor. 
     Bazı efendilerin rahatları bozulmasın diye bu ülke göz göre göre zarara itiliyor. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Toplum, irtica ve Kürtler 


Eskrimde flöre ve Türkiye’nin pozisyonu... 


Bir kumarhanemiz eksikti... 


Kira yardımı komedisi 


Sinan Kara, iyi seneler 


Ekonomide hayalet 


Mumcu bu işi becerir mi 


İngiliz muhafazak rlarının yeni yolu ne olacak 


Büyük hırsızlığı ödüllendiren ülke 


"Zoraki sapık"a ek bilgiler... 


Yeni yılda muhalefet 


Beyin fırtınası virtüözü olabilirsiniz 


Deprem ve yılbaşı Sokak insanlaştırır 


Mavi Akım’ın önemi anlaşılamadı 


</TEXT>
</DOC>
