<DOC>
<DOCNO> 112102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/dunya/adun.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir teselli ver 
</HEADLINE>
<TEXT>

Türkiye’ye tam üyelik müzakereleri için tarih vermeyen AB, bunun yerine içi yılbaşında doldurulacak güçlendirilmiş yeni bir strateji’ önereceğini açıkladı 
     GÜVEN ÖZALP Brüksel 

     Avrupa Birliği AB Komisyonu’nun hazırladığı İlerleme Raporu, bazı olumsuzluklar kadar olumlu gelişmeleri de oldukça objektif bir yaklaşımla ortaya koydu. AB Komisyonu, Türkiye’ye yönelik yaklaşımını "güçlendirilmiş yeni bir strateji" olarak belirledi. Bu stratejinin hayata geçirilme tarihi ise önümüzdeki yılın başı olarak belirlendi. Türkiye konusunda varılan sonucun yer aldığı Strateji Belgesi, Milliyet’in hafta başında yayımladığı şekliyle kabul edilirken, AB, benimsediği yaklaşımın "3. yol olmadığı ve Türkiye’ye kapının açık olduğu" mesajını verdi. 
     İlerleme Raporları ve Strateji Belgesi’nin son haline onay verilmesinin ardından bir açıklama yapan Komisyon Başkanı Romano Prodi, Türkiye’nin Kopenhag siyasi kriterlerini yerine getirme konusunda büyük adımlar attığına dikkat çekerken, "üyelik için ek bir çaba daha gerekiyor" dedi. Prodi, Komisyon’un Türkiye konusunda AB’ye, "Müzakerelere hazırlanması için kaynakları ve desteğin artırılmasını" önerdiğini söyledi. Türkiye konusunda "güçlendirilmiş yeni bir strateji" önereceklerini söyleyen Prodi, bunun üçüncü bir yol olmadığını belirterek, "Türkiye’nin AB’ye üye olacağını umuyorum" dedi. 
     
     18 ayda 50 yıllık iş 
     AB Komisyonu’nun Genişlemeden Sorumlu Üyesi Günter Verheugen de, Helsinki’de belirlenen stratejinin yanlış olmadığını belirterek, "Türkiye bu strateji sayesinde 18 aylık sürede 50 yıldır yapamadıklarını yaptı" dedi. Türkiye’nin büyük adımlar attığının bilincinde olduklarını söyleyen Verheugen, "Türkiye’ye özel statü önermek söz konusu değil. AB üyeliği kapısı tamamıyla açık. Eksikler tamamlanır tamamlanmaz müzakereler başlar" dedi. 
     



 DÜNYA 













</TEXT>
</DOC>
