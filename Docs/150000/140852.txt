<DOC>
<DOCNO> 140852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur15.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu kuma muradına erdi... 
</HEADLINE>
<TEXT>

     İstanbul'dan Şanlıurfa'nın Siverek İlçesi'ne ''kuma'' olarak gelen ve mahkeme kararıyla evlenmelerine izin verilen Gülten Esen ile Cemil İstekli'nin resmi nikahları kıyıldı. 
     Siverek Belediyesi'ndeki resmi nikahta, gelin Gülten Esen'in şahitliğini gazeteci Ali Leylak, Cemil İstekli'nin şahitliğini ise arkadaşı Cuma Oldur yaptı. 
     Gülten Esen'in saçlarını yaparak gelinlik hediye eden kuaför Nuran Küçük, amacının sadece sevenlere yardım etmek olduğunu, bu durumdaki herkese yardım edebileceğini söyledi. 
     Gülten Esen, nikah sonrası yaptığı açıklamada, bugünü büyük sabırsızlıkla beklediğini ifade ederek, ''Muradımı erdim. Çok mutluyum. Artık çocuğumu gönül rahatlığıyla doğurabileceğim'' dedi. 
     Cemil İstekli de nikah işlemlerini yaparak tüm giderleri karşılayan Belediye Başkan Yardımcısı Şehmus İnal'a ve belediye çalışanlarına minnet duyduğunu kaydetti. 
     
     OLAY 
     İstanbul'da bir firmada bilgisayar operatörü olarak çalışan 17 yaşındaki Gülten Esen, iş merkezinde bekçilik yapan, 5 çocuk babası Cemil İstekli ile düğün yapmış ve Şanlıurfa'nın Siverek İlçesi'ne bağlı Karacadağ Köyü'ne yerleşmişti. 
     Siverek Sulh Hukuk Mahkemesi, Gülten Esen'nin hamile olması nedeniyle ''olağanüstü'' koşulların oluştuğunu belirterek, Gülten Esen ile Cemil İstekli'nin evlenebileceklerine karar vermişti. 
     Siverek Cumhuriyet Savcılığı'nın İstanbullu Gülten Esen'i ''kuma'' olarak evine alan Cemil İstekli hakkında açtığı kamu davası ise devam diyor 
     





</TEXT>
</DOC>
