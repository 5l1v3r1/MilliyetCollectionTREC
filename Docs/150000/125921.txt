<DOC>
<DOCNO> 125921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur13.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Organ naklinde kolaylık... 
</HEADLINE>
<TEXT>

     Organ ve doku nakli yapılacak hastalar için bulunan organa zamanında ulaşamama sorunu ortadan kalkıyor. 
     Sağlık Bakanlığı, organ ve doku nakli hizmetlerinin daha etkin şekilde verilmesi için, Türk Hava Kurumu THK Genel Başkanlığı ile THK uçaklarının, Devlet Hava Meydanları İşletmesi Genel Müdürlüğü DHMİ ile de DHMİ'ye ait helikopterlerin kiralanmasına ilişkin iki ayrı protokol imzaladı. 
     Donörden çıkarılan organların zamanında dağıtımı, Türkiye'de organ ve doku nakillerinde en önemli sorunlardan biri olarak kabul ediliyor. Donörden çıkan kalbin en geç 4, karaciğerin 6, böbreklerin ise 72 saat içinde başka bir hastaya nakledilmesi gerekiyor. Sağlık Bakanlığı, organ ve dokuların ilgili yerlere zamanında ulaşması konusunda Türk Hava Yolları'nın tarifeli seferlerinin yetersiz kalması nedeniyle THK uçaklarının ve DHMİ helikopterlerinin kullanılmasını talep etti. 
     Sağlık Bakanlığı ile iki kurum arasında imzalanan protokollere göre, Bakanlık, uçak veya helikopter kiralanması konusunda organ ve doku nakli merkezi ile kurum arasındaki koordinasyonu sağlayacak. 
     Organ veya doku naklini gerçekleştirecek kurum veya kuruluşun başhekimi veya yetkili koordinatör tarafından talep edilmesi halinde DHMİ helikopterini, THK ise çift motorlu, kabin tazyikli ve her türlü hava şartlarında uçabilen bir uçağını hazır hale getirecek. 
     Protokollerle, organ veya doku naklini gerçekleştiren kurum tarafından ödenen uçak veya helikopter ücretinde de büyük ölçüde indirim sağlanacak. 
     Ortalama 2000 dolara malolan uçakla donör taşıma hizmeti, gündüz yapılan uçuşlar için 700 dolar saat KDV, gece uçuşlar için 750 dolar saat KDV olarak belirlenirken, helikopter uçuşları için de fiyat KDV dahil 800 dolar saat olarak kararlaştırıldı. 
     





</TEXT>
</DOC>
