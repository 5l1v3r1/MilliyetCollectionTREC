<DOC>
<DOCNO> 108313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo23.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'a Budapeşte'de otel şoku 
</HEADLINE>
<TEXT>

     Kocaelispor, UEFA Kupası 1. tur ilk maçı için gittiği Macaristan'ın başkenti Budapeşte'de, otel rezervasyonunun iptal edilmiş olması nedeniyle büyük bir sıkıntıyla karşılaştı. 
     Özel bir uçakla Budapeşte'ye giden Kocaelispor kafilesi, havaalanına indikten sonra, daha önceden rezervasyon yaptırılan, Tuna Nehri kıyısındaki Akvinkum Oteli'ne gitti. Ancak yeşil-siyahlılar, oteldeki rezervasyonlarının iptal edildiğini öğrenince büyük bir şok yaşadılar. Bu durum, Teknik Direktör Hikmet Karaman'ın oldukça sinirlenmesine neden oldu. 
     Otel yöneticileri yaptıkları açıklamada, problemin kendilerinden kaynaklanmadığını savundular. Ferençvaroşlu yöneticilerin kendilerini telefonla arayarak Kocaelispor için yer ayırttığını belirten otel yetkilileri, bunu yazılı olarak bildirmedikleri için rezervasyonu iptal etmek zorunda kaldıklarını söylediler. 
     Otel yöneticilerinin bu açıklamasından sonra otel lobisinde soğuk rüzgarlar esti. Daha sonra, özel bir firmanın organizasyonuyla Budapeşte'ye gelen 39 kişilik yönetici ve taraftar grubu, aynı otelde kendileri için ayrılan odaları futbolculara bıraktılar. Böylece sorun çözüldü. 
     -''LİGDEKİ YENİLGİLER ÖLÇÜ DEĞİL''- Kocaelispor Teknik Direktörü Hikmet Karaman, turu geçmek için Ferençvaroş karşısında ilk maçtan avantajlı bir skorla ayrılmak istediklerini söyledi. 
     Ferençvaroş'un dünyada isim yapmış, köklü bir takım olduğunu belirten Karaman, şöyle devam etti 
     ''Geçen yılki kadromuzdan 10 futbolcumuzu kaybettik. Genç futbolcularla yolumuza devam ediyoruz. Ligdeki 5 maçımızı da kaybettik. Ancak bütün bunlar, yarınki maç için ölçü olamaz. Ferençvaroş'u yenerek çıkışa geçeceğimize inanıyorum.'' Bu arada bir Macar gazetecinin, ''Ligde yaptığınız 5 maçı da kaybettiniz. Futbolcularınızı yarınki maça nasıl motive edeceksiniz'' şeklindeki sorusuna Hikmet Karaman, ''Ferençvaroş da son 2 lig maçını kaybetti. Onların antrenörü takımını nasıl motive edecekse, ben de öyle edeceğim'' diye yanıt verdi. 
     Öte yandan, bir dönem Fenerbahçe'de ve Türk Milli Takımı'nda da görev yapan Macar Teknik Direktör Kalman Meszöly, otele gelerek Kocaelispor Kulübü Başkanı Sefa Sirmen ve Teknik Direktör Hikmet Karaman ile bir süre görüştü. 
     





</TEXT>
</DOC>
