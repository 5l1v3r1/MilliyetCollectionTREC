<DOC>
<DOCNO> 121777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun05.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da Araplarla gerginlik 
</HEADLINE>
<TEXT>

     Belçika'nın Anvers kentinde Faslı bir gencin öldürülmesinin ardından çıkan olaylarda kışkırtıcı rol oynayan ''Avrupa Arap Birliği'' AEL lideri Ebu Yahya tutuklandı. 
     AEL, bir süre önce, ''Belçika polisinin faaliyetlerini kontrol etmek'' amacıyla ''devriyeler'' oluşturmuştu. 
     Siyah elbiseler giyen, kamera, fotoğraf makinesi ve cep telefonları taşıyan ''devriye'' grupları, ''Belçika polisinin Müslümanlara ayırımcılık yapmasını önlemek'' amacından söz ediyor. Bu ''devriyeler'', polis ekiplerinin yaptığı kontrol ve operasyonları izliyor ve görüntülüyor. 
     AEL çerçevesinde ''din temeline dayalı siyasi bir hareket'' oluşturan, Lübnan asıllı bir Belçikalı olan Ebu Yahya, bir süre önce de Belçika'da ''Müslüman bir siyasi parti kuracağını'' açıklayarak tepki çekmişti. Ebu Yahya, ''Arap asıllı Belçikalıların sayısı göz önünde bulundurularak, Arapça'nın ülkenin dördüncü resmi dili olarak kabul edilmesini'' istemiş ve uluslararası hukukun bunu gerektirdiğini savunmuştu. Açıklamasında tehditkar ifadeler kullanan Ebu Yahya, ''Bizi sorunlu bir örgüt olarak nitelendirmeye devam ederlerse, seçimlere kendi listemizle katılacağız'' demişti. 
     Anvers'te 27 yaşındaki Faslı Muhammed Aşrak'ın geçen Salı günü 66 yaşındaki bir Belçikalı tarafından ateşli silahla öldürülmesinden sonra çıkan olaylarda, Ebu Yahya'nın kışkırtıcı hareketleri görüldü. 
     Bu olaylar sırasında polise, taşıtlara, mağazalara saldıran Faslılardan 160 kişi tutuklandı. 
     Belçika meclisinde yapılan tartışmalardan sonra, Savcılık Ebu Yahya'yı da tutuklama kararı aldı. 
     Savcılık, ''söz ve hareketlerle toplumu kışkırtmakla'' itham ettiği Ebu Yahya'nın evini de bastı ve maddi gelirlerini araştırmaya başladı. 
     Belçika İçişleri Bakanı Antoine Duquesne, ''Arap devriyeler'' konusunu ve Ebu Yahya'yı mahkum edecek yasalar bulunmadığı takdirde bu yasaları derhal hazırlayarak meclise sunacaklarını söyledi. 
     Öldürülen Faslının cenazesi, bugün Anvers'te yapılacak törenle kaldırılacak. 
     





</TEXT>
</DOC>
