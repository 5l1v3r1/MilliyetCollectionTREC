<DOC>
<DOCNO> 109076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/yasam/ayas.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ressamları marka yapacağız’ 
</HEADLINE>
<TEXT>

Türk resmini yurtdışına pazarlama operasyonunun arkasındaki isim Dağhan Özil "Artık sırf burada resim satmak yetmiyor. Dünya pazarına açılacağız" diyor 
     BULUŞMALAR AHMET TULGAR 

     Şu sıralar dünyanın en prestijli sanat dergilerinde Türk ressamlarının ilanlarına rastlanıyor. Türk resmini yurtdışına pazarlamak için yapılan bu operasyonun arkasındaki isim ise Türkiye’nin en önemli sanat galerilerinden Artist Galeri’nin sahibi Dağhan Özil. Resim çevrelerinin bu yıl 12’ncisi yapılacak olan Artist 2002 İstanbul Sanat Fuarı’nın hazırlıkları içinde olduğu bir dönemde, Dağhan Özil ile bir sanat eseri ve bir ticari meta olarak resmi konuştuk... 
     
Yurtdışındaki en prestijli sanat dergilerine, verdiğiniz ilanlarla neyi hedefliyorsunuz 
     Buna ilk biz başladık. Şimdilik para kazanmıyoruz. Bunu ressamlarla birlikte taşın altına elimizi sokarak yapıyoruz. 21’inci yüzyılda uluslararası arenaya Türk ressam markaları çıkarmamız gerekiyor. Ertuğrul Ateş, Bedri Baykam, Ergin İnan, Ömer Uluç gibi ressamlarımız üzerine yatırım yapıyoruz. 
     
Bunlar yurtdışında en fazla şansı olan ressamlarımız mı 
     Evet. Bir kere bu ressamlar dünyayı, dünya piyasasını biliyorlar. Amerika’da, Avrupa’da mücadele etmişler. Nasıl biz bugün Avrupa’da Tarkan’ı star olarak görüyorsak, Fazıl Say’ı, Süreyya Ayhan’ı ressam kategorisinde de dünyanın ilk 20’si arasına girecek bir ressamımız olmalı. 
     
Yani Türk sanatının tanıtımı amacıyla mı yurtdışını hedefliyorsunuz 
     Biz Türkiye’de 17 yıldan beri bir pazar edindik. Kriz dönemlerinde operasyonlar yapıyoruz, giderlerimizi kısıyoruz ve işimizi yürütmenin yolunu buluyoruz. Türkiye artık bizim için kolay. Yalnızca resim satarak 30 kişi istihdam eden, dünya standartlarında çalışan bir galeriyiz. Artık dünya pazarına resim satmamız gerekiyor. Sadece Türkiye’ye resim satmak yetmiyor. 
     
Resim alıcıları neye göre satın alıyorlar Kendi beğenilerine göre mi, resmin yatırım değerine göre mi,trend ve modaya göre mi 
     Bir insan, bir sanat eserine bin doların üzerinde para yatırıyorsa, mutlaka yatırım kaygısı taşımalıdır. Resim alıcısında göz terbiyesi de, yatırım terbiyesi de olmalı. Para sokağa atılmaz. Biz, sattığımız resmi dolar bazında geri alacağımızı söylüyoruz. Bu çok önemli bir kriter. 
     
Reprodüksiyon tekniklerinin bu kadar gelişmiş olduğu bir denemde resim alıcıları orijinal tablolara niye bu kadar para veriyor 
     Göz zevkiniz için istiyorsanız, verirsiniz bir ressama biraz para, aynısını yaptırırsınız o istediğiniz tablonun... Ama bin doların üzerinde değer taşıyan bir sanat eseri artık bir yatırım kaygısı getirir ve insana bir sahip olma’ duygusu verir. 
     
Yani sadece bu sahip olma duygusu ve yatırım için mi tablo alıyor insanlar 
     Yalnızca zengin olmak, yalnızca burjuva olmak yetmiyor. Aristokrat kültürüne de sahip olmak istiyorlar. 
     
Sizin mesela evinizde olup da "Asla satmam" diyeceğiniz bir resim var mı 
     Hayır. Her şeyin bir değeri olur. 
     
Bankalar operasyonundan sonra çok resim el değiştirdi mi 
     Evet ama yine de resim en son el değiştiren şey oldu. Birçok kişi evini arabasını sattı, resim satmaya yanaşmadı. 
     
Resimlerin değer kazanma hızı nedir 
     Mesela şu anda 15 bin dolar olan ortalama bir Türk resmi maksimum 10 yıl içinde yüz, 150 bin dolara oturur. 
     
Kredi kartıyla tablo satıyoruzEkonomik krizde resim satabilmek için yeni yöntemler deniyor musunuz 
     Evet. Bir kere galerimizdeki satışlardan komisyon almıyoruz. Bunun yerine ressamlar bize bir ya da iki resim veriyor. Sonra artık sadece zenginler değil, normal bir banka memuru da, bir bürokrat, bir gazeteci de resim alsın diye 20 ay vade yapıyoruz. Çünkü geçen yıl zorlandık kriz nedeniyle. 
     
Bu tür bir resim alıcı potansiyeli de oluştu mu Yani memurlar filan... 
     Tabii. Sanat fuarlarını 20 bin-30 bin kişi geziyor. Ama bu yıl bizden resim alan kişi sayısı 65 kişi. Bu yüzden artık kredi kartıyla da satın alabilecekler. 
     
Bu sanat fuarından beklentiniz ne 
     Daha önce TÜYAP düzenliyordu bu fuarı. Bu sene sektörün yabancısı olan İkon Turizm yapıyor. Bakalım nasıl olacak Çünkü resim satışı farklıdır. Mesela bir resmi alıcıya veriyoruz, parasını sonra alıyoruz. Bazen üç, beş ay sormuyoruz. Çünkü müşteri geliyor, resmi beğeniyor, "Bir de evimde göreyim" diyor, 1, 2 ay karar veremiyor. 
     
Geri gönderirse... Bu arada da bir parti verir evinde, resmi gösterir bütün dostlarına, fiyakasını da yapar 
     Yapsın. Bizim reklamımız olur. Bizim sektörümüzde böyle bir esneklik gerekiyor. 
     



 YAŞAM 
















</TEXT>
</DOC>
