<DOC>
<DOCNO> 144733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun24.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt'teki bombalı saldırıyla ilgili gelişmeler... 
</HEADLINE>
<TEXT>

     Kuveyt'in Irak sınırı yakınlarındaki Pennsylvania Kampı'nda bulunan 101. Hava İndirme Tümeni'ndeki askerlere karşı düzenlenen ve 13 Amerikan askerinin yaralanmasıyla sonuçlanan bombalı saldırı olayıyla ilgili olarak bir ABD'li askerin sorgulandığı bildirildi. 
     ABD ordusundan yapılan açıklamada, ABD'li bir askerin şüpheli olarak gözaltına alındığı belirtildi. 
     101. Hava İndirme Tümeni'nin merkezinin bulunduğu ABD'nin Kentucky kentindeki Fort Campell askeri üssünün sivil sözcüsü George Heath, Ortadoğu kökenli 2 kişinin de şüpheli olarak göz altına alındığını duyurdu ancak, söz konusu kişilerin halen sorgulanmakta olup olmadığı konusunda bilgi sahibi olmadığını söyledi. 
     101. Hava İndirme Tümeni ile birlikte Kuveyt'te bulunan ''London Financial Times'' gazetesinin muhabiri Charles Clover, CNN televizyonuna telefonla yaptığı açıklamada, bir ABD'li askerin olayla ilgili olarak sorgulanmakta olduğunu belirtti. 
     Clover, askeri yetkililerin gazetecilerin olay hakkında açıklamada bulunmasına sınırlamalar getirdiğini de sözlerine ekledi. 
     Öte yandan Fox haber kanalının haberinde yetkililerin, Müslüman olduğu belirlenen söz konusu askerin saldırıdan önce ''garip şekilde davrandığını'' belirttikleri kaydedildi. Haberde soruşturmanın ABD Ordu Suç Soruşturma Komutanlığı tarafından yürütüldüğü ifade edildi. 
     





</TEXT>
</DOC>
