<DOC>
<DOCNO> 123176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sonspo09.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya, futbol takımlarının gözdesi oldu... 
</HEADLINE>
<TEXT>

     Türk turizminin merkezi konumunda bulunan Antalya, futbol takımlarının da kamp cenneti durumuna geldi. Antalya yöresine bu kış sezonunda kamp amacıyla gelecek takımların sayısının 700'e ulaşacağı tahmin ediliyor. 
     Futbol Federasyonu Akdeniz Bölge Müdürü Sadık Deda, geçen yıl kamp döneminde Antalya yöresinde yerli ve yabancı 460 takımın kamp yaptığını, bu yıl da şu ana dek 500 yerli ve yabancı takımın, kamp için otellerde rezervasyon yaptırdığını söyledi. 
     Avrupa ve Türkiye'deki takımların 10 yıl öncesine dek kış kamplarını Kıbrıs veya İspanya'da yaptığına değinen Deda, ''Artık başta Almanya olmak üzere Avusturya, Belçika, Hollanda, Baltık ülkeleri, Rusya, Ukrayna ile Türk Cumhuriyetleri'nden Azerbaycan, Türkmenistan, Özbekistan takımları, kamp merkezi olarak Antalya'yı seçiyor. Geçen yıl Afrika'dan ve Güney Kore'den gelen takımlar dahi oldu'' dedi. 
     Türk Milli Takımı'nın Dünya Kupası'nda 3. olmasının tanıtıma büyük katkıları olduğunu da vurgulayan Deda, şunları söyledi 
     ''Türk Milli Takımı'nın Dünya Kupası'ndaki başarısı özellikle Japonya, Güney Kore ve Çin'de büyük ilgi uyandırdı. Bu nedenle bu ülkelerden 20 takım şimdiden kış kampını yapmak amacıyla Antalya'daki otellerde rezervasyon yaptırdı. Antalya'daki oteller, çalısma koşulları ve iklim futbol takımları için mükemmel denecek düzeyde. Belek bölgesinde birçok otel, futbol takımları için 3'er, 4'er futbol sahası yaptırdı.'' 
     
     ''TAKIM SAYISI 1500'E ÇIKABİLİR'' 
     Deda, bu yıl Antalya yöresine 700 civarında profesyonel ve amatör futbol takımının gelerek kamp yapacağını belirterek, şöyle konuştu 
     ''Avrupa'da amatör takımlar dahi kamp için yurtdışını tercih ediyor. Amatör takımların çoğu, 5 yıldızlı otel yerine 2 veya 3 yıldızlı otelleri tercih ediyorlar. Ancak bu takımlar antrenman yapacak saha bulamıyorlar. Antalya'da Kaş'tan Gazipaşa'ya dek 47 saha bulunuyor. Antalya merkezde ise 9 saha var. Bu sayı 25'e yükselmeli. Kemer bölgesinde oteller saha yapacak alan bulamıyor. Bu nedenle devlet bu bölgeye 10 civarında saha yaparsa, bu bölge de futbol takımlarıyla dolar. Saha sayımızı acilen artırmalıyız. Aksi taktirde antrenman sahası bulamayan birçok takım kendilerine daha ucuz ülkeler bulmaya çalısır. Bu takımları kaybedebiliriz. Saha sayımızı artırırsak gelecek yıllarda Antalya yöresine gelen takım sayısı 1500'e ulaşabilir. Bir antrenman sahasının maliyeti 150 milyar liradır ama getirisi çok fazladır.'' 
     
     ANTALYA CUP TURNUVASI 
     Antalya'da her yıl yapılan Antalya Cup Turnuvası'nın bu yıl 11 Ocak'ta başlayacağını açıklayan Deda, bu yılki turnuvaya Galatasaray, Beşiktaş, Austria Wien, VFL Bochum, Dinamo Moskova ve AC Sparta Prag takımlarının katılacağını söyledi. 
     Deda, Antalya'ya her yıl olduğu gibi bu yıl da SV Werder Bremen, Feyenoord Rotterdam, SK Sturm Graz, Standart Liege ve TSV Bayer 04 Leverkusen gibi takımların yanı sıra Romanya ve Bulgaristan'dan da çok sayıda takımın geleceğini kaydetti. 
     Dede, bu yıl Antalya'ya futbol takımlarının yanısıra, salon sporu yapan bazı takımların da gelerek kamp yapacaklarını bildirdi. 
     
     TAKIMLARA MAÇ UYARISI 
     Deda, Avrupa'da ve diğer ülkelerde yabancı takımların özel maç yapmaları durumunda bile gittikleri ülkelerin futbol federasyonlarından izin aldıklarını ama Antalya'ya gelen yabancı takımların bu izni almadıklarını kaydederek, ''Bu yıl Antalya'da özel maç yapacak yabancı takımlar federasyonumuza hangi takımlarla maç yapacaklarını bildirmek zorundadırlar. Aksi taktirde izinsiz maç yapan yabancı takımları, kendi ülkelerinin futbol federasyonlarına şikayet edeceğiz'' diye konuştu. 
     





</TEXT>
</DOC>
