<DOC>
<DOCNO> 137987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo03.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ralli Şampiyonası'nda geri sayım başladı... 
</HEADLINE>
<TEXT>

     Dünya Ralli Şampiyonası'nda geri sayım başladı. Antalya'da, 27 Şubat-2 Mart tarihleri arasında gerçekleştirilecek şampiyonanın 3. ayak yarışmalarını izlemek üzere bugüne dek 9 bin kişinin rezervasyon yaptırdığı bildirildi. 
     Dünya Ralli Şampiyonası Yarış Direktörü Metin Çeker, A.A muhabirine yaptığı açıklamada, ''Rally Of Turkey'' ile Dünya Ralli Şampiyonası takviminde 3. sırada yer alarak 14 seçkin ülkeden biri olmayı başaran Türkiye'nin, bu şampiyonayı en iyi biçimde organize etmek için çalışmalarını aralıksız sürdürdüğünü söyledi. 
     Rallinin 27 Şubat-2 Mart tarihleri arasında, Kemer ve Kumluca'nın 1400 metre yükseklikteki dağ yollarında yapılacağına dikkati çeken Çeker, şampiyonayı izlemek üzere bugüne dek 9 bin kişinin rezarvasyon yaptırdığını söyledi. Marcus Gronholm'den Richard Burns'e, Carlos Sainz'den Colin McRae'ye dek birçok ünlü sürücünün şampiyonaya katılacağını anlatan Çeker, şampiyonada Subaru, Hyundai, Citroen, Peugeot, Skoda ve Ford'un yanısıra, bu yıl şampiyonayı izlememesine karşın Mitsubishi'nin de katılacağını bildirdi. 
     Rally Of Turkey'in 2003 WRC'nin Dünya Ralli Şampiyonası 3. ayak yarışı olduğuna işaret eden Çeker, şöyle konuştu 
     ''14 ayaktan oluşan Dünya Ralli Şampiyonası'nın ilk ayağı, Monte Carlo'da başladı. Şampiyonanın 2. ayağı İsveç'te oldu ve 3. ayağı Türkiye'de gerçekleşecek. Türkiye'den sonra şampiyona sırasıyla Yeni Zelanda, Arjantin, Yunanistan, Kıbrıs Rum Kesimi, Almanya, Finlandiya, Avustralya, İtalya, Fransa, İspanya ve İngiltere'de yapılacak. 
     Rally Of Turkey, 3 ayak 8 kısım ve 18 özel etaptan oluşuyor. Efes Pilsen, Süperstage, Simena, Phaselis, Silyon, Perge, Myra, Kemer, Olympos, Kumluca ve Arykanda dahil olmak üzere 10 farklı etaptan oluşan parkurun tamamı 1249 kilometre. Özel etapların uzunluğu ise 380 kilometre. FIA kurallarına göre, 90 yarışmacı ekibin katılacağı Rally Of Turkey, 27 Şubat tarihinde Antalya'nın Cumhuriyet Meydanı'nda saat 17.30'da başlayacak ve 2 Mart Pazar günü Kemer servis alanında sona erecek.'' 
     
     186 ÜLKE TELEVİZYONU YAYINLAYACAK 
     Rally Of Turkey'in 186 ülkenin televizyonundan yayınlanacağını da ifade eden Metin Çeker, Türkiye'den NTV'nin naklen yayın yapacağını, ünlü spor kanalı Eurosport'un da uzun süre yarışları yayınlayacağını söyledi. Çeker, ralliyi bu yıl 10 bin seyircinin izlemesinin beklendiğini, gelecek yıl bu rakamın 30 bine yükselmesini tahmin ettiklerini kaydetti. Çeker, ralli için Türkiye'nin 2.5 trilyon lira harcama yaptığını da sözlerine ekledi. 
     
     KİM ÖNDE 
     Dünya Ralli Şampiyonası'nın ilk 2 ayağı sonunda 12 puan alan ve Citroen adına yarışan Sebastian Loeb-Daniel Elena ekibi birinci, aynı puana sahip yine Citroen adına yarışan Colin McRae-Derek Ringer ekibi 2., Peugeot adına yarışan Marcus Gronholm-Timo Rautiainen ekibi ise 10 puanla yarışı 3. olarak sürdürüyor. Dünya Ralli Şampiyonası'nın 14 ayağında en fazla puanı toplayan ekip, Dünya Şampiyonu olacak. 
     
     RALLİYİ İZLEMENİN ÜCRETİ NE OLACAK 
     Dünya Ralli Şampiyonası'nda, 4 gün boyunca özel ve seyirci etapları düzenlenecek. Özel seyirci etaplarını ilk ve 4. gün izlemek isteyenler 125, 2. ve 3. gün izlemek isteyenler ise 175'er milyon lira ödeyecek. 
     Ayrıca seyirci etaplarını izlemek isteyenler ise, günlük 15 milyon lira verecek. Yarışı izlemek isteyenler ralli komitesi tarafından Antalya ve Kemer'den otobüslerle rallinin yapılacağı etaplara götürülecek. 
     Bu arada özel araçların ralli etaplarına alınmayacağı bildirildi. 
     





</TEXT>
</DOC>
