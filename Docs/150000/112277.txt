<DOC>
<DOCNO> 112277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur11.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten laiklik uyarısı.. 
</HEADLINE>
<TEXT>

     Başbakan Bülent Ecevit, ''Türkiye'de laikliğe ters düşen bir hükümet, iktidar olursa Avrupa'nın kapısını ona kapatacaklardır. Bu ciddi bir uyarıdır seçmenlerimize'' dedi. 
     Başbakan Ecevit, Ankara Sanayi Odası ASO Genişletilmiş Yönetim Kurulu Toplantısı'nda kendilerine daha önce yazılı olarak yöneltilen soruları, ekonomi kurmayları Devlet Bakanı Masum Türker, Orman Bakanı Nami Çağan, DSP Milletvekili Hikmet Uluğbay ve Milletvekili adayı Zekeriya Temizel ile birlikte yanıtladı. 
     Ecevit, düşüncelerini kamuoyuna her zaman nesnel ve objektif bir biçimde aktanan ASO'nun kendilerine ilham kaynağı olduğunu söyledi. Türkiye'nin ekonomik krizden geçtiğini ancak 2002 yılının ikinci yarısından itibaren düzelme sürecine girdiğini ifade eden Ecevit, yaşanan siyasal krizlere rağmen ekonomik büyümenin devam ettiğini kaydetti. 
     Türkiye'de otomotiv sanayinde büyük bir gelişme olduğunu ve bu gelişmeyi görmekten büyük bir memnuniyet duyduğunu ifade eden Ecevit, otomotiv sanayi ile birlikte KOBi'lerin, tekstil sanayinin de gelişmeler kaydettiğini anlattı. Türkiye'nin zengin doğal kaynakları olduğunu, Türkiye'de kaynak sorunu olmadığını belirten Ecevit, Türkiye'nin kaynaklarını yeterince değerlendirememe sorunları olduğunu kaydetti. 
     Türkiye'nin nüfusunun yarısını tarım, köylü nüfusunun oluşturduğuna işaret eden Ecevit, tarımda maalesef gerekli atılımların yapılamadığını belirtti. 
     Ecevit, ''Ancak gelişmiş bazı illerimizde tarımda belirgin gelişme vardır. Çünkü o illerde tarım ile sanayi bir araya getirilmeye başlanmıştır. Denizli ile Bursa bu konuda umut veren örneklerdir'' diye konuştu. 
     Tarım ile sanayiyi bütünleştirmek istediklerini kaydeden Ecevit, tarım sektöründe kooperatifçilik hareketinin gerçekleşmesinin zorunlu olduğuna inandıklarını vurguladı. 
     
     GEÇİCİ İŞÇİLERE KADRO 
     Başbakan Ecevit, Türkiye'nin zengin orman kaynakları bulunduğunu, ancak ormancılık alanında bugüne kadar gerekli atılımların yapılmadığını söyledi. Bu konuda Orman Bakanı Nami Çağan'ın da katkılarıyla büyük gelişmeler sağlandığını ifade eden Ecevit, geçici orman işçilerine sağlanan kadro olanağının adaletin gereği olan bir davranış olduğunu belirtti. Ecevit, hükümete ilk geldikleri dönemde Köy Hizmetlerindeki geçici işçileri kadroya aldıklarını ancak, aynı nitelikte olan diğer kurumlardaki geçici işçileri kadroya alamamalarının kendilerini rahatsız ettiğini kaydederek, ''Bu Konuda bir hamle yapmayı sosyal adaletin gereği olarak gördük. Bu fazla yük getirmeyecektir'' dedi. 
     Başbakan Ecevit, tarım alanında köy-kent projesinin ne kadar önemli olduğunu bildiklerini ifade ederek, tarım köylülerinin gelişebilmesi, kentleşebilmesi için bu yörelerde köy-kent uygulaması başlattıklarını anlattı ve bu uygulama hakkında bilgi verdi. 
     Turizm alanında son 1-2 yılda önemli gelişmeler kaydedildiğini, fakat bu gelişmelerin çok daha ileri düzeylere çıkarılması gerektiğini vurgulayan Ecevit, Türkiye'nin dış satım politikası veya politikasızlığının büyük bir sorun olduğunu anlattı. Dış satım konusunda sadece karayollarına değil, deniz yolları ve demiryollarına da ağırlık verilmesi gerektiğini kaydeden Ecevit, bu eksikliği giderme kararında olduğunu vurguladı. 
     Ecevit, sanayi ve ticaretin gelişmesi için gerekli olan endüstri bölgelerini daha da artırılması kararlılığında olduklarını belirterek, KOBi'lere de destek vereceklerini çünkü KOBİ'lerin büyük sanayilerin Fidanlığı olduğunu kaydetti. 
     Başbakan Bülent Ecevit, meslek liselerini bitiren gençlere kendi alanlarını tercih etmeleri durumunda sınava girmeksizin Üniversiteye girme hakkı tanıdıklarını bildirdi. ''Kayıt dışı ekonomi ekonomimizin çektiği sıkıntılardan birisi belki de en baştka gelenidir'' diyen Ecevit, bu soruna mutlaka çare getirmek kararlılığında olduklarını vurguladı. 
     Başbakan Ecevit, Türkiye'de yatırım yapmak isteyen yabancı bir yatırımcının 40 kapıyı çalmak zorunda kaldığını, ancak bu kapıyı teke indirmek kararlılığında olduklarını söyledi. 
     
     AB VE TÜRKİYE 
     Ecevit, tekno parkların da artırılması gerektiğini, bu konuda da ilk adımı bundan birkaç ay önce attıklarını kaydederek, 57. hükümet döneminin en önemli başarılarından birinin yolsuzluklara karşı verilen mücadele olduğunu anlatarak şunları kaydetti 
     ''TBMM çalışma döneminin son günlerine doğru çok önemli çok büyük atılımlarda bulundu. Bizim Avrupa Birliği'ne tam üyeliğe erişebilmemiz için gerekli bütün olanakları sağladı. Bunları açıkladığımız vakit evvela şaşırdı AB yöneticileri ve üyeleri. Böyle bir şeyi asla beklemiyorlardı. Türkiye'yi AB'nin içine çekmekte çok ürkek isteksiz davranan kimseler bile o yasalarımızı görünce taktirlerini belirtmekten kaçınamadılar. Fakat kendilerini sonradan toparladılar. Acaba ne gibi olumsuzluk bulabiliriz diye kendilerini zorlamaya başladılar ve sonuç olarak da dünkü açıklama çıktı.'' Başbakan Ecevit, bu açıklamadaki, ''yetkililer Türkiye'nin tam üyeliği yönünde bir karar alınmasından önce Türkiye'de 3 Kasım'da yapılacak seçimlerde sonuçların önemini belirtmişlerdir'' cümlesini okuyarak, AB'nin önümüzdeki ay Türkiye'de kurulacak hükümeti görmek istediklerini ve ona göre bir karar vereceklerini kaydetti. 
     Ecevit, ''Bundan kasıtları nedir. Benim kanımca bundan kasıtları şudur Türkiye'de laikliğe ters düşen bir hükümet, iktidar kurulacak olursa Avrupa'nın kapısını ona kapatacaklardır. Bu ciddi bir uyarıdır seçmenlerimize, eğer laikliğe ters düşebilecek tavır içinde bir hükümet, iktidar ortaya çıkacak olursa açıkça belirtiyorlar kapılarımız kapanır diyorlar. Çünkü uyum sağlamaları mümkün olmayabilir. Böyle bir hükümette seçimlere girilirken bu konunun önemine dikkat çekmek isterim'' dedi. 
     





</TEXT>
</DOC>
