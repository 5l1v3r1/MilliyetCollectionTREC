<DOC>
<DOCNO> 147549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo04.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, İzmit'te... 
</HEADLINE>
<TEXT>

     Birinci Süper Futbol Ligi'nde yarın deplasmanda Kocaelispor ile karşılaşacak olan Trabzonspor, İzmit'e gitti. 
     Kafile başkanı Kenan Sönmez, havaalanında yaptığı açıklamada, ligin son 2 haftasını 6 puanla kapadıklarını belirterek, ''Çıkışımızı Kocaelispor maçında da sürdürmek istiyoruz'' dedi. 
     Kocaelispor'un ligde kalma adına son şanslarından birini kullanacağını ve bu nedenle karşılaşmanın çok zorlu geçeceğini de ifade eden Sönmez, ''Ancak bizim de UEFA Kupası'na katılmak gibi bir hedefimiz var. Bunun için puan kaybetmemeliyiz. Kocaelispor maçını da kazanarak Türkiye Kupası'nda Malatyaspor ile yapacağımız maç öncesinde moral bulmak istiyoruz'' diye konuştu. 
     Bordo-mavililerin milli oyuncuları Fatih, Ali Şen, Tayfun ve Somers'in kafileye İstanbul'da katılacağı bildirildi. 
     Kart cezası bulunan Brezilyalı oyuncu Aurelio'nun forma giyemeyeceği bordo-mavili takımın, Kocaelispor karşısına, Petkoviç, Tayfun, Erdinç, Erman Güracar, Hüseyin, Somers, Erman Özgür, Lee Eul Yong, Gökdeniz, Fatih ve Mehmet Yılmaz muhtemel 11'iyle çıkması bekleniyor. 
     





</TEXT>
</DOC>
