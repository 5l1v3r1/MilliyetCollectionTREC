<DOC>
<DOCNO> 132625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun20.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell ''Fransa ile görüş ayrılığımız geçici...'' 
</HEADLINE>
<TEXT>

     ABD Dışişleri Bakanı Colin Powell, Irak'a askeri harekat düzenlenmesi konusunda ABD ile Fransa arasında ortaya çıkan görüş ayrılığının geçici olduğunu söyledi. 
     Powell, bir demecinde, Fransa'nın tutumunun, ''genel süreci etkilemeyecek ani geçici bir değişiklik'' olduğunu belirterek, Fransa'nın ABD'nin tutumuna döneceğini umduğunu ifade etti. 
     Kendi görüşlerinin, ''Irak Devlet Başkanı Saddam Hüseyin'in herhangi bir şekilde silahsızlandırılması'' olduğunu söyleyen Powell, Fransa'nın, bu stratejinin gerekliliğini ve önemini anlamasını ümit ettiğini belirtti. 
     ABD Dışişleri Bakanı, Fransa ile bu konuda görüşmelerini sürdüreceklerini kaydetti. 
     Fransa, Irak'a operasyon düzenlenmesini haklı çıkaracak bir gerekçe henüz görmediğini ve BM silah denetçilerine süre tanınması gerektiğini bildirerek, ABD'nin, BM denetçilerinin Irak'taki incelemeleri sürerken BM'den Irak'a saldırı yetkisi istemesi durumunda Güvenlik Konseyi'nde bunu veto edeceğinin işaretini vermişti. 
     
</TEXT>
</DOC>
