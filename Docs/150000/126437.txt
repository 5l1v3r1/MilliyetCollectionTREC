<DOC>
<DOCNO> 126437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur21.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu kuryesini, parasızlık ele verdi... 
</HEADLINE>
<TEXT>

     Yutarak midesine indirdiği uyuşturucuyla İtalya'ya girmek isterken parası olmadığı anlaşılınca İstanbul'a geri gönderilen Litvanyalı kurye Zalys Martynas'ın midesi ve üzerinde 700 gram eroin ele geçirildi. 
     İstanbul Narkotik Şube Müdürlüğü'nden yapılan açıklamaya göre, Afrika kökenli uyuşturucu kaçakçılarından aldığı 700 gram eroini 1500 Euro karşılığında İtalya'ya götürmeyi kabul eden Litvanya uyruklu Zalys Martynas 24 , bu maddeyi 50 fişek içinde yutarak midesine indirdi. 
     İstanbul'dan bindiği uçakla Roma'ya giden Martynas, havalimanında şüphe üzerine yapılan kontrollerde, üzerinde çıkan 80 euro ile İtalya'da barınamayacağı, ihtiyaçlarını karşılayamayacağı ve gezemeyeceği düşünülerek en son geldiği havalimanı olan İstanbul'a geri gönderildi. 
     Bü süre içerisinde midesinde bulunan 50 fişekten 40'ını çıkartarak üzerinde taşımaya başlayan Martynas, 19 Aralık 2002 tarihinde geldiği Atatürk Havalimanı'nda niçin geri gönderildiği araştırılırken üstünde yapılan aramada fişekler içindeki 550 gram eroin ele geçirilince gözaltına alındı. 
     Şubeye getirilerek doktor kontrolünden geçirilen Martynas'ın, midesinde farkedilen 10 fişek içindeki 150 gram eroini daha çıkarması sağlandı. 
     Sorgusunda, Hollanda'da yaşadığını ve motosikletle akrobasi gösterisi yapabilmek için paraya ihtiyaç duymasından dolayı kuryeliği kabul ettiğini anlatan Zalys Martynas, midesindeki eroinleri önce Roma'ya, ardından da trenle Napoli'ye götürmeye çalıştığını bildirdi. 
     Martynas'ın İstanbul'da bağlantı kurduğu Afrika kökenli uyuşturucu tacirlerinin yakalanması amacıyla 2 eve operasyon düzenleyen polis, boşaltıldığı görülen bu evlerde diğer sanıklara ulaşamadı. 
     





</TEXT>
</DOC>
