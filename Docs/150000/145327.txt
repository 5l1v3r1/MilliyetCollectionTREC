<DOC>
<DOCNO> 145327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sonspo15.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Belgrad Ormanı'nda kondisyon depoladı 
</HEADLINE>
<TEXT>

     Fenerbahçe, 2 günlük iznin ardından Adanaspor ile oynayacağı lig maçının hazırlıklarına başladı. 
     Sarı-lacivertli futbolcular, Belgrad Ormanı'nda teknik sorumlu Oğuz Çetin yönetiminde kros çalışması yaptı. 2 kilometrelik parkuru 4 kez koşan futbolculara nabızlarını ölçer saatler takılırken, her parkur sonrası saatler kontrol edilip, koşu hızları buna göre ayarlandı. 
     Toplam 8 kilometrelik koşunun ardından, futbolculara eğimli bir alanda istasyon çalışması yaptırıldı. 
     Antrenmana toplam 13 futbolcu katılırken, Ceyhun sağ dizindeki ağrı nedeniyle çalışmayı yarıda bıraktı. 
     İdmana milli takım kamplarında bulunan Rüştü, Fatih, Volkan, Kemal, Tuncay, Mirkoviç, Johnson, Rebrov ve Vladimir ile sakatlıkları nedeniyle Samandıra Tesisleri'nde tedavi olan Semih ve Serhat katılmadı. 
     Sarı-lacivertliler, yarın Samandıra Tesisleri'nde yapacakları antrenmanla Adanaspor maçının hazırlıklarını sürdürecek. 
     Bu arada teknik sorumlu Oğuz Çetin'in, yarın idman sonrası saat 12.30'da Samandıra Tesisleri'nde basın toplantısı düzenleyeceği bildirildi. 
     




</TEXT>
</DOC>
