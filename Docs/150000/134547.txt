<DOC>
<DOCNO> 134547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/siyaset/siy03.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Valilere Sezer rötuşu 
</HEADLINE>
<TEXT>

Cumhurbaşkanı, Atatürkçü bilinen Muzaffer Dilek’in merkeze alınmasını önledi. Sezer’in karşı çıktığı Şehabettin Harput’a da görev verilmedi... 
     TOLGA ŞARDAN Ankara 

     İçişleri Bakanı Abdülkadir Aksu, son yılların en geniş Valiler Kararnamesi’ne imza attı. 
     Valiler Kararnamesi’nin kulisleri, değişik değerlendirmelere sahne oldu. İstanbul Valiliği ile Emniyet Genel Müdürlüğü’ne yapılan atamalarla sürpriz isimler göreve getirildi. 
     Kararname, önceki günkü MGK toplantısı sırasında kabine üyelerine "elden" dolaştırılıp imzalatıldı. 
     
     MECBUREN GENEL MÜDÜR 
     Emniyet Genel Müdürlüğü için düşünülen adaylarda sorun çıkması üzerine "savaş valisi" Gökhan Aydıner, "mecburen" Emniyet Genel Müdürlüğü’ne getirildi. 
     Cumhurbaşkanı Sezer, sadece AKP Genel Başkanı Tayyip Erdoğan’la yakın olan Ordu Valisi Kemal Yazıcıoğlu’nun görevde kalmasını uygun gördü. 
     Diğer sürpriz atama ise İstanbul’da yaşandı. Aksu, yakını Yusuf Ziya Göksu’yu, Erdoğan ise Kemal Yazıcıoğlu’nu İstanbul’a getirmek istedi. Her iki adayda sorun yaşanması üzerine Sezer, Emniyet Genel Müdürlüğü için düşünülen Samsun Valisi Muammer Güler’i "sürpriz" olarak İstanbul’a atadı. 
     
     YER AÇMAK İÇİN... 
     Emniyet Genel Müdürü Kemal Önal’ın büyük bir ile atanması gündeme gelince, yer açılması için Bursa Valisi Ali Fuat Güven Uşak’a kaydırıldı, boşalan yere de, daha önce ANAP’tan aday olan Oğuz Kaan Köksal getirildi. Önal da, "mağdur olmaması için" Adana’ya atandı. 
     
     HARPUT’A GÖREV YOK 
     Sezer’in karşı çıktığı merkez valisi Şehabettin Harput’a görev verilmedi. Bolu Valisi olduğu dönemde depremzede bir kadına attığı tokat nedeniyle görevden alınan Aksu’nun yakın arkadaşı Nusret Miroğlu ise Diyarbakır’a atandı. 
     Erkan Mumcu’nun okul arkadaşı Efkan Ala Batman’a, Aksu’nun sınıf arkadaşı Arslan Yıldırım Trabzon’a, MERNİS’i sonuçlandıran Nüfus Vatandaşlık İşleri Genel Müdürü İlhan Atış da Kahramanmaraş’a atandı. Cumhurbaşkanı Sezer, Atatürkçü olarak bilinen Muzaffer Dilek’in merkeze alınmasını önledi. 
     AKP Genel Sekreteri İdris Naim Şahin’e yakın olan Mülkiye Başmüfettişi Enver Salihoğlu, Erdoğan’ın memleketi Rize’ye atandı. 
     
     YARDIMLARA KARŞILIK 
     Bakanlık Müsteşarı Muzaffer Ecemiş’in yanı sıra, merkez valisi Alpaslan Karacan ile eski milletvekili Galip Demirel’in, Ankara Gölbaşı’nda bir yıla yakın süreyle arsa bulmasına yardım eden Gölbaşı Kaymakamı Musa Küçükkurt, "yardımlarının karşılığını" Iğdır Valisi olarak aldı. 
     



 SİYASET 



















</TEXT>
</DOC>
