<DOC>
<DOCNO> 126227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sonspo19.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - Trabzon 3-2 
</HEADLINE>
<TEXT>

     Birinci Süper Futbol Ligi'nde Fenerbahçe, Trabzonspor'u 3-2 mağlup etti. 
     Yaşadığı zor günlerde Trabzonspor'u yenerek ligin ilk yarısını 3 puanla kapatmayı hedefleyen Fenerbahçe, karşılaşmanın ilk dakikalarında iyi organize olamadı. Savunmasında hatalar yapan sarı-lacivertli ekip, 13. dakikada Fatih'in golüyle kısa süren bir şok yaşadı. 18. dakikada rakip kaleye ilk kez ciddi bir atak yapan Fenerbahçe, bu atağında Tuncay ile golü bularak, oyunda dengeyi sağladı. Bu dakikadan sonra rakip kalede daha etkili olan sarı-lacivertli takım, savunmasında hatalar yapmasına karşın Tuncay ile 2. golü de bularak devreyi 2-1 önde kapadı. Son dakikada Ceyhun'un şutunda, topun direkten dönerek kale içine düştüğü pozisyon sonrası, Fenerbahçeli futbolcular, ''gol'' itirazında bulundu. Ancak, hakem Ali Aydın bu pozisyonda ''devam'' kararı verdi. 
     Maçın ilk dakikalarında Fenerbahçe kalesinde tehlikeler yaratan Trabzonspor, Fatih ile aradığı golü erken buldu. Daha sonra Tuncay'ın arka arkaya attığı 2 golle geriye düşen Karadeniz ekibi, Fenerbahçe atakları karşısında kalesinde son dakikalarda zor anlar yaşarken, devreyi 2-1 yenik kapadı. 
     11. dakikada soldan hareketlenen Gökdeniz'in ceza alanına girerken vuruşunda, top kaleci Oğuz'da kaldı. 
     13. dakikada Mehmet Yılmaz'ın pasıyla ceza alanında kaleci Oğuz ile karşı karşıya kalan Fatih, yerden bir vuruşla topu filelere göndererek Trabzonspor'u 1-0 öne geçirdi. 
     15. dakikada Aurelio'nun pasıyla penaltı noktası üzerinde topla buluşan Mehmet Yılmaz'dan önce Fatih, araya girerek topu kornere attı ve büyük bir tehlikeyi önledi. 
     18. dakikada Ümit'in sağdan ortasında Trabzonspor savunmasını aşan topa iyi yükselen Tuncay, güzel bir kafa vuruşuyla meşin yuvarlağı ağlara gönderdi ve eşitliği sağladı 1-1. 
     23. dakikada soldan Macit'i geçerek ceza alanında çizgiye dek inen Ceyhun'un ortasında, Erman Güraçar'a çarpan topla arka direkte buluşan Tuncay, meşin yuvarlağı bir kez daha filelere göndererek takımını öne geçirdi 2-1. 
     24. dakikada Mehmet Yılmaz'ın pasıyla ceza alanının sağ çaprazında topla buluşan Gökdeniz'in sert şutunda, top üstten auta gitti. 
     29. dakikada Johnson'un uzun pasıyla kaleciyle karşı karşıya kalan Tuncay'dan önce, kaleci Petkoviç çıkarak meşin yuvarlağı 2 hamlede kontrol etti. 
     35. dakikada Ümit'in ceza alanının dışından kullandığı serbest vuruşta, penaltı noktası üzerinden Ogün'ün ters kafa vuruşunda, kaleci Petkoviç topa sahip oldu. 
     39. dakikada soldan ceza alanına giren Tuncay, kaleciyle karşı karşıya kaldığı pozisyonda vuruşunu yaptı. Kaleci Petkoviç'i geçen topu Erman Güraçar çizgiden çıkardı. 
     45. dakikada Ceyhun'un ceza yayının hemen üzerinden aşırtma vuruşunda, kaleci Petkoviç'i geçen top önce üst direğe çarpıp kale içine düştü. Daha sonra yan direğe çarpıp göre dönen topu önünde bulan Tuncay'ın vuruşunda, meşin yuvarlak savunmaya çarptı. Bu pozisyondan sonra protokol tribününde pozisyonun tekrarını izleyen Fenerbahçeliler, topun gol çizgisini geçtiği yönünde fikir belirtip, tepki gösterdi. 
     Maçın ilk yarısı da 2-1 Fenerbahçe'nin üstünlüğüyle sona erdi. 
     Karşılaşmanın ikinci yarısına daha temkinli başlayan Fenerbahçe, rakip kalede gol ararken, bir anda kendi kalesinde gol gördü. Fenerbahçe'de sahanın yıldızı Tuncay, yine sahneye çıkarak, kendisinin ve takımının 3. golünü atıp, sarı-lacivertli ekibi bir kez daha öne geçirdi ve Fenerbahçe, zorlu mücadeleden 3 puanla ayrılarak, lige verilecek araya 35 puanla girdi. 
     Trabzonspor ise ikinci yarıda, ilk yarıya oranla rakip kalede daha az etkili olurken, duran bir toptan Hüseyin ile beraberliği sağladı. Ancak Tuncay'ı durduramayan bordo-mavililer, bu oyuncunun attığı golle karşılaşmadan 3-2 yenik ayrılarak, İstanbul'dan puansız döndü. 
     Maçın ikinci yarısına Trabzonspor, Macit'in yerine Serkan Özsoy'u xx alarak başladı. 
     47. dakikada Ceyhun'un sağdan kullandığı köşe atışında, ceza alanının dışında topla buluşan Abdullah'ın şutunda, meşin yuvarlak kaleci Petkoviç'de kaldı. 
     53. dakikada Ceyhun'un pasıyla ceza alanının sol çaprazında topla buluşan Serhat'ın sert vuruşunda, top yan ağlarda kaldı. 
     60. dakikada ceza alanı dışından serbest vuruş kullanan Erman Güraçar'ın kaleye gönderdiği topa, kaleci Oğuz sahip oldu. 
     62. dakikada Fenerbahçe'de, Ceyhun'un yerine Steviç xx , 63. dakikada da Trabzonspor'da Mehmet Yılmaz'ın yerine Muzaffer x oyuna girdi. 
     64. dakikada soldan serbest vuruş kullanan Erman Özgür'un ceza alanına gönderdiği topu, Hüseyin kafayla filelere gönderdi 2-2. 
     68. dakikada Trabzonsporlu Erman Özgür sarı kart gördü. 
     73. dakikada serbest atış kullanan Abdullah'ın ceza alanına gönderdiği topu arka direkte Serhat kafayla içeriye gönderdi. Altıpasta Tuncay, boş pozisyonda kafa vuruşuyla meşin yuvarlağı filelere göndererek, takımının ve kendisinin 3. golünü attı 3-2. 
     77. dakikada Fenerbahçe'de, Serhat'ın yerine Ali Güneş x , 79. dakikada da Trabzonspor'da Gökdeniz'in yerine Selahattin x oyuna dahil oldu. 
     81. dakikada Trabzonsporlu Serkan Özsoy sarı kart gördü. 
     90. dakikada ceza alanı içinde topla buluşan Fatih'in vuruşunda, top üstten auta gitti. 
     Uzatma dakikalarında Fenerbahçe'de maçın yıldızı Tuncay'ın yerine Semih oyuna dahil oldu. 
     Maçta başka gol olmadı ve Fenerbahçe, Trabzonspor'u 3-2 yendi. 
     





</TEXT>
</DOC>
