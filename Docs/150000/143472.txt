<DOC>
<DOCNO> 143472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sontur09.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan "ABD ile eski anlaşmalar geçerli... 
</HEADLINE>
<TEXT>

     Devlet Bakanı Ali Babacan, olası Irak savaşında Türkiye'nin uğrayacağı zararları karşılamak üzere ABD ile yapılan ekonomik yardım anlaşmasının yürürlükte olduğunu belirterek, bu anlaşmayla ABD'nin Türkiye'ye 6 milyar dolarlık hibe sağlayacağını vurguladı. 
     Bakan Babacan, CNN Türk'ün sorularını yanıtladı. 
     Babacan, tezkerenin gecikmeli geçmesi nedeniyle yardım miktarının değişebileceği yönündeki spekülasyonlara dikkat çekilerek, eski anlaşmanın hala geçerli olup olmadığı sorusunu, "Eski anlaşmalar hala geçerli" diye yanıtladı. 
     Bu anlaşma kapsamında toplam 6 milyar dolarlık bir hibenin söz konusu olduğunu belirten Babacan, bunun 2 milyar dolarının askeri amaçlı hibelerden oluştuğunu anımsattı. 
     Babacan 4 milyar doların ise askeri amaçlar dışında kullanılacak hibe olduğunu belirterek, şöyle devam etti 
     "Fakat bu 4 milyar doları krediye çevirme hakkımız var. 
     Belli katsayılar kullanarak, kredinin yapısına, vadesine ve faizine göre bu katsayılar değişiyor. Bu 4 milyar doların istediğimiz kısmını krediye çevirme hakkımız var. Tahminen, bunun tamamını krediye çevirmeyi düşünüyoruz şu anda. O esneklik anlaşmalar gereği bize ait olduğu için bunu parça parça kullanıp ve her parçanın kredi mi yoksa hibe mi olarak kullanılacağına da biz karar vereceğiz." Babacan, bu tür yardımların bir kez olacağını, önemli olanın ekonomik programın devamı ve mali disiplinin sürdürülmesi olduğunu söyledi. Babacan, bu kredinin mutlaka borç ödemelerinde kullanılması, bütçe giderlerinde kullanılmaması gerektiğini belirterek, "Aksi halde bu operasyondan daha borçlu bir ülke olarak çıkarız" dedi. 
     
     8.5 MİLYAR DOLARLIK KÖPRÜ KREDİSİ 
     8.5 milyar dolarlık köprü kredisinin savaş başladıktan 
     hemen sonra geleceğinin belirtildiği, bu kapsamda savaşın patlaması durumunda bu kredinin gelip gelmeyeceği sorusu üzerine Babacan, tarihler konusunda çok net bir şey söylemenin doğru olmadığını söyledi. Babacan, köprü kredinin kullanımıyla ilgili koşullara da açıklık getirerek, "Anlaşmaya göre, ABD Başkanı Bush, Kongre'ye bu operasyon için ek bütçe istiyorum diye gittiği anda bu kredi serbest bırakılacak" diye konuştu. Babacan, kredinin, tamamının kullanılmasının söz konusu olmadığını belirterek, "Bu açılan bir kredi hattıdır. Bu ihtiyaç olduğunda, ihtiyaç olduğu miktarda kullanılabilir. Kısa vadeli olacak bu. Kongre'den, bir karar çıktığı anda asıl gerçek krediler serbest bırakılınca, bu köprü krediler geri ödenecek ve asıl uzun vadeli diğer krediler devreye girecek" dedi. 
     
     BAKANLAR KURULU TEZKEREYİ GÖRÜŞEBİLİR 
     Tezkerenin, Bakanlar Kurulu'nda bugün görüşülüp görüşülmeyeceğinin sorulması üzerine Babacan, hükümet programının okunmasının ardından bugün Bakanlar Kurulu'nun olağanüstü toplanacağını ve Irak'la ilgili önemli kararlar alınacağını söyledi. 
     Bakan Babacan, Türkiye'nin yanı başındaki böyle bir gelişmeye kayıtsız kalamayacağını vurgulayarak, Türkiye'nin ulusal çıkarları çerçevesinde Irak konusunda daha aktif rol alacağı mesajını verdi. Babacan, Irak'la ilgili olarak ABD'nin son açıklamalarının ardından hükümette, ABD ile daha yakın işbirilği içinde olma eğiliminin ortaya çıktığını söyledi. Babacan, hükümütteki genel eğilimin tezkere konusunda çok olumlu olduğunu yineledi. Babacan, bu konuda ABD ile yakın bir çalışma içine gireceklerini kaydetti. 
     Tezkerenin Meclis'ten geçmesi için grup kararı alınıp alınmayacağı sorusuna Babacan, "Bugünkü Bakanlar Kurulu'nda etraflıca görüşülüp değerlendirilecek. Bizim, farklı senaryolarda ne yapılacağı konusundaki hazırlıklarımız haftalar öncesinde tamamlandı. Özellikle olası ekonomik paketin içeriği, mekanizmaların nasıl çalışacağı haftalar öncesinden belirlenmişti. Alınacak kararlar doğrultusunda çok hızlı adımlar atılıp, uygulamaya hemen geçebilmek mümkün, hem askeri hem siyasi alanda" karşılığını verdi. 
     
     IMF İLE GÖRÜŞMELER 
     IMF ile görüşmelerin hangi aşamada olduğunun sorulması üzerine Babacan, niyet mektubunun imza aşamasına geldiğini söyledi. Babacan, hükümette değişiklik olabileceği için eski hükümetin son günlerinde niyet mektubunu imzalamayıp yeni hükümete bıraktığını kaydetti. Babacan, niyet mektubunda ufak tefek ayrıntılar bulunduğunu, bunlar da tamamlanınca mektubun gönderileceğini söyledi. 
     Niyet mektubundaki en önemli konunun bütçe olduğunu anlatan Babacan, bütçenin de öngörüldüğü gibi yüzde 6.5 faiz dışı fazla hedefiyle geçtiğini vurguladı. "Niyet mektubundaki diğer tüm unsurlar bir yana bütçe bir yana" diyen Babacan, mektupla ilgili olarak yapısal değişiklikler ve özelleştirme olsun her konu üzerinde mutabakata varıldığını söyledi. 
     





</TEXT>
</DOC>
