<DOC>
<DOCNO> 127949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sontur01.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yılda yeni cezalar... Yere izmarit atana 714 milyon lira... 
</HEADLINE>
<TEXT>

     Çevre Kanunu'nun ihlali halinde verilen idari para cezaları bugünden itibaren arttı. Yeni artışla sigara izmaritini yere atmanın cezası yeni asgari ücretin yaklaşık 3.2 katı olan 714 milyon lira. 
     Çevre Bakanlığı'nın ''Çevre Kanunu Uyarınca Verilecek İdari Para Cezalarına İlişkin Genelgesi''ne göre, Çevre Kanunu'nun ihlali halinde verilecek idari para cezaları bugün itibarıyla yüzde 53.2 oranında arttırılarak uygulanacak. 
     Bu artışa göre, her türlü atık ve artığın çevreye zarar verecek şekilde belirlenen standartlara ve yöntemlere aykırı olarak doğrudan ya da dolaylı biçimde alıcı ortama verilmesi, depolanması, taşınması, uzaklaştırılması ve benzeri faaliyetlerde bulunan gerçek kişilere 714 milyon 260 bin, kuruluş ve işletmelere 2 milyar 142 milyon 830 bin, defter tutması gereken kuruluşlar ve işletmelere ise 3 milyar 571 milyon 440 bin lira para cezası uygulanacak. Bu çerçevede yere sigara izmariti atma ve tükürme ile arabadan madeni kutu, şişe gibi atıkları fırlatanlar 714 milyon 260 bin lira para cezasına çarptırılacaklar. Bu miktar asgari ücret olan 222 milyon 750 bin liranın yaklaşık 3.2 katı. 
     Kirlenmeyi önleme, durdurma, etkilerini giderme veya azaltmak için gerekli tedbirleri almayan kişiler 3 milyar 571 milyon 440 bin, kuruluş ve işletmeler 10 milyar 714 milyon 330 bin ve defter tutması gereken kuruluşlar ise 17 milyar 857 milyon 250 bin lira ceza ödeyecekler. 
     Koruma alanlarının aşırı ve yanlış kullanımı, her türlü çöp ve atıkların yurt dışından getirilmesi nedeniyle ülkenin ekolojik dengesinin bozulması, hayvan ve bitki türlerinin nesillerinin tehlikeye düşürülmesi, doğal zenginliklerin tahribine yol açanlara 714 milyon 260 bin ile 3 milyar 571 milyon 440 bin lira arasında değişen cezalar uygulanacak. 
     Havada, suda veya toprakta kalıcı özellik gösteren ve ekolojik dengeyi bozan kimyasal maddelerin üretimi, ithali, taşıma, depolama ve kullanımına ilişkin sınırlamalara uymayanlar da 7 milyar 142 milyon 880 bin ile 35 milyar 714 milyon 520 bin lira arasında değişen para cezasına çarptırılacaklar. 
     
     Gürültü kirliliği 

     Kişilerin huzur ve sükununu, beden ve ruh sağlığını bozacak şekilde standartlar üzerinde fabrika, atölye, eğlence yeri, konut ve ulaşım araçlarında gürültü çıkaran kişilere 357 milyon 120 bin, kuruluş ve işletmelere 1 milyar 71 milyon 410 bin ve defter tutması gereken kuruluş ve işletmelere ise 1 milyar 785 milyon 710 lira para cezası uygulanacak. 
     Müstakil veya ortak olarak arıtma tesisi kurmayan kuruluş ve işletmelere 7 milyar 142 milyon 880 bin, defter tutması gereken kuruluşlara ise 21 milyar 428 milyon 710 bin lira para cezası verilecek. 
     Her türlü atık ve artıkların arıtılması veya zararsız hale getirilmesi sırasında çevreye zarar vermeyen önlemleri almayan kuruluş ve işletmeler 3 milyar 571 milyon 440 bin, defter tutması gereken kuruluşlar da 10 milyar 714 bin 330 lira para cezasına tabi olacaklar. 
     İşletme faaliyetlerinde değişiklik yapma ve tesisini büyütme durumunu önceden mahallin en büyük mülki amirine bildirmeyen kuruluş ve işletmelerden 2 milyar 142 milyon 830 bin ile defter tutması gereken kuruluş ve işletmelerden 6 milyar 428 milyon 590 bin lira para cezası alınacak. 
     Kullandıkları yakıt ve çıkardıkları atık ve artıklarının özellik ve miktarlarına ilişkin bilgileri sürekli ve düzenli olarak belirlemeyen, belgelemeyen ve Çevre Bakanlığı'na bildirmeyen kuruluş ve işletmelere 3 milyar 571 milyon 440 bin ile 10 milyar 714 bin 330 lira arasında değişen para cezaları verilecek. 
     
     En ağır ceza deniz kirletene 

     Bütün sahillerde, karasuları, iç suları olan Marmara Denizi, İstanbul ve Çanakkale boğazlarında, liman ve körfezlerde, tabii ve suni göller ile akarsularda kirletme yasağına uymayanlara getirilen idari para cezaları da şöyle 
     -Balast tahliyesi yapan tankerlerden 1000 dahil gros tona kadar olanlar 35 milyar 714 milyon 520 bin, 1000 ile 5000 dahil groston arasındakiler 71 milyar 429 milyon 80 bin, 5000 gros tondan fazla olanlar ise 357 milyar 145 milyon 460 bin lira -Tankerler dahil diğer gemilerden her türlü atık ve artık döken, sintine tahliyesi yapanlardan 18 dahil ile 1000 dahil gros ton arasındakiler 35 milyar 714 milyon 520 bin, 1000 gros tondan fazla olanlar ise 71 milyar 429 milyon 80 bin lira -Denizi kirleten ve sintine basan iki zamanlı kıçtan takmalı ve benzine yağ karıştırarak çalışan motorlu teknelerin egzoz kirletmeleri hariç deniz vasıtalarından ise 18 hariç gros tona kadar olan gemilere ve gemi tarifine uymayan deniz vasıtalarına ise 2 milyar 142 milyon 830 bin lira. 
     Bu yasakların tekrarı halinde uygulanacak para cezaları bir kat artırılacak. 
     






</TEXT>
</DOC>
