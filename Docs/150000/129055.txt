<DOC>
<DOCNO> 129055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sondun17.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da "İslam ve Batı" konulu programın canlı yayınında kavga 
</HEADLINE>
<TEXT>

     İtalya'da yerel bir televizyon kanalında, İtalyan Müslümanlar Birliği Başkanı Abel Smith ile ''İl Foglio'' gazetesinin köşe yazarı ve Savunma Bakanlığı danışmanı Prof. Dr. Carlo Pelanda, terörizmin de tartışıldığı canlı yayın sırasında tekme tokat kavga etti. 
     Ülkenin kuzeyindeki Padova kentinde yayın yapan Teleserenissima adlı televizyonda yayınlanan ''İslam ve Batı'' konulu programda, Pelanda ve Smith'in birbirlerine tokat atmalarıyla başlayan kavga, daha sonra diğer ulusal televizyonlarda da gösterildi. 
     Konunun terörizme geldiğinde İtalyan Müslümanlar Birliği Başkanı Smith'in ''11 Eylül saldırısı, uluslararası terörizm değil, ABD'nin gizli servislerinin kendi içinde organize ettikleri bir şeydir'' tezini savunması üzerine Pelanda, Smith'i ''terörist'' diye suçladı. 
     Smith'in ''Sen cahilsin ve aptalsın'' şeklinde hakaret etmesinden sonra ayağa kalkan Pelanda'nın Smith'e tokat atmasıyla başlayan kavga üzerine canlı yayın durduruldu. 
     Kavganın, stüdyo içinde ve dışında 10 dakika daha sürdüğü bildirildi. 
     Programın yapımcısı Gianluca Versace ise her iki konuğun da yayının başından itibaren karşılıklı olarak hakaret içeren sözler sarf ettiklerini belirtti. 
     





</TEXT>
</DOC>
