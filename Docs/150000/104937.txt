<DOC>
<DOCNO> 104937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/spor/ygokce.html </URL>
<DATE> 2002/08/31/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Kararsız Lucescu 
</HEADLINE>
<TEXT>

     100. yılın coşkusu büyük... Taraftar kararlı altın yılda şampiyonluk istiyor. Ama gelin görün ki, tribündeki coşku ve beklenti ile sahadaki takımın oyunu aynı senkronu tutturamıyor. Sanırım bunda en önemli etken, Beşiktaş’ın bir türlü kanat organizasyonunu oluşturamaması. Lucescu, Niyazi’yi deniyor. İbrahim’de ısrar ediyor, olmuyor. Dün de Tamer ve Serdar ile sağ - sol kanat denemesi yapıyor, maya yine tutmuyor. Bir dörtlü savunma, sonra bir bakıyorsunuz Lucescu üçlüye dönüyor. Takım kaçırdığı goller bir yana, rakibine maçın başından sonuna kadar inanılmaz gol pozisyonları armağan ediyor. 
     Beşiktaş’ın oturmamış, pişmemiş, ham mücadele anlayışı var, sistemi belli değil. Kim oyun kuruyor, kim savunma yapıyor, kim presci, kim yaratıcı anlaşılmıyor. Herkes olur olmaz yerde, birbirinden rol çalma peşinde. 
     Dünkü maçtan ilginç izlenimler size... Ahmet Dursun kale ağzında, boş durumda topu ıskaladı, meşin yuvarlak Beşiktaş’ın sağ tarafına gitti. Oradan Tamer maç içindeki tek olumlu hareketini yaparak, yeniden kale ağzına doldurdu. Pancu kendi klasını da değerini de göstererek tabelayı değiştirdi. 
     Maçın başından sonuna kadar Pancu - Ahmet ikilisine baktım. Aralarında doğru dürüst yardımlaşma yok. İkisi de kendi başına oynuyor. Pancu biraz daha orta alandaki arkadaşlarıyla yardımlaşma isteklisi... Topu yumuşatıyor, serbest arkadaşlarına aktarıyor. Sonra yeniden pozisyona giriyor. Şimdiden söyleyebilirim Beşiktaş’ın tüm santrforları hazır olduğu zaman Lucescu ileri ikiliyi Pancu bir İlhan, Nouma ya da Ahmet formülü ile kuracak. 
     Kanatlar çalışmıyor dedik, ama hakkını teslim edelim. Bu Zago ile Ronaldo, savunmanın içine gizlenmiş, oyun kurucuları Beşiktaş’ın. Ne var ki, onlar savunmaya ek, oyun kuruculukta da görev yüklenirken, orta alan savunma hizmetlerinden kaytarıyor. Bu sözüm Amaral için geçerli değil. Ötekilerin hepsi için geçerli... 
     Sergen ve Tayfur oyuna girdikten sonra o verimsiz koşular, nafile gayretler değer kazanmaya başladı. Sergen’in Tayfur’a attırdığı gol, ortak bir ustalığın ve özverinin ürünüydü. Aynı Sergen, tek hareketle Ahmet Dursun ve Tümer Metin’i aynı anda gol pozisyonuna soktu, ama adamlar kördüğüm oldu. 
     Amaral ve Sergen’in Beşiktaş’a kattığı güzellikler, son bölümde tribündeki Beşiktaşlılar’ın beklentisine ve coşkusunu eşlik edecek düzeydeydi. Lucescu, geçen hafta da iki kanat oyuncusunu çıkarıp maçı kazandı, bu hafta da aynı işi yaptı. Belki de, kanatsız futbol üzerine tez hazırlıyordur, ne bileyim 
     Diyarbakırspor’un o kadar gol pozisyonu üretip, açtığı gediklerden sayı bulamaması talihsizlikleriydi. Ama yine de Kartal’ı zorladılar. 
     
     



 SPOR 



























</TEXT>
</DOC>
