<DOC>
<DOCNO> 149810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sontur13.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nun ardından... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Irak savaşı öncesinde ve savaş sırasında hükümetin ortaya koyduğu politik tavır ve izlediği çizgi, uluslararası camianın duyarlılıklarına en fazla hitap eden çizgidir'' dedi. 
     Şener, Bakanlar Kurulu'nun 4 saat 15 dakika süren toplantısının ardından, basın mensuplarına açıklamalarda bulundu. 
     Şener, Bakanlar Kurulu toplantısında, öncelikli olarak Irak savaşı, buna ilişkin gelişmeler ve ortaya çıkan son durumun görüşüldüğünü, Türkiye açısından izlenmesi gereken noktalar üzerinde görüş alışverişinde bulunulduğunu bildirdi. 
     Irak savaşı öncesinde ve savaş sırasında hükümetin ortaya koyduğu politik tavır ve izlediği çizginin, uluslararası camianın duyarlılıklarına en fazla hitap eden çizgi olduğunu belirten Şener, basın-yayın kuruluşlarında ilk günden itibaren konuyla ilgili farklı değerlendirmeler yapıldığını anlattı. 
     Türkiye'nin önünde, yanı başındaki gelişmelere yönelik değişik alternatifler olduğunu, farklı siyasal tavır ve farklı politikalar benimsenebileceğini ifade eden Şener, 58. ve 59. hükümetlerin bu alternatif politikaları sürekli olarak masaya yatırdığını söyledi. 
     Şener, bugün gelinen nokta itibariyle, savaş başlamadan önce herhangi bir hükümet sözcüsünün, ''savaş sürecinde ve devamında, Türkiye'de herkesin işinde, evinde normal hayatına devam edeceğini, hiçbir vatandaşın burnunun kanamayacağını, Türkiye'de kuyruklar olmayacağını, pazarlarda alışveriş hacminin aynen devam edeceğini, herkesin kazancında olacağını, özelleştirme ihaleleri konusunda verilen tekliflerin normal dönemlerde verilen tekliflerden daha fazla olacağını, Türkiye topraklarına tek bir mülteci gelmeyeceğini, Türkiye topraklarından Irak'a yönelik hiçbir asker geçişi olmayacağını, Türkiye'nin izlediği politik tavrın AB ülkelerinin Türkiye'de mevcut demokratik sürece saygı duyulmasına sebep olacağını ve üçüncü dünya ülkelerinde Türkiye'nin izlediği tavrın saygı uyandıracağını, ABD ile Türkiye arasındaki ilişkilerde saygınlığa ve demokratik sürece saygı duyulan tavrın her zaman devam edeceğini'' söylemesi durumunda bunlara kimsenin inanmayacağını anlattı. 
     Türkiye'nin, yanı başındaki savaşa ilişkin süreci çok sağlıklı bir şekilde geçirdiğini ifade eden Şener, şöyle konuştu 
     ''Bu olumlu görüntüler, 58. ve 59. hükümetlerin ve AK Parti'nin bütün olarak ortaya koyduğu diplomatik ve politik tavırlardan meydana gelmiştir. Bu durum, bugünkü Bakanlar Kurulu toplantısında da değerlendirilmiştir. Oradaki gelişmeleri ve Türkiye'nin bu süreci nasıl geçirmiş olduğunu yeni baştan gözden geçirdik. Türkiye açısından olabileceklerin en olumlusunun veya olumsuzlukların en azının meydana geldiğini tespit ettik. Bundan sonra ekonominin canlanması ve önemli sektörlerde gelişmelerin sağlanabilmesi için her türlü tedbir alınacaktır. Savaşın en çok etkilediği sektörlerin başında turizm gelmektedir. Son gelen bilgilere göre, bir ara durgunluğa giren turizmde son günlerde çok önemli canlanma görülmektedir.'' 
     





</TEXT>
</DOC>
