<DOC>
<DOCNO> 135217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun17.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "El Kaide ile Irak arasında ilişki var" 
</HEADLINE>
<TEXT>

     İngiltere Başbakanı Tony Blair, El Kaide ile Irak arasında ilişki olduğunun kanıtlanamadığını belirten milletvekillerine, ''Bu yönde bir delil bulunmadığını söylemek yanlış olur'' dedi. 
     Parlamentoda, milletvekillerinin çeşitli sorularını yanıtlayan Blair, bir milletvekilinin, Irak-El Kaide ilişkisini kanıtlamadıklarını söylemesi üzerine, ''bu konuda hiçbir delil bulunmadan konuştuklarını iddia etmenin doğru olmayacağını'' söyledi. 
     Bu yönde kendilerine istihbarat akışı olduğunu kaydeden Blair, ''Ancak bu ilişkinin boyutları, niteliği ve nereye kadar gittiği tam olarak bilinmiyor'' dedi. 
     Irak ile 11 Eylül saldırıları arasında ise hiçbir ilişki kurmadıklarını hatırlatan Blair, ''Benim ağzımdan bugüne kadar bu yönde hiçbir şey çıkmadı'' diye konuştu. 
     Blair, milletvekillerinin, ''İngiliz ve Amerikan hükümetlerinin Irak ile El Kaide arasında zorla ilişki olduğu görüntüsünü yaratma çabası içinde olduklarına'' dair eleştirilerini ise ''Bunu söylemek adil olmaz'' sözleriyle yanıtladı. 
     Başbakan Blair, Irak'a karşı olası savaşta kullanılacak silahlar hakkında ise böyle bir harekat sırasında kullanılacak silahların İngiltere'nin uluslararası yükümlülüklerine ve verdiği sözlere uygun silahlar olacağını vurguladı. 
     Irak'ın BM'nin 1441 sayılı kararını çiğnemesi halinde ikinci bir BM kararına ihtiyaç duyacaklarını belirten Blair, Irak Devlet Başkanı Saddam Hüseyin'in ''İngiltere ve ABD'nin propogandalarının kurbanı biri değil, baskıcı bir diktatör'' olduğunu savundu. 
     Blair, Usame Bin Ladin'in Pakistan'da olup olmadığına dair bir soru üzerine de, ''Bilmiyorum, bilsem zaten gider yakalardım'' dedi. Blair, başka bir soru üzerine, Ortadoğu barış sürecine ilişkin çabalarının süreceğini, bölgede güvenlik, politik reformlar ve iki devlet temeline dayalı bir çözüm için uğraştıklarını anlattı. 
     İngiltere Başbakanı, Kuzey İrlanda'da barış sürecine dönüşün sağlanması için görüşmelerin sürdüğünü de ifade etti. 
     





</TEXT>
</DOC>
