<DOC>
<DOCNO> 121832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo07.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da olağan genel kurula doğru... 
</HEADLINE>
<TEXT>

     Trabzonspor Kulübü'nün 14 yönetim kurulu üyesi, 15 Aralık'ta yapılacak olağan genel kurulda yeniden aday olan kulüp başkanı Özkan Sümer'i destekleyeceklerini açıkladılar. 
     Yönetim kurulu üyeleri Ömer Gürsoy, Bahri Köse, Salih Alpaslan, Mahmut Ören, Kenan Atalay, Alpaslan Özdemir, Coşkun Kahraman, Mehmet Ongan, Tahsin Usta, Kenan Sönmez, İlhan Demirel, Süleyman Aydoğdu, Müminhan Bilgin ve Murat Saylan, yaptıkları yazılı açıklamada, 2 yıllık görev süresince, başta Özkan Sümer olmak üzere her türlü zorluğa karşı birlikte durarak ve güçlükleri aşarak, kulübü her alanda özgür ve özüyle bütünleşmiş bir yapının başlangıç noktasına getirdiklerine inandıklarını bildirdiler. 
     Özgür ve demokratik bir yapıya kavuşan kulüpte birçok başkan adayının çıkmasını saygıyla karşıladıklarını ifade eden yönetim kurulu üyeleri, şunları kaydettiler 
     ''Hepinizin bildiği gibi yönetim kurulu üye sayısı 17'ye inecektir. O nedenle, başkanımız oluşturacağı yeni yönetim kurulunda bize yer versin veya vermesin, başkanımızın oluşturacağı liste dışında hiçbir listede yer almayacağız. Hiçbir koşul, ön şart ve isteğimiz olmaksızın Özkan Sümer'in yanında olacağız ve onun yeniden başkan seçilerek hizmetlerini sürdürmesi yönünde kendisine her türlü desteği vereceğiz. Bunu yapmanın bizim açımızdan, Trabzonspor Kulübü'nün aydınlık geleceğe ulaşması yönünde bir sorumluluk olmakla birlikte, tüm zorluklara ve zorlanmalara karşın bizlerden vazgeçmeyen ve kendisine Trabzonspor Genel Kurul üyelerince verilen görevi layıkıyla tamamlayan başkanımız Sümer'e karşı bir vefa sunuşumuz olduğunu bilmenizi isteriz.'' 
     





</TEXT>
</DOC>
