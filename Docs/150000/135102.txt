<DOC>
<DOCNO> 135102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur25.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı'nda, bayram tatilleri iptal 
</HEADLINE>
<TEXT>

     Dışişleri Bakanı Yaşar Yakış, bakanlığın Irak ile ilgili tüm dairelerinde çalışanların bayram tatilinin iptal edildiğini açıkladı. 
     Yakış, Yugoslavya Dışişleri Bakanı Goran Svilanoviç ile Ankara Palas'taki görüşmesinin ardından gazetecilerin sorusu üzerine bölgedeki gelişmeler nedeniyle alınan bu kararı açıkladı. 
     Dışişleri Bakanlığı'nda Irak ile ilgilenen önemli dairelerin bayram boyunca tam kadro çalışacağını, diğer dairelerin de güçlendirilmiş iskelet kadroyla mesai yapacağını kaydeden Yakış, bunun, benzer gelişmeler karşısında her zaman alınan rutin önlemler çerçevesinde olduğunu söyleyerek, bu kararın bir genelgeyle bakanlık bünyesinde de duyurulacağını ifade etti. 
     Bayram tatilinin başlayacağı 8 Şubat gününün, Türkiye'nin olası bir Irak operasyonu için kararını açıklaması açısından bir son tarih olup olmadığının sorulması üzerine Yakış, şunları söyledi 
     ''Hayır, ABD tabii ki Türkiye'nin bir an önce tutum almasını ister. Ama Türkiye, önce kendi çıkarlarını düşünür. Sonra ABD ile mükemmel dostluğumuz çerçevesinde kararlar verilecektir.'' 
     





</TEXT>
</DOC>
