<DOC>
<DOCNO> 114941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/ekonomi/eko01.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Program iyi de 2003’te 20 zor 
</HEADLINE>
<TEXT>

OECD, bu yılki büyüme ve enflasyon hedeflerinin tutacağını, ancak 2003’de yüzde 20 enflasyon ve yüzde 5 büyüme hedeflerinin gerçekleşmesinin zor olduğu tahmininde bulundu 
     EKONOMİ SERVİSİ 

     Ekonomik İşbirliği ve Kalkınma Örgütü OECD , ekonomik programın siyasi ve ekonomik şoklara rağmen yolunda gittiğini, 2002’de yüzde 4 büyüme, yüzde 35’lik yıl sonu enflasyon hedeflerinin gerçekleşebileceğini açıkladı. OECD, buna karşın 2003 yılında yüzde 20 enflasyon, yüzde 5 büyüme hedeflerinin ise zor gerçekleşebileceği tahmininde bulundu. 
     OECD’nin dün açıklanan Türkiye raporunda, "Yüksek faiz ve ekonomik durgunluk pazar güvenini olumsuz etkilemesine rağmen, ekonomik program doğru yolda gidiyor" denildi. 
     Bankacılıktaki krizin ardından devam eden, başta tahsili gecikmiş alacaklar olmak üzere zayıflıklara acil olarak çözüm bulması gerektiğini belirten OECD, Türkiye’nin borç stokunda dövize endeksli borçlanmanın artan oranına dikkat çekerek, liranın reel değer kaybının borcun döndürülmesinde ilave riskler yaratabileceği uyarısında bulundu. 
     Raporda, "Liranın ani reel değer kaybı borçların sürdürülebilirliği üzerinde daha fazla baskıya yol açabilir. Borcun sürdürülebilirliği beklentilerde bir iyileşme ve reel faizlerde bir gerilemeye kritik derecede bağımlıdır" denildi. 
     
     Belirsizlik reformları 
     Raporda, "Dolarizasyonun yüksekliği ve enflasyondaki atalet göz önüne alındığında, enflasyonun kontrol altına alınmasında tehdit var" tespitleri yer aldı. 
     Önümüzdeki yıl enflasyonun yüzde 20’nin üzerinde kalmasını ve büyüme oranının da yine yüzde 5’in altında kalarak yüzde 3.5’e gerilemesini beklediğini açıklayan OECD, bu yılki yüzde 35 enflasyon ve yüzde 4’lük büyüme hedeflerinin ise gerçekleşebilir olduğunu belirtti. 
     



 EKONOMİ 


















</TEXT>
</DOC>
