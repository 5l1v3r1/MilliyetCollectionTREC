<DOC>
<DOCNO> 116915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun34.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Parlementosu Üyesi Ceyhun AK Parti kazandı, Türkiye kaybetti 
</HEADLINE>
<TEXT>

     Avrupa Parlamentosu üyesi Ozan Ceyhun, ''Türkiye'deki genel seçimlerde alınan sonuçlardan hayal kırıklığına uğradığını'' belirterek, ''AK Parti kazandı, Türkiye kaybetti'' dedi. 
     Alman Sosyal Demokrat Parti SPD üyesi Ceyhun, Türkiye'deki seçim sonuçlarına ilişkin yazılı açıklamasında, ''Elbette seçmenin kararına saygı göstermek zorundayız. Ancak Türkiye'deki seçim sisteminin bozukluğu nedeniyle yüzde 35 civarında bir oy oranıyla köktendinci bir partinin Türkiye'nin kaderini belirleme hakkına sahip olması da alkışlanabilecek bir olay değil'' şeklinde görüş belirtti. 
     Açıklamasında, ''Milli Görüş kökenli kadroların oluşturduğu Meclis çoğunluğunun oluşturacağı bu yeni hükümet, AB yolunda giden Türkiye'nin başına gelebilecek en büyük şanssızlık olsa gerek'' sözlerine yer veren Ceyhun, 11 Eylül saldırılarından sonra dinci odaklara hassasiyeti artmış olan AB kamuoyunun Türkiye'nin AB üyeliğine sıcak bakmayacağını öne sürdü. 
     Türkiye'nin AB üyeliğine karşı olan kesimin bu durumda memnun olacağını, Sosyal Demokratların ise gelişmeleri izlemek zorunda kalacaklarını belirten Ceyhun, ''Kendini kontrol edemediği anda modern Türkiye'nin sembollerine yönelik sataşmalarıyla tanınan AKP başkanının demokratik kurallar dışı komutası altında oluşacak bir hükümetin AB üyeliği yolunda ne ölçüde samimi olacağı konusunda büyük şüphelere sahip bir milletvekili olarak AKP'nin seçim zaferini Türkiye için büyük bir yenilgi olarak değerlendirmekteyim'' dedi. 
     AK Parti hükümetinin Kopenhag'da yapılacak AB zirvesinde Türkiye'ye üyelik müzakerelerine başlanması için takvim verilmesi konusunda başarılı olacağını sanmadığını ifade eden Ceyhun, ''Dilerim, Türkiye AB hedefinden bir İran kadar uzakta bir konuma gelmemiştir'' dedi. 
     





</TEXT>
</DOC>
