<DOC>
<DOCNO> 148598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko20.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Türkiye yok farzedilerek hesap yapılamaz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'nin ciddi ve bölgesinde ağırlığı olan bir ülke olduğunu belirterek, ''Türkiye'yi yok farz ederek, yeryüzünde hiçbir ülkenin hesap yapması mümkün değildir'' dedi. 
     Devlet Bakanı Şener, Ali Bayramoğlu başkanlığındaki Müstakil Sanayici ve İşadamları Derneği MÜSİAD heyetini kabulünde, gazetecilerin sorularını yanıtladı. 
     Bir gazetecinin ABD'den gelecek yardımın şarta bağlandığını hatırlatarak, ''Bu şartlar altında bu krediyi kullanacak mısınız '' şeklindeki sorusuna Şener yanıt vermeden önce, MÜSİAD Başkanı Bayramoğlu esprili bir şekilde müdahale ederek, ''Borsa yüzde 10 düşer bu sorunun cevabıyla'' dedi. Şener ise şöyle konuştu 
     ''Bu söylediğiniz şartlar söz konusu değil, şunu da açıkça söyleyeyim, biz kimseden para falan istemedik. Ama küreselleşmenin geldiği düzeyde uluslar biliyor ki, bir ülkedeki gelişmeler kendilerini de etkiliyor.'' Nitekim bu savaş haberleri ile birlikte değişik ülkelerde bir takım para tartışmaları olduğunu, bunun Türkiye'nin herhangi bir talebine bağlı olmadığını söyleyen Şener, ABD'nin sadece Türkiye'yi değil, bazı komşu ülkeleri de dikkate alan bir miktar belirleyip, hazırlıklar yaptığını, AB nezdinde ve Japonya'da bile bazı fonların ayrılmasının tartışıldığını belirtti. Bakan Şener, şöyle devam etti 
     ''Dolayısıyla tüm bunlar değerlendirildiğinde şunu söyleyebiliriz, demek ki küreselleşmenin geldiği bu düzeyde, dünyanın bir köşesinde ortaya çıkan hadise oraya çok uzaktakileri bile etkiliyor. Etkilediği için de bu ülkelerdeki gelişmeleri izliyor ve oralara yönelik olarak, muhtemel ekonomik ve siyasi beklentilerini dikkate almak suretiyle bir takım kendince hesaplar yapıyor. Türkiye ciddi, bölgesinde ağırlığı olan bir ülkedir. Türkiye'yi yok farz ederek, hiç bir ülkenin hesap yapması mümkün değildir. Türkiye'ye düşen Türkiye'ye yakışır politika ortaya koymaktır. Irak meselesinde de Türkiye ve hükümeti, Türkiye'ye yakışır politika ortaya koymuştur ve uygulamaktadır. Bu saydığım politikalar karşısında ABD'nin Türkiye'ye hibe veya kredi şeklinde bir fon ayırması ve AB'nin fon ayırmasının tartışılması bizim taleplerimize bağlı gelişmeler değildir.'' 
     
     AB ÜYELİĞİ 
     Bir basın mensubunun bugün bir gazetede yer alan Danimarka Başbakanı'nın Kopenhag Zirvesi'deki konuşmalarını hatırlatarak, ''Bu konuşmaları nasıl değerlendiriyorsunuz '' şeklindeki sorusuna ise Şener, AB ile yarım asırı bulan ilişkilerin bugüne kadar gelişmeleri takip edildiğinde, en önemli mesafenin kendi iktidarları döneminde alındığının görüleceğini belirtti. 
     Şener, şöyle konuştu 
     ''Zaman zaman ortaya çıkan bazı açıklamalar, bazı politik tutumlar, uluslararası ilişkilerde sadece Türkiye açısından değil, her ülke açısından takip edilen konularda da gündeme gelebilir. Önemli olan nerede hangi engellerin, olumsuzlukların var olduğunu bilip, bunları aşma iradesini ortaya koymaktır. Bugün için sorun olan bir gün sonra sorun olmaktan çıkabilir. Bugün için engel olanı ertesi gün tasfiye edebilirsiniz. Önemli olan bazı cümlelere bazı olumsuzluklara takılmamaktır. Bunu aşmak ve yola devam etmek iradesini ortaya koymaktır.'' Milli Görüş'ün terör örgütleri listesine alınmasına yönelik bir soruya da Şener, Dışişleri Bakanı'nın bu konuda bir açıklama yaptığını hatırlattı. 
     Bunun bir uluslararası anlaşma olduğunu ve bu anlaşmanın yürürlüğe konması ile ilgili bir kanun tasarısı olduğunu kaydeden Şener, şöyle devam etti 
     ''Konu nedir, bu kanun tasarısı gerekçesinde buna benzer ifade yer almıştır. Ancak bu konu, bu kullanılan üslup çerçevesinde değerlendirildi, uluslararası hukuka uygun değildir. Dolayısıyla, bunun değişmesi lazım. Yani söz konusu olay gerekçe metnidir. Yani o gerekçe bir hukuki anlam da taşımamaktadır. Ama bir gerekçe de olsa, bir kanun tasarısı gerekçesi de olsa, bu tür bir ifadenin yer almaması gerekir.'' 
     





</TEXT>
</DOC>
