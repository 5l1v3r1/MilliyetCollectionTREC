<DOC>
<DOCNO> 133311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sontur10.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
500'ü aşkın kuruluş Denktaş'i desteklemek amacıyla birarada... 
</HEADLINE>
<TEXT>

     Bazı sendikalar, meslek örgütleri ve derneklerin de aralarında bulunduğu 500'ü aşkın sivil toplum kuruluşu tarafından, KKTC ve Cumhurbaşkanı Rauf Denktaş'a destek amacıyla ''KKTC ve Rauf Denktaş'a Destek Girişimi'' oluşturuldu. 
     Ulusal Sanayici ve İşadamları Derneği USİAD Genel Başkanı ve CHP PM Üyesi Kemal Özden, Girişim Yürütme Kurulu adına Türk-İş 1. Bölge Temsilciliği'nde düzenlediği basın toplantısında, siyasi yelpazenin en sağından soluna kadar 500'ü aşkın kuruluşun Türkiye ve KKTC'nin ulusal menfaatleri doğrultusunda biraraya geldiğini söyledi. 
     Türk-İş'ten Atatürkçü Düşünce Derneği'ne, Ülkü Ocakları'ndan 68'liler Birliği Vakfı'na, USİAD'dan Kıbrıs Türklerini Kurtarma Derneği'ne kadar çok sayıda sivil toplum örgütünün, Kıbrıs'ta ''ver kurtul'' rüzgarlarına karşı ulusal çıkarlar için birleştiklerini vurgulayan Özden, ''Ulusuma müjdeler olsun. Bu girişimle, başta KKTC'de estirilmek istenen ve sayın Rauf Denktaş'ı hedef alan hain 'ver kurtul'cu rüzgarı bertaraf edeceğiz'' dedi. 
     ''Türk milletinin beklentileri doğrultusunda, Türkiye ve KKTC'nin istikbalini, bağımsızlığını garanti altına alacak, ulusal çıkarları savunan bir girişimle ortaya çıktıklarını'' dile getiren Özden, milli çıkarları savunmak için büyük bir kampanya başlatacaklarını bildirdi. 
     
     GİRİŞİM'İN BİLDİRİSİ 
     Özden, daha sonra ''KKTC ve Rauf Denktaş'a Destek Girişimi'' adına hazırlanan basın bildirisini okudu. 
     ''Kuvayi Milliye günlerindeyiz. Vatan, evlatlarını göreve çağırıyor. Kıbrıs, orada yaşayan kardeşlerimiz büyük bir ihanetle karşı karşıya. 'Ver kurtul'cular gemi azıya aldılar'' denilen bildiride, şunlar kaydedildi 
     ''Rum kesiminin bile altına imza atmaktan çekindiği Kofi Annan planını, Kıbrıs tarihi ile özdeşleşmiş Cumhurbaşkanı Rauf Denktaş'a imzalatmak için büyük baskı yapıyorlar. Kuzey Kıbrıs'ta egemen ve bağımsız bir Türk devleti olmadıkça, çözüm olmayacağını herkes biliyor. Çözüm iki bölgelilik, eşit egemenlik ilkesine dayalı, Türkiye'nin etkin ve fiili garantörlüğü temelinde ve birinin KKTC olacağı iki eşit ortak kurucu devlet. Hal böyle iken kopartılan yaygaralara ne demeli. 
     Türkiye'nin savunması Kıbrıs'tan başlar. Kıbrıs'ı veren Türkiye'yi verir. Bu gerçeği tersine çevirmek isteyenler mütareke yıllarının günümüzdeki mandacılarıdır. KKTC ve Rauf Denktaş'a Destek Girişimi olarak, bütün milletimizi ayrım yapmaksızın birliğe davet ediyoruz. Kuvayi Milliyeciler ayağa kalkın.'' 
     
     ÖZDEN, SORULARI YANITLADI... 
     Bildiriyi okumasının ardından basın mensuplarının sorularını yanıtlayan Kemal Özden, ''AK Parti Genel Başkanı Recep Tayyip Erdoğan'ın, Davos'ta Kıbrıs ile ilgili yaptığı açıklamayı nasıl değerlendiriyorsunuz '' şeklindeki soru üzerine, ''Birliğimizi bozacak ve milli davamıza zarar verecek her türlü açıklamadan kaçınılmalıdır. Bu konuda sayın Denktaş yanıt vermiştir. Biz Denktaş'ın arkasındayız'' dedi. 
     ''KKTC'de anlaşma yanlısı gösterileri nasıl değerlendiriyorsunuz '' sorusuna ise Özden, ''Gösterilerin dışarıdan fonlandığı ortada. Bizim oluşturduğumuz platformun önümüzdeki günlerde yapacağı girişimlerle gerçekler daha iyi anlaşılacaktır'' karşılığını verdi. 
     Özden, bir başka soru üzerine de, 2 Şubat Pazar günü Şişli Abide-i Hürriyet Meydanı'nda, yine Şubat ayında Ankara'da miting düzenleyeceklerini söyledi. 
     Toplantıya, Kıbrıs Türklerini Kurtarma Derneği Başkanı Zehra Bilge Eray, Türk-İş 1. Bölge Temsilcisi Faruk Büyükkucak, 68'liler Birliği Vakfı Başkanı Gökalp Eren, Atatürkçü Düşünce Derneği adına Üsküdar Şube Başkanı Mustafa Karacan ve vatandaşlar katıldı. 
     





</TEXT>
</DOC>
