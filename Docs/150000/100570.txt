<DOC>
<DOCNO> 100570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo17.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Hakyemez "İbrahim ancak şampiyonaya hazır olur" 
</HEADLINE>
<TEXT>

     14. Dünya Erkekler Basketbol Şampiyonası'na katılacak A Milli Takım, çalışmalarını sürdürürken, genel menajer Doğan Hakyemez, henüz hazır olmadıklarını söyledi. 
     A Milli Takım Genel Menajeri, en iyi şekilde çalışmalarını sürdürdüklerini belirterek, ''Ancak henüz şampiyonada mücadele edecek seviyeye gelmedik'' dedi. 
     Hakyemez, şu aşamada Avrupa seviyesinde olduklarını vurgulayarak, ''Ancak henüz Dünya basketbolu seviyesinde değiliz. Bu yolda mesafe katetmemiz gerekiyor. Sakat oyuncularımız var. Onlar iyileşince daha da iyi olacağız. ABD'deki şampiyonaya kadar tam olarak istediğimiz seviyeye geliriz'' diye konuştu. 
     Menajer Hakyemez, kadroyu, şampiyonadan 24 saat önce 12'ye indireceklerini dile getirdi. 
     Yugoslavya'da düzenlenecek Belgrad Turnuvası'nın da kendileri için önemli olduğunu kaydeden Hakyemez, turnuvadaki maçlar sonunda seviyelerini görme imkanı bulacaklarını ifade etti. 
     
     ''İBRAHİM, ANCAK ŞAMPİYONAYA HAZIR OLUR'' 
     Sakat oyuncular hakkında da bilgi veren Hakyemez, sözlerini şöyle tamamladı 
     ''Hüseyin ve İbrahim'in sakatlıkları sürüyor. Hüseyin, 12 Ağustos Pazartesi gününe kadar hazır olacak. Kendisi bu tarihten itibaren takımla birlikte çalışacak. İbrahim ise ancak şampiyonaya kadar tam olarak iyileşecek. Bu iki sakat oyuncumuzu Yugoslavya'ya götürmeyeceğiz. Hüseyin ve İbrahim, Belgrad Turnuvası'nda oynamayacak. Her iki oyuncumuz da çalışmalarını İstanbul'da sürdürecek.'' 
     





</TEXT>
</DOC>
