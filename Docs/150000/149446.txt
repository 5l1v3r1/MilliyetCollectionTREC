<DOC>
<DOCNO> 149446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/guncel/gun04.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmergeleri aşiret çıkartacak 
</HEADLINE>
<TEXT>

Sürgündeki rejim muhalifi Şammar aşireti, silahlı birlikleriyle Musul'a geçti. Aşiret, KDP'ye Musul'dan çıkması için 24 saat süre tanıdı... 
     NAMIK DURUKAN 
KERKÜK 

     Musul ve Kerkük'teki yağmalama olayları azalırken, Suriye'de sürgünde bulunan rejim muhalifi Şammar aşireti, Musul'daki yönetimi ele almak için binlerce silahlı birliğiyle Musul bölgesine geçti. Aşiret KDP'ye 24 saat süre tanıyarak, peşmergelerin derhal Musul'dan çıkmasını istedi. 
     Türkiye'nin "kırmızı çizgilerini ihlal" noktasına kadar gelen ve bölgedeki yağmalamaya engel olamayan peşmerge güçlerine bir uyarı da, Suriye'den bölgeye geçen Şammarlardan geldi. Barzani liderliğindeki KDP'ye mesaj gönderen aşiret, Musul'un Arapların olduğunu, bu nedenle bölgede Kürtlerin kontrolü ele geçirmesinin kabul edilemeyeceğini bildirdi. 
     
     ASKERLER SEVK EDİLDİ 
     ABD askerleri de, Kerkük'te düzeni sağlamak ve petrol bölgesini kontrol altına almak için çalışmalarını hızlandırdı. Petrol tesislerinin bulunduğu alanlara çok sayıda ABD askeri sevk edildi. ABD'nin Irak'taki yönetimin başına getirmek istediği Irak Ulusal Kongresi Başkanı Ahmet Çelebi ise Kuzey Irak'tan topladığı paralı Kürt peşmergelerle Nasıriye'yi denetim altına almaya çalışıyor. Gece geç saatlerde ise birçok Amerikan tankı Kerkük'e geldi. 
     Bu arada Bölgedeki Türkmenler ise peşmergelerin Kerkük'e yığınağı artırdığını ve bunun bir işgal hareketi olduğunu söyledi. Türkmenler, "Kerküklüler korku ve endişe içinde. Bir Saddam gitti, diğer Saddam geldi" diye konuştular. 
     


GÜNCEL 






















</TEXT>
</DOC>
