<DOC>
<DOCNO> 120956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo10.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs Ukraynayı yenip, birinciliği kovalayacağız... 
</HEADLINE>
<TEXT>

     A Milli Basketbol Takımı Başantrenörü Aydın Örs, 33. Avrupa Basketbol Şampiyonası elemelerinde Ukrayna'yı da yenip, grup birinciliğini kovalayacaklarını söyledi. 
     Örs, millilerin Abdi İpekçi Spor Salonu'ndaki antrenmanında yaptığı açıklamada, Ukrayna maçına 'final' olarak bakmadıklarını ifade ederek, ''Sadece hedef maçlarımızdan biri. Bu maçı da kazanıp, 7 galibiyetle Avrupa Şampiyonası Finalleri'ne gitmeyi garantilemek istiyoruz'' dedi. 
     İsviçre maçında iyi hücum edemediklerini ve adaptasyon sorunu yaşadıklarını ifade eden Örs, şöyle konuştu 
     ''Hakemler de sertliğe müsade edince, oyunumuzu oynayamadık, çok top kaybı yaptık. Şimdi deplasmanda zor bir takıma karşı oynayacağız. Ukrayna maçını tecrübemiz, direncimiz ve savunmamız ile kazanacağımızı düşünüyorum.'' Aydın Örs, takımda sakat olan Kerem Tunçeri'yi Ukrayna maçında oynatamayacaklarını ancak, iyileşen Mirsad'ın bu karşılaşmada forma giyebileceğini söyledi. 
     Milli Takım Menajeri Doğan Hakyemez ise Avrupa Şampiyonası finallerini yüzde 80 garantilediklerini vurgulayarak, ''İyi bir takıma karşı oynayacağız. Oyuncularımız İsviçre maçında çok iyi mücadele ettiler. O kadar hırslıydılar ki galibiyeti garantilediğimiz durumda, Kerem topu oyunda tutmak için sakatlanmayı göze aldı. Bu hırsımız ve mücadele gücümüzle Ukrayna'yı da yeneceğimize inanıyorum'' diye konuştu. 
     
     KAPTAN İBRAHİM İNANÇLI 
     Takım kaptanı İbrahim Kutluay da Ukrayna ile deplasmanda zor bir maç yapacaklarını belirterek, ''Onların da bir şansı var, bunu değerlendirmek isteyecekler. İyi oynayıp o maçı da kazanacağımızı düşünüyorum'' dedi. 
     Hidayet, Mehmet Okur ve Mirsad'ın olmadığı Bulgaristan ve İsviçre maçlarında skor yükünün daha fazla kendisinde olduğunu anlatan İbrahim, ''Ancak ben bu gibi durumlara alışığım, ayrıca takımda herkes sayı yükünü çekebiliyor. İsviçre maçında skor olarak kısır kaldık ama, iyi müdafaa yaparak hızlı hücumlarla sayılar bulduk. Zaten çok iyi savunma yaparsanız, maçı kazanırsınız'' diye konuştu. 
     İbrahim son olarak, Kerem Tunçeri'nin yokluğunda diğer arkadaşların ellerinden geleni yapacağını söyledi. 
     
     MİLLİ TAKIM OTELİ'NDE YANGIN 
     A Milli Basketbol Takımı'nın milli maçlar öncesinde kamp yaptığı Polat Renaissance Oteli'nde sabah saatlerinde çıkan yangında, milli basketbolcu Mirsad Türkcan'ın panik yaşadığı bildirildi. 
     İsviçre maçından sonra Başantrenör Aydın Örs'ün takıma izin vermesi nedeniyle otelde sadece menajer Doğan Hakyemez ve yardımcısı Barbaros Akkuş ve Mirsad Türkcan'ın bulunduğu belirtilirken, yangın sırasında otelin hemen boşaltıldığı öğrenildi. Özellikle Mirsad'ın panik yaşadığı ve köpeği ile birlikte otelin dışına çıktığı kaydedilirken, milli oyuncu sabah idmanına gelirken otelde çıkan yangın nedeniyle dumana maruz kaldığını söyledi. 
     
     UKRAYNA MAÇI HAZIRLIKLARI 
     12 Dev Adam, Ukrayna ile yapacağı 33. Avrupa Basketbol Şampiyonası Eleme Grubu maçının hazırlıklarına yaptığı antrenmanla başladı. 
     Antrenör Aydın Örs yönetiminde Abdi İpekçi Spor Salonu'nda gerçekleştirilen idmanda, oyuncular yaklaşık 1 saat taktik ağırlıklı basketbol oynadıktan sonra, salonda halter çalıştılar. 
     Antrenmana sakatlığı nedeniyle kadrodan çıkartılan Kerem Tunçeri katılmazken, bu oyuncu arkadaşlarını saha kenarında oturarak izledi. Milli basketbolcunun oturmakta güçlük çektiği gözlendi. 
     Millilerin bu akşam yapacağı antrenmanın saat 17.00'den 18.00'e alındığı bildirildi. Milliler, yarın sabah saat 09.30'da Ukrayna'ya gidecek. 
     





</TEXT>
</DOC>
