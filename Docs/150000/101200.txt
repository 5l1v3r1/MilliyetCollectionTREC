<DOC>
<DOCNO> 101200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sontur26.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun da il olmak istiyor... 
</HEADLINE>
<TEXT>

     Hatay'ın İskenderun İlçesi Gazeteciler Cemiyeti ve Anadolu Basın Birliği, İskenderun'un il yapılması için, siyasilere yönelik ortak deklarasyon yayınlama kararı aldı. 
     Konuyla ilgili yapılan yazılı açıklamada, İskenderun'un tüm kriterleriyle artık kendi boyutlarını aşan büyük bir ilçe konumunda olduğu ancak yarım asırdır süren il olabilme mücadelesinde henüz olumlu bir gelişme kaydedilemediği belirtildi. 
     Açıklamada, 12 Ağustos Pazartesi günü, ilçede yayın yapan günlük gazetelerin birinci sayfasında, ''İskenderun Halkı'' imzasıyla, siyasilere yönelik bir deklarasyon yayınlama kararı alındığı belirtilerek, siyasilerin artık İskenderun halkının il olma konusundaki haklı isteğine duyarlı davranmaları istendi. 
     Ayrıca, 9 Ağustos 2002 Cuma günü, 3 Hatay milletvekilinin imzasıyla TBMM'ye, İskenderun'un il olması yolunda resmi başvurunun yapıldığı hatırlatılarak, ''Tüm milletvekillerimizi, il olabilme yeterliliğine fazlasıyla sahip İskenderun için duyarlı davranmaya çağırıyoruz'' denildi. 
     





</TEXT>
</DOC>
