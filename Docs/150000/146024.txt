<DOC>
<DOCNO> 146024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sonspo21.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Hedefimiz Avrupa'da ilk 8 içinde sürekli olarak yer almak 
</HEADLINE>
<TEXT>

     Galatasaray Kulübü Başkanı Özhan Canaydın, şu anda futbolda Avrupa'da 10., dünyada ise 20. sırada olduklarını ifade ederek, ''Hedefimiz Avrupa'da ilk 8 içinde sürekli olarak yer almak'' dedi. 
     Kulüp başkanı Özhan Canaydın ve yöneticiler, medyanın spor servisi yöneticileri ve yazarlarına, göreve gelişlerinin 1. yıldönümü nedeniyle Ceylan Intercontinental Oteli'nde yemek verdi. 
     Teknik direktör Fatih Terim'in de katıldığı toplantıda bir konuşma yapan Canaydın, Avrupa ve dünya futbolunda şu anda bulundukları durumla herkesin iftihar etmesi gerektiğini ifade ederek, Galatasaray'ı dünya kulübü yapmak için çalışmalarını sürdürdüklerini söyledi. 
     Altyapıyı çok güçlendirdiklerini ve artık medyada ''Galatasaray borç batağında'' gibi haberlerin çıkmadığını anlatan Canaydın, güçlü bir yapı kurma çalışmalarını sürdüreceklerini vurguladı. 
     
     ''TARİH TEKERRÜRDEN İBARETTİR'' 
     Canaydın, idari yapı olarak profesyoneleşmeyi ön plana aldıklarını anlatarak, ilk olarak da futbol takımını Fatih Terim'e emanet ettiklerini hatırlattı. 
     Fatih Terim'in 2 yıl gibi kısa bir süre sonra yeniden Galatasaray'da çalışmaya başladığını belirten Canaydın, ''1996 ve sonrasını hatırlayın. Tarih tekerrürden ibarettir. Biz de tarihi yeniden tekerrür etmesini sağlamaya çalışıyoruz'' diye konuştu. 
     
     ''AJAX MODELİNE DOĞRU GİDİYORUZ'' 
     Canaydın, Üçüncü Futbol Ligi 5. Grup'ta mücadele eden Beylerbeyi Kulübü'nün yüzde 100'ünü aldıklarını ifade ederek, takımda yer bulamayan genç oyuncuların burada oynatılacağını dile getirdi. 
     Senegal'de bir takımı alma çalışmalarının da sürdüğünü belirten Canaydın, ''Böylece Ajax madeline doğru gidiyoruz. Buralardan yetişen sporcular Galatasaray'ın geleceği olacak. Altyapıdan 4 oyuncumuz da ileride Galatasaray formasını diyecektir'' dedi. 
     
     ''FAIR-PLAY İÇİN YARDIMCI OLUN'' 
     Canaydın, kendi camiasından tepkiler almasına karşın fair-play için çaba harcadığını da söyledi. 
     Medyadan bu konuda yardım isteyen Canaydın, şöyle devam etti 
     ''Sizler bu konuda beni yalnız bırakmayıp, destek olun. Bu kanı, döğüşü ve düşmanlığı yok edelim. Ben camiamdan tepki almak uğruna bu yola baş koydum. 3 büyük kulüp olarak artık her derbi maçtan önce birbirimizi arayıp başarılar diliyor, maçtan sonra da tebrik ediyoruz. Bunu gelenek haline getirdik.'' Canaydın, amatör branşları özerkleştirdiklerini de kaydederek, bu şubelerin kendi gelirleriyle üst sıralara doğru koştuğunu sözlerine ekledi. 
     




</TEXT>
</DOC>
