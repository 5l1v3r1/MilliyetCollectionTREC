<DOC>
<DOCNO> 143264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur23.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş tuzaklı gaspa 25 yıl 
</HEADLINE>
<TEXT>

     Adana'da fuhuş yapmak amacıyla tanıştıkları erkekleri, içkilerine uyuşturucu ilaç atıp uyutup evlerindeki eşyalarını gasp ettiği iddia edilen 36 yaşındaki Yasemin Hava ve eşi 20 yaşındaki Mehmet Hava, 25'er yıl ağır hapis cezasına mahkum edildi. 
     Atatürk Caddesi Gülbahçesi Sitesi önünde 1 yıl önce kendisine hayat kadını süsü veren Yasemin Hava, kasaplık yapan İ.D. ile tanıştı. Yapılan pazarlık sonucu İ.D., gaspçı Hava'yı 100 ncü Yıl Mahallesi Tekart Siteleri'ndeki evine götürdü. Hava, gasp planı gereği İ.D. ile sohbet etmeye başladı. Sohbetin derinleşmesi üzerine Hava, İ.D.'yi uyutmak için içki içme teklifinde bulundu. Uyuşturucu ilaç atılmış içkiden içen İ.D., kısa süre sonra uykuya dalınca, Yasemin Hava, cep telefonuyla dışarıda bekleyen kocasını çağırdı. Gaspçı karı koca, evdeki 350 milyon para, televizyon, bir cep telefonu ve duvar saatini alarak kaçtı. Ayıldığında soyulduğunu fark eden İ.D.'nin şikayeti üzerine, robot resimleri çizilen gasp zanlısı karı koca yakalandı. 2 kişiyi daha aynı yöntemle soydukları belirlenen karı-koca tutuklandı. 
     Adana 3 ncü Ağır Ceza Mahkemesi'nde tutuklu yargılanan gaspçı karı koca karar duruşması için hakim karşısına çıktı. Fuhuştan sabıkası bulunan Yasemin Hava, kendisini eşinin fuhuşa sürüklediğini belirterek, Ben gasp yapmadım. Eşimin zorlamasıyla fuhuş yapıyordum. İçki almadan bir erkekle cinsel ilişkiye de giremiyordum. Bu yüzden birlikte olduğum erkekler alkolden sızınca eşim de gelip evdeki eşyaları çalıyordu'' dedi. Mehmet Hava da, gasp suçlamasını reddedip, Ben hırsızlık yaptım. Gasp yapmadım. Eşimi de fuhuş yapmaya ben zorluyordum'' dedi. 
     Mahkeme heyeti, 3 ayrı gasp suçundan karı koca gaspçıları 8'er yıl 4'er ay ağır hapis cezası olmak üzere toplam 25'er yıl ağır hapis cezasına mahkum etti. 
     





</TEXT>
</DOC>
