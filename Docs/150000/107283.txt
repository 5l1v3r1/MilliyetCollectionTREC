<DOC>
<DOCNO> 107283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/dunya/adun.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’ı devirelim 
</HEADLINE>
<TEXT>

Genel Kurul’da, 'BM harekete geçmezse, biz geçeriz’ diyen Bush, dünya için büyük tehlike olarak gösterdiği Saddam’ın bir yıla kadar atom bombasına sahip olabileceği uyarısında bulundu 
     SEMA EMİROĞLU New York 

     ABD Başkanı George W. Bush, barışa karşı en büyük tehlikenin Saddam Hüseyin’den geldiğini belirterek, dünya liderlerinin Irak’ı, BM kararlarına uymaya zorlamasını istedi ve aksi halde "harekete geçmenin kaçınılmaz olduğu" uyarısında bulundu. 
     New York’taki 11 Eylül saldırılarını anma törenlerini tamamladıktan sonra, dikkatini Irak’a çeviren Bush, yoğun güvenlik önlemleri altında BM merkezine gelerek Genel Kurul’da bir konuşma yaptı. BM Genel Kurulu’nun 57’nci dönem toplantısında dün, aralarında Dışişleri Bakanı Şükrü Sina Gürel’in de bulunduğu 190 ülkenin devlet başkanları ya da dışişleri bakanlarına hitap eden Bush, Saddam rejiminin, 1991’de Körfez Savaşı’nın sona ermesinden bu yana alınan BM kararlarına nasıl uymadığını, bu kararların hükümlerinden tek tek örnekler okuyarak anlattı. Bush’un elindeki 22 sayfalık bu liste, daha sonra rapor halinde yayımlanarak BM’deki delegelere dağıtıldı. 
     Irak’ın özellikle kitle imha silahlarının yok edilmesi konusunda verdiği hiçbir sözü ve üstlendiği hiçbir yükümlülüğü yerine getirmediğini, komşularını işgal ya da tehdit ettiğini, teröre destek verdiğini ve ülkesindeki azınlıklara baskı uyguladığını anlatan Bush, "Bütün bunlar Saddam Hüseyin’in bugün en büyük tehlike olduğunu göstermektedir. Aksini düşünmek, eldeki delillere rağmen boş bir ümit içinde olmak demektir. Dünya büyük bir sınavla karşı karşıyadır ve milyonlarca masum insanın hayatı hakkında kumara girmek söz konusudur. Bu riski almamalıyız. BM, inandığı değerlerin hepsinin aleyhinde davranan ve kararlarını ihlal eden bu rejime seyirci mi kalacak " diye sordu. 
     
     BM’ye çağrı Irak’ı silahsızlandır 
     "Bir rejim yasallığını kaybetmişse aynı zamanda gücünü de kaybetmiş demektir" diyen Bush, Saddam’ın bir yıl içinde atom bombasına sahip olabileceğini de belirterek, Irak’ın silahsızlandırılmasının sağlanması konusunda BM’nin yeni bir karar alması çağrısında bulundu. 
     Bush’un Irak’la ilgili herhangi bir süre ya da ültimatom vermemesine rağmen, dünyanın gereğinden fazla sabrettiğini söylemesi ve BM’ye, "Siz harekete geçmezseniz, biz geçeriz" mesajını vermesi, BM diplomatlarında hayal kırıklığı yarattı. 
     
     Bir dizi uydurma’ 
     Irak’ın BM Büyükelçisi Muhammed El Duri, Bush’un konuşmasını, "bir dizi uydurma" olarak niteledi. El Duri gazetecilere yaptığı açıklamada, Bush’un amacının İsrail - Filistin çatışmasından dikkatleri başka yöne çekmek olduğunu belirterek, BM’nin, Irak’ın terörizmle ilgisi olduğuna ilişkin herhangi bir kanıt bulmakta başarısız olduğunu söyledi. 
     



 DÜNYA 











</TEXT>
</DOC>
