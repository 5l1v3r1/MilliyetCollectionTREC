<DOC>
<DOCNO> 129113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sonspo17.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci yarıda teknik direktörlere de ağır cezalar gelecek... 
</HEADLINE>
<TEXT>

     Merkez Hakem Komitesi Başkanı Bülent Yavuz, ligin ikinci yarısında, maç sırasında saha çizgisini aşıp, hakeme el, kol hareketleri yapan teknik direktörlere de ağır cezalar geleceğini söyledi. 
     Bülent Yavuz, Futbol Federasyonu ve Türkiye Futbol Adamları Derneği tarafından Belek Adora Golf Otel'de ortaklaşa düzenlenen ''Uluslararası Haluk Ulusoy Teknik Direktörler Semineri''nde oyun kurallarında değişiklikler ile ilgili bilgiler verdi. Konuşmasında, hakeme yönelik hareketlere de değinen Merkez Hakem Komitesi Başkanı Yavuz, ligin ikinci yarısında, saha çizgisini aşıp, hakeme el, kol hareketleri yapan teknik direktörlere de ağır cezalar geleceğini belirtti. 
     Teknik direktör ve antrenörlerin saha çizgisini aşıp, hakeme el, kol hareketi yapmalarının hakemi küçük düşürdüğünü, kişilik haklarını zedelediğini ve hakemin otoritesini zayıflattığını kaydeden Yavuz, şöyle konuştu 
     ''Teknik direktörler, antrenörler haklı olabilirler ama bu, onların saha çizgisini ihlal etmelerini gerektirmez. Bu hareketler sonucu, hem seyirci, hem de futbolcuyu zapt edemiyorsunuz. Hiç kimse, hakemi küçük düşüremez. Bu çok yanlış. Bu, hakeme karşı bir saygısızlıktır, hakemi saymamaktır. Hiçbir teknik direktörün ceza almasından yana değiliz. Oyun içinde bu hareketleri yaparak, hakemi küçük düşürmeyin, otoritesini zayıflatmayın.'' Bülent Yavuz, oyun sırasında en fazla itirazlardan birinin de, lehine karar verilen futbolculardan geldiğine dikkati çekerek, bu oyuncuların, diğer oyuncuya niye daha fazla ceza verilmediği yolunda hakeme itirazlarda bulunduğunu söyledi. Bunun alışkanlık haline geldiğini belirten Yavuz, teknik direktörlerden buna engel olmalarını istedi. 
     Teknik direktörlerden Metin Candan da söz alarak, hakeme yapılan el, kol hareketlerini onaylamadıklarını belirtti. Son dönemlerde maçlarda haksızlıklara uğradıklarını ifade eden Candan, ''Ama öyle pozisyonlar var ki, sürekli tekrar ediliyor. Hakem hatalarından dolayı şampiyonluklardan, puanlardan oluyoruz. Hatta küme bile düşüyoruz'' diye konuştu. 
     





</TEXT>
</DOC>
