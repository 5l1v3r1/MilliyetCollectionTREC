<DOC>
<DOCNO> 137337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo14.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Kazanmasını bilen bir ekip olduk 
</HEADLINE>
<TEXT>

     Gençlerbirliği Teknik Direktörü Ersun Yanal, Diyarbakırspor maçında yaşananlardan ders almaları gerektiğini belirterek, ''Sadece futbolla baskı kuran ve kazanmasını bilen bir ekip olduk'' dedi. 
     Ligin altındaki takımlarla mücadele ettiklerini söyleyen Ersun Yanal, ''Mücadele doruk noktadaydı. Diyarbakırspor ve onun altındaki takımlar düşmeme mücadelesi veriyor. Biz bu karşılaşmada farklı bir boyutta motivasyon sağlamış bir takımla mücadele ettik ve kazandık. Buna benzer çok karşılaşma oynayacağız. Bu karşılaşmadan ders çıkarmamız gerekiyor'' diye konuştu. 
     Bu arada Gençlerbirliği, Göztepe maçının hazırlıklarına ara vermeden başladı. Sabah yapılan çalışmada Diyarbakırspor maçında oynayan futbolcular düz koşu yaparken, yedekler prese dayalı çalıştı. 
     Kırmızı-siyahlılarda sakat ve cezalı futbolcu bulunmuyor. 
     





</TEXT>
</DOC>
