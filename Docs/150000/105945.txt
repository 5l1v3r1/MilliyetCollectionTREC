<DOC>
<DOCNO> 105945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sontur06.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan, RP'nin 4 milyon üyesini arıyor... 
</HEADLINE>
<TEXT>

     SP'nin HADEP ve BBP ile ittifak girişimlerinden sonuç alamaması üzerine AKP'ye karşı büyük bir mücadele başlatan Necmettin Erbakan, ilk olarak kapatılan RP'nin 4 milyon üyesine mektup göndererek, SP'ye oy isteyecek. 
     Necmettin Erbakan, ilk iki basın toplantısında beklenenin tersine adaylığını açıklamak yerine AKP'ye karşı SP'ye oy istedikten sonra kampanyayı daha da yoğunlaştırma kararı aldı. Erbakan, kampanyasının üçüncü gövde gösterisini 8 Eylül'de Atatürk Spor Salonu'nda düzenlenecek Milli Görüş 
     Şurasında yapacak. Bu toplantıda Erbakan tarafından belirlenecek isimlere 30 yıllık Milli Görüş geleneğinin partileri olan MNP-MSP-RP ve FP'de gösterdikleri katkılar nedeniyle plaket verilecek. Erbakan, burada da AKP'ye karşı oy isterken, Tayyip Erdoğan ve arkadaşlarının artık Milli Görüşçü olmadıkları mesajını verecek. 
     Erbakan salon toplantılarının yanısıra farklı kampanya yöntemleriyle de AKP'yi durdurmaya çalışacak. Necmettin Erbakan bunun için ilk olarak RP'nin Anayasa Mahkemesi'nce kapatıldığında resmen üyesi olan 4 milyon kişinin kayıtlarını SP'lilerden istedi. Erbakan, 4 milyon RP'liye tek tek mektup göndererek, "Son liderleri olarak kendisi için" SP'ye oy vermelerini isteyecek. Erbakan mektubunda RP'lilere, "SP'nin Milli Görüş ve geleneğiyle siyasi yasaklı olan kendisini temsil eden tek parti olduğunu, SP'ye oy verilmemesi halinde dış güçlerin ekmeğine yağ sürüleceğini, AKP'ye oy verilmesiyle başka bir partiye oy verilmesi nin bir farkının olmayacağını" belirtecek. 
     SP'de de yaşanan ciddi baraj sıkıntısını aşabilmek için 42 milyon seçmenin tamamına ulaşılarak, "Erbakan adına" oy 
     istenmesi için çalışma başlatıldı. 
     





</TEXT>
</DOC>
