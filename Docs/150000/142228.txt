<DOC>
<DOCNO> 142228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/soneko11.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meral Gezgin Eriş, İKV Başkanlığı'ndan ayrıldı... 
</HEADLINE>
<TEXT>

     İktisadi Kalkınma Vakfı İKV Yönetim Kurulu Başkanı Meral Gezgin Eriş, ''Kıbrıs'ın Türk tarafının dışarıda kaldığı parçalanmış haliyle AB üyesi olmasının, önümüzdeki dönemde gerek KKTC, gerek Türkiye için ekonomik, siyasi ve hukuki açıdan yaratacağı sorunlar çok iyi değerlendirilmelidir'' dedi. 
     Eriş, 8 yıldır Başkanlığı'nı yürüttüğü İKV'ye, 39. Genel Kurul Toplantısı'nda yaptığı konuşma ile veda etti. 
     Meral Gezgin Eriş, İTO'daki toplantının açılışında yaptığı konuşmada, Irak krizi nedeniyle Türkiye'nin son derece zorlu bir dönemden geçtiğini belirterek, hükümetin sorunun barışçı yollarla çözümü yönünde bugüne kadar gösterdiği çabaları desteklediğini söyledi. 
     Hükümet ve Meclis'in, Türkiye'nin bu krizi en az zararla atlatmasını sağlayacak, bölgede barış ve istikrarın oluşturulmasına katkıda bulunacak en doğru kararı alacağını ümit ettiklerini ifade eden Eriş, Kıbrıs konusunun da AB ile ilişkileri yakından ilgilendirmesi nedeniyle son derece önemli olduğunu vurguladı. 
     Eriş, çözüm sağlanamaması halinde 2004 yılında Kıbrıs Rum Kesimi'nin ''tek başına AB üyesi olacağını'' anımsatarak, şunları söyledi 
     ''Süre giderek daralmaktadır. Bugüne kadar çözümsüzlükten en fazla zarar gören tarafların KKTC ve Türkiye olduğu açıktır. Kıbrıs'ın Türk tarafının dışarıda kaldığı parçalanmış haliyle AB üyesi olmasının önümüzdeki dönemde gerek KKTC, gerek Türkiye için ekonomik, siyasi ve hukuki açıdan yaratacağı sorunlar çok iyi değerlendirilmelidir.'' Konuşmasında, 12-13 Aralık 2002'de gerçekleştirilen Kopenhag Zirvesi'ne de değinen Eriş, zirvede alınan kararın zamanlama açısından Türkiye'nin beklentisini karşılamadığını söyledi. 
     Sonuçta bir yıllık bir gecikme bulunduğunu, yapılması gerekenin önümüzdeki dönemi en iyi şekilde değerlendirmek ve bu bir yıllık gecikmeyi avantaja dönüştürebilmek olduğunu kaydeden Eriş, ''2003 yılı içinde gerekli tüm düzenlemeler tamamlanarak, AB'den Kopenhag'da aldığı kararı, müzakereleri 2003 yılı sonunda başlatacak şekilde gözden geçirmesi talep edilmelidir'' dedi. 
     
     AB UYUM STRATEJİSİ 
     Meral Gezgin Eriş, Türkiye'nin müzakereler başlatılana kadar olan zamanı çok iyi değerlendirmesi ve gerekli altyapı hazırlıklarını tamamlaması gerektiğini ifade ederek, ''Önümüzdeki dönemin en iyi şekilde değerlendirilmesi ve 1 yıllık gecikmenin avantaja dönüştürülebilmesinin tek yolu, net ve iyi hazırlanmış bir AB'ye uyum stratejisinin belirlenmesidir'' diye konuştu. 
     Türkiye'nin AB üyeliği konusunda artık vakit kaybetmeye hiç tahammülü kalmadığını ifade eden Eriş, AB tam üyeliğine hazırlık sürecinin en kapsamlı ve belki de en zorlu kısmı olan müktesebat uyumunun hızlandırılması gerektiğini, ancak bu şekilde müzakereler başladıktan sonra süratle mesafe kaydedilmesinin mümkün olacağını kaydetti. 
     
     ''EKONOMİK KURTULUŞ SAVAŞI'' 
     Eriş, bu yıl ekonomide başarılı bir performans elde edilememesi halinde son iki yılın fedakarlıklarının boşa gitmiş olacağını belirterek, ekonomik kurtuluş savaşının topyekun bir seferberlik anlayışı içinde sürdürülmesi gerektiğini söyledi. 
     İKV Başkanı Eriş, hedefin sadece AB tarafından hazırlanan reçetelere uymak olmadığını, bu projenin mantığını kavramak ve uygulamaya yansıtmak gerektiğini belirterek, ''Ancak, 40 yıllık ortaklık ilişkimize rağmen ülkemizde halen bu temel perspektifin tam olarak algılanmadığı endişesini taşıyorum'' dedi. 
     Türkiye-AB ilişkileri konusunda bu yıl İKV'nin yine yoğun şekilde çalışmalar yapacağını anlatan Eriş, şunları kaydetti 
     ''AB'ye uyumun global getirilerine, bu getirilerin sadece AB tam üyeliği ile sınırlı olmadığını, uluslararası saygınlığı ve kredisi yüksek bir 21. yüzyıl devleti haline gelmek için değişimin şart olduğunu artık anlamalıyız. AB tam üyelik hedefi Türkiye'nin herhangi bir dış politika unsuru değildir. Türkiye-AB üyesi ya da en azından tam üyelik perspektifi hiçbir kuşkuya yer bırakmayacak şekilde netleşmiş bir ülke olsaydı, bugün Irak krizi nedeniyle yaşamakta olduğunuz zorluklar ve geleceğe yönelik ekonomik, siyasi ve güvenlik endişelerinin hiçbiri söz konusu olmayacaktı. Böyle bir Türkiye'nin bölgesel ve global konumu her zamankinden çok daha sağlam ve güvenli olacaktır. 
     Türkiye'nin tam üyelik hedefinin temelinde barış, güvenlik ve sürdürülebilir siyasi ve ekonomik istikrar hedefi yatmaktadır. Doğru tercih, Türkiye'nin bir AB tam üyelik politikası olması ve diğer tüm iç ve dış politikaların bunun gerekleri doğrultusunda şekillendirilmesidir. Çünkü ülkemizin gerçek gündemi, AB üyelik hedefi olmalıdır.'' Eriş konuşmasının sonunda, birlikte çalıştığı arkadaşlarına teşekkür etti. 
     





</TEXT>
</DOC>
