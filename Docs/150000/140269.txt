<DOC>
<DOCNO> 140269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun16.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dali'nin tablosu cezaevinden kaçırıldı... 
</HEADLINE>
<TEXT>

     İspanyol sürrealist ressam Salvador Dali'nin, New York'un Rikers Adası'ndaki cezaevinde asılı tablosu çalındı. 
     Mahkumların giremediği, sadece cezaevi personelinin girebildiği lobide asılı olan tablonun çalındığının önceki gün fark edildiği, tablonun aslının yerine kopyasının asıldığı belirtildi. 
     Cezaevi yetkilileri, 24 saat güvenliğin bulunduğu bir yerden büyük bir tablonun nasıl ve ne zaman çalındığını henüz bilmediklerini kaydettiler. 
     Rikers'daki mahkumlarla sanat konusunda bir söyleşi yapmaya söz veren, ancak hastalığı nedeniyle konuşmayı yapamayan Dali'nin, dönemin cezaevi müdürünün gönlünü almak için 1965'te bizzat hediye ettiği, Çarmıha gerilmiş İsa'yı resmeden tablonun 1985'teki değerinin 175 bin dolar olduğu bildiriliyor. 
     





</TEXT>
</DOC>
