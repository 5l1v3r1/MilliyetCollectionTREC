<DOC>
<DOCNO> 118513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/dunya/adun.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak gaz kullanacak 
</HEADLINE>
<TEXT>

New York Times, Irak’ın Türkiye’den bir firmaya çok büyük miktarda sinir gazı panzehiri ve enjektör siparişi verdiğini yazdı. Bush yönetimi satışı önlemek için devrede 
     SEMA EMİROĞLU New York 

     Irak’ın olası bir saldırı sırasında Amerikan birliklerine karşı sinir gazı kullanmaya hazırlandığı ve bunun için de Türkiye’de adı açıklanmayan bir firmaya çok büyük miktarlarda panzehir ile enjektör siparişi verdiği bildirildi. 
     Haberi birinci sayfasından veren New York Times gazetesi, Bush yönetiminin durumdan haberdar olarak panzehir satışının durdurulması amacıyla Ankara nezdinde girişimlerde bulunduğunu vurguladı. 
     Gazeteye göre, Irak son zamanlarda biyolojik savunma ürünlerinde önemli bölgesel bir kuruluş olarak tanınan bir Türk firmasına bir milyon dozluk "atropin" panzehiri siparişi verdi. Beyaz Saray’ın üst düzey görevlileri, bu miktarın Irak’ın sivil kullanım için olan ihtiyacının kat be kat üzerinde olduğunu vurguladılar. 
     
     Otomatik enjektör 
     Irak’ın Türk firmasından ayrıca "atropin" panzehirini bacaktan zerk etmekte kullanılan 20 cm’lik otomatik enjektör istediği de belirtildi. 
     "Atropin" maddesi hastanelerde özellikle kalp krizlerine karşı kullanılıyor ancak sarin ve VX gazlarına karşı da bilinen en etkili panzehir. 
     Amerikalı yetkililer, Irak’ın böyle bir sipariş vermesini, olası bir savaş sırasında, Amerikan askerlerine karşı kimyasal silah kullanmaya hazırlandığı ve kendi askerleri ile halkını ise bu silahlara karşı korumak için önlem alması şeklinde yorumladılar. 
     Gazeteye açıklama yapan bir yetkili, "Eğer Iraklılar sinir gazı kullanacaklarsa, kendi halklarını olmasa bile, kendi askerlerini koruyacak adımlar atmak isteyeceklerdir. Bu ise, Amerikan istihbaratının dikkat ettiği ve çok kaygı duyduğu bir şey" dedi. Irak ayrıca, sadece kimyasal silahlara karşı koruyucu etki sağlayan "obidoksim klorid" adlı maddenin de siparşini verdi. Amerikalı yetkililer bu maddelerden ne kadarının Irak’a teslim edildiğinin bilinmediğini kaydettiler. 
     
     Türkiye’ye baskı 
     ABD Dışişleri Bakanlığı’nın son iki ay içinde Türkiye ile görüşmeler yoluyla bu satışları durdurmaya çalıştığı bildirildi. Bir ABD’li yetkili gazeteye "ABD’nin sağlam bir müttefiği olan Türkiye’nin, siparişleri gözden geçirmeyi ve ABD’nin isteğini dikkate almayı kabul ettiğini" söyledi. 
     
     
     
     



 DÜNYA 











</TEXT>
</DOC>
