<DOC>
<DOCNO> 149527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sondun18.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Spielberg, Hamile yıldız Zeta-Jones'a Tom Hanks ile başrol önerdi. 
</HEADLINE>
<TEXT>

     Oscar ödülü, Nicole Kidman'ın ardından Catherine Zeta-Jones'un da şansını açtı. Hamile yıldızın doğumunu bile bekleyemeyen sinemanın ''harika çocuğu'' yönetmen Steven Spielberg, Zeta-Jones'a ''Terminal'' adlı projesinde Tom Hanks ile başrol önerdi. 
     Internetteki ''empireonline'' sitesinin haberine göre, İngiliz yıldız, hamileyken ''en çok film teklifi'' alan oyuncu unvanına koşuyor. İngiltere'deki skandal yarışmanın film yapılacağı projede Hugh Grant ile başrole düşünülen Zeta-Jones, şimdi de dev bir proje için teklif aldı. 
     Bu kadar yoğun iş trafiği arasında yeni doğacak bebeğine nasıl vakit ayıracağı merak konusu olan güzel yıldız, eğer teklife ''evet'' derse filmde ''Victor'' rolünü üstlenen Tom Hanks ile başrolü paylaşacak. 
     ''Terminal'' adlı siyasi komedide Hanks, havaalanında uçağının gelmesini beklerken savaşta sınırların değişmesiyle bir anda pasaportu geçersiz hale gelen ve vatanını kendisi bile şaşıran Balkan göçmenini canlandıracak. Zeta-Jones da, Hanks'e yardım elini uzatan güzel havaalanı görevlisi olacak. Filmde, ikiliye Bernie Mac'in eşlik etmesi düşünülüyor. 
     Spielberg ve Hanks, Türkiye'de de gösterilen ''Sıkıysa Yakala-Catch Me If You Can'' adlı filmde birlikte çalışmıştı. Zeta-Jones, kendisi gibi Oscar ödüllü olan Tom Hanks ve Steven Spielberg ile daha önce herhangi bir projede yer almamıştı. 

     
</TEXT>
</DOC>
