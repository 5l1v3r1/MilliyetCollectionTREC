<DOC>
<DOCNO> 127536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/spor/spo02.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
RÜŞTÜ Arsenal’in kıskacında 
</HEADLINE>
<TEXT>

İngiliz kulübünün, Teknik Direktör Wenger’in ısrarı üzerine milli kaleci için 3 milyon pound teklif ettiği ileri sürüldü. Ada basını transferi manşetlerden özel haber şeklinde duyurdu 
     EDİP ADANIR 

     İNGİLTERE basını Arsenal’in, Fenerbahçe kalecisi Rüştü Rençber ile prensipte anlaştığını iddia etti. Londra ekibinin iki yedek kalecisi Shaaban’ın kolunun, Taylor’ın da parmağının kırılması üzerine köşeye sıkıştığı, daha önce de gözü olduğu milli kalecinin transferini Ocak ayında bitirmeye çalıştığı belirtildi. Arsenal’de bu iki kalecinin uzun süreli yoklukları nedeniyle 2. kaleci olarak, genç takımdan 18 yaşındaki Craig Holloway, A Takım kadrosuna dahil edildiği kaydedildi. 
     TEKNİK Direktör Arsene Wenger’in yönetimle görüşerek, Rüştü’nün alınması konusunda ısrarcı olduğu ileri sürüldü. İngiliz kulübünün sezon sonunda serbest kalacak tecrübeli kaleci için Fenerbahçe yönetimine 3 milyon pound teklif ettiği belirtildi. Sarı - Lacivertliler’in bu öneriye yeşil ışık yaktığı öğrenilirken, 29 yaşındaki Rüştü’ye ise haftalık 40 bin pound verileceği ifade edildi. İngiliz gazetelerinde ise bu transfer operasyonu geniş yer buldu. 
     EXPRESS, Özel haber’ olarak verdiği gelişmeyi manşetten yayınladı. BBC de transferi ilk haber duyurdu. Ancak Rüştü’nün Seaman’ın yedeği olarak, kalacağı bildirildi. Arsene Wenger’in tercihini çok büyük olumsuzluklar dışında Seaman’dan yana kullanacağı kaydedildi. Tatil için İngiltere’de bulunan Rüştü ise böyle bir transfer gelişmesi bulunmadığını söylerken, santrfor arayışındaki Fenerbahçe’nin Arsenal’e takas teklifi görüreceği de iddia edildi. 
     
Fenerbahçe stres attı      BAŞKAN Aziz Yıldırım, Asbaşkan Murat Özaydınlı, Birleşik Fenerbahçeliler Vakfı Başkanı Aziz Yılmaz, Teknik Direktör Oğuz Çetin ve eşi Melike, vakfın açtığı Kapris Restaurant’ta gönüllerince bir gece geçirdi. Şarkıcı Gürbüz’ü dinleyen ve keyifli dakikalar yaşayan Yıldırım ve Çetin’in hayli neşeli oldukları gözlerden kaçmadı. 
     



 SPOR 




























</TEXT>
</DOC>
