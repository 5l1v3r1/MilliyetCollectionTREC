<DOC>
<DOCNO> 139247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur07.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'nin kafası karışık... 
</HEADLINE>
<TEXT>

     AK Parti yöneticileri, Başbakanlık Tezkeresi'nin TBMM Genel Kurulu'nda ne zaman görüşüleceği konusunda farklı görüşler ifade ettiler. Ancak kulislerde oylamanın yarın yapılacağı görüşü ağırlık kazanıyor. 
     AK Parti'nin, başbakanlık tezkeresinin ele alınacağı olağanüstü grup toplantısına gelen yöneticiler, tezkerenin görüşülme zamanı konusunda görüşlerini dile getirdiler. 
     Devlet Bakanı ve Başbakan Yardımcısı Mehmet Ali Şahin, tezkerenin ne zaman görüşüleceğini değerlendireceklerini belirtirken, AK Parti Grup Başkanvekili Salih Kapusuz, ''Tezkere bugün Genel Kurul'da görüşülebilir'' dedi. AK Parti Genel Başkan Yardımcısı Dengir Mir Mehmet Fırat ise ''Bugün geleceğini sanmıyorum, tezkere yarına kalır'' dedi. 
     Fırat, toplantıda, ''Türkiye'nin savaşa girip girmemesine'' karar verilmeyeceğini belirterek, ''Gözlerden kaçırılan bir nokta var sanki Türkiye savaşa giriyor. Oysa ABD, Irak'a savaş açıyor'' dedi. 
     Tezkerenin Genel Kurul'da bölümlere ayrılarak görüşülmesinin sözkonusu olmadığını ifade eden Fırat, AK Parti'li çok sayıda milletvekilinin ret oyu kullanacağı iddialarına karşılık, ''Çok sayıda olacağını sanmıyorum. Türkiye'nin çıkarları sözkonusu...'' dedi. Kendilerinin de ''savaşa karşıtı'' olduğunu vurgulayan Fırat, İstanbul Milletvekili Göksal Küçükali'nin ''savaş karşıtı'' konuşmaları nedeniyle Merkez Disiplin Kurulu'na sevkedilmediğini söyledi. Fırat, ''Küçükali'nin seçimlerdeki beyanlarına bakın'' diye konuştu. 
     
     ''ZOR BİR DURUM'' 

     TBMM İdare Amiri ve AK Parti Trabzon Milletvekili Kemalettin Göktaş, toplantıya girerken gazetecilerle sohbeti sırasında, ''İyi değiliz, sıkıntılıyız. Zor bir durum'' dedi. 
     Devlet Bakanı Ali Babacan ise, Türkiye ile ABD arasındaki müzakerelerin sürdüğünü belirterek, ''Daha fazla bir şey söyleyemem'' dedi. 
     
</TEXT>
</DOC>
