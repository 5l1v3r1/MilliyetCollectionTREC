<DOC>
<DOCNO> 136070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/soneko01.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram, savaşı unutturdu... 
</HEADLINE>
<TEXT>

     Hayvancılık başta olmak üzere gıdadan beyaz eşyaya, tekstilden turizme kadar hemen hemen tüm sektörlerin umudu Kurban Bayramı, muhtemel Irak müdahalesi öncesinde iç piyasanın dinamosu oldu. 
     A.A muhabirinin edindiği bilgiye göre, 3 Kasım seçimleri ile ekonomide yaşanmaya başlanan olumlu hava, muhtemel Irak müdahalesi senaryoları nedeniyle yerini yeniden durgunluğa bıraktı. 
     Üretim miktarlarında ciddi bir değişiklik yaşanmadığı halde piyasayı derinden etkileyen savaş psikolojisi, tüketicileri de ''bekleme'' tercihine yöneltti. 
     Hemen hemen tüm sektörler için talep patlaması anlamına gelen Kurban Bayramı ise bu özelliği ile iyice daralan iç piyasa için her zamankinden daha çok umut oldu. 
     Konya Esnaf ve Sanatkarlar Odası Başkanı Bekir Duvarcı, hükümetin piyasaya yaptığı yaklaşık 3.5 katrilyon liralık ödemenin işleri iyice durgunlaşan esnaf ve alım gücü gittikçe düşen vatandaş için ''derin nefes'' olduğunu söyledi. 
     2002 yılına ait doğrudan gelir desteği ödemelerin 32 ilde yapılmaya başlandığını kaydeden Duvarcı, ''440 trilyon liralık doğrudan gelir desteği, 38.6 trilyon liralık çay bedeli, tütün üreticilerine ödenen 100 trilyon liranın yanı sıra kamu çalışanlarına bayram öncesi yapılan maaş ödemelerinin anında piyasaya döndüğünü gözlemliyoruz'' dedi. 
     
     ÖNEMLİ OLAN BAYRAM SONRASI 
     Bu yıl kurban kesme ümidini yitiren çiftçi, memur ve işçinin piyasaya taze kan olarak giren yaklaşık 3.5 katrilyon lirayla borçlarını ödediğini ya da çarşı pazara çıkarak alış veriş yapmaya başladığını kaydeden Duvarcı, şunları söyledi 
     ''Esnaf olarak savaşa tüm kesimlerden daha fazla karşıyız ancak savaşın da kaçınılmaz bir şekilde yaklaştığını görüyoruz. Hayvancılık başta olmak üzere gıdadan beyaz eşyaya, elbiseden turizme kadar hemen hemen tüm sektörlerin umudu olan Kurban Bayramı, iç piyasaya savaşı geçici olarak unutturmuşa benziyor. Asıl sorunun bayram sonrasında çıkması beklenen savaş olduğunu unutmamalıyız. Kurban bayramı ve Irak savaşı arifesinde, verdiği destekle piyasaya soluk aldıran hükümetten bundan sonra da ekonominin can damarı olan esnaf için gerekli önlemleri almasını bekliyoruz.'' 
     





</TEXT>
</DOC>
