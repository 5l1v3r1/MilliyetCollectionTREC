<DOC>
<DOCNO> 144017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur13.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı ABD'den döndü, "ABD memnun" dedi... 
</HEADLINE>
<TEXT>

     Milli Savunma Bakanı Vecdi Gönül, Irak'a harekat öncesi ABD ile sürdürülen üç müzakere konusundan birisinin askeri konular olduğunu belirterek, ''Tek mutabakata ulaşılan, nihayetlendirilen hususlar bunlardır. Orada ulaşılan mutabakatta bugün için bir sapma yok'' dedi. 
     Amerikan-Türk Konseyi'nin Washington'daki toplantılarına katılan Gönül, yurda döndü. Gönül, Atatürk Havalimanı'nda yaptığı açıklamada, toplantıya katılışının kendisi tarafından daha önce planlanmadığını, ancak yeni Hükümetin kurulmasından sonra böyle bir toplantıda temsil edilmesinin gerekli görüldüğü için Başbakan tarafından bu işle görevlendirildiğini belirtti. 
     Gönül, toplantılarda Türkiye ve ABD arasındaki siyasi ve askeri ilişkilerin bugünü ve yarınıyla ilgili konuşmalar yaptığını kaydederek, bu tür toplantıların sadece askeri alanda değil, iş alanında da Türkiye ve ABD'nin beraber atacağı adımların konuşulması için iyi bir zemin teşkil ettiğini dile getirdi. 
     Özel olması nedeniyle ABD makamlarının ziyaretten haberdar edilmediğini ifade eden Gönül, daha sonra ziyareti öğrenen ABD'li meslektaşının kendisini davet ettiğini söyledi. Gönül, ABD Savunma Bakanı Donald Rumsfeld, Savunma Bakan Yardımcısı Paul Wolfowitz ve ABD Genelkurmay Başkanı Richard Myers'in de bulunduğu toplantıların dostane bir hava içerisinde geçtiğini, karşılıklı değerlendirmelerde bulunduklarını ve pek çok konuda mutabık olunduğunun görüldüğünü ifade etti. 
     
     HAVA SAHASININ AÇILMASI 
     Gönül, ''ABD makamlarının Irak'a yönelik operasyon konusunda Türkiye'den yardım taleplerinin olup olmadığına'' ilişkin bir soru üzerine, ''Biz askeri tarafını görüştük. Hava sahasının açılmasıyla ilgili Hükümetin teşebbüsünü memnuniyetle karşıladılar. Zaten bugün için bizden istedikleri o'' diye konuştu. 
     Vecdi gönül, bir gazetecinin, ''Türk askerinin Kuzey Irak'a tek başına girmemesi konusunda daha önce yapılan açıklamaları'' hatırlatması üzerine de, şöyle konuştu 
     ''Üç müzakere konusundan biri askeri konulardır. Tek mutabakata ulaşılan, nihayetlendirilen hususlar bunlardır. Orada ulaşılan mutabakatta bugün için herhangi bir sapma yok.'' Bugün TBMM'de ele alınacak olan tezkereye ilişkin olarak da Gönül, ''tezkereye müspet oy vereceğini'' söyledi. 
     Gönül, çıkması beklenen tezkerinin bildiği kadarıyla 2 maddeyi içerdiğini, bunlardan birincisinin hava sahasının açılması, diğerinin ise Türk askerinin Kuzey Irak'a gitmesi için olduğunu kaydetti. 
     





</TEXT>
</DOC>
