<DOC>
<DOCNO> 103211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur13.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Celal Güzel, partisinden istifa etti... 
</HEADLINE>
<TEXT>

     YDP eski Genel Başkanı Hasan Celal Güzel, partisinden istifa etti. Güzel, Cem Uzan'ın 2 Ağustos'daki Genel Kurul sürecinde partinin borçlarının silinmesi bahanesiyle 35 milyar lira para verdiğini savunurken, şu anki YDP yöneticilerinin hesaplarına Uzan tarafından 100'er milyar lira yatırıldığını öne sürdü. 
     Yeniden Doğuş Partisi YDP eski Genel Başkanı Hasan Celal Güzel, eski Genel Başkan Yardımcıları GüngöKarapolat, Nurettin Taşçı, Ahmet Kodal ve eski Genel Sekreter Abdurrahman Eren, düzenledikleri basın toplantısıyla YDP'den istifa ettiklerini açıkladılar. Ador Altınel Oteli'nde düzenlenen basın toplantısında konuşan Hasan Celal Güzel, YDP'nin 2 Ağustos günü, kendisinden habersiz apar topar olağanüstü genel kurulunu toplayarak, Genç Parti Genel Başkanı Cem Uzan'a satılmak istendiğini söyledi. Uzan'ın bu süreçte "partinin borçlarının silinmesi" bahanesiyle yöneticilere 35 milyar lira para aktardığını savundu. Güzel, öte yandan YDP'nin şimdiki Genel Başkanı Mehmet Ali Akgül başta olmak üzere 4 yönetici adına Uzan tarafından bir bankada hesap açıldığını ve bu hesaba 100'er milyar liranın bloke edildiğini ileri sürdü. YDP'nin Genç Parti'nin adını almasının ardından blokenin çözülerek yöneticilerin paralarını alacağı iddiasında bulunan Güzel, Uzan'ın delgelere de 3-5 milyar lira arasında değişen miktarlarda para verdiğini, içinde cep telefonu, çakmak gibi eşyaların bulunduğu hediye paketleri sunduğunu savundu. 
     Güzel, 2 Ağustos'da Cem Uzan'ın partilerine yönelik girişimlerine engel olmalarının ardından, partinin 23 Ağustos günü tekrar olağanüstü genel kurula gideceğini ve Uzan'ın genel başkanlığa getirileceğini söyledi. 
     
     YDP İLE GENÇ PARTİ AYNI BİNADA 

     Hasan Celal Güzel, YDP Genel Merkezi'nin de Genç Parti Genel Merkezi'nin bulunduğu binaya taşındığını bildirdi. Öte yandan, kendisinin de parti de Merkez Disiplin Kurulu'na sevkedildiğini anlatan Güzel, konuyla ilgili gönderilen YDP imzalı yazının bulunduğu kağıtta Genç Parti logosunun da yer aldığını kaydetti. 
     Güzel partisinin bu şekilde "satıldığını" söylerken, "Başka çaresi olmadığı için vucudunu satan genelevdeki kadınlar bile onlardan daha şerefli" ifadesini kullandı. 
     
     MİLLETVEKİLİ ADAYI OLMUYOR 

     Hasan Celal Güzel, gazetecilerin soruları üzerine birçok partiden teklif aldığını ancak, milletvekili adayı olmayacağını bildirdi. 
     





</TEXT>
</DOC>
