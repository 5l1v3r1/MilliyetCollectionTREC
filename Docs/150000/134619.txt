<DOC>
<DOCNO> 134619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sonspo01.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da, Denizlispor maçı hazırlıkları... 
</HEADLINE>
<TEXT>

     Denizlispor ile 7 Şubat Cuma günü yapacağı ligin 19. hafta maçının hazırlıklarını sürdüren Galatasaray, Üçüncü Lig 5. Grup takımlarından Beylerbeyi ile bu akşam yaptığı hazırlık maçını 5-0 kazandı. 
     Florya Metin Oktay Tesisleri'nde yapılan karşılaşmada, Galatasaray'ın gollerini Ayhan, Hasan, Baliç, Mehmet Polat ve genç oyuncu Volkan Glatt attı. 
     Teknik direktör Ahmet Ceyhan'ın yönettiği karşılaşmada, sarı-kırmızılılar şu kadroyla mücadele etti 
     Kerem Aykut , Xavier Emre , Bülent Mehmet Polat , Ergün Vedat , Pinto Baliç , Revivo Hasan , Berkant İlker , Ayhan Volkan Glatt , Ümit Davala Suat Usta , Arif Volkan Arslan , Lukunku Sedat Debreli 
     Yarın izin yapacak futbolcular, Denizlispor maçı hazırlıklarını 3 Şubat Pazartesi günü, çift idmanla sürdürecek. 
     
     ''FIFA, FELİPE İÇİN BU AY KARAR VERECEK'' 
     Galatasaray Futbol AŞ Genel Müdürü Ahmet Demet, FIFA'nın Felipe için kararını bu ay içinde vereceğini söyledi. 
     Kulübün resmi internet sitesinde açıklama yapan Ahmet Demet, Felipe'nin başvurusu üzerine FIFA'nın konuyu uzlaşmayla halletmek üzere her iki tarafı da Ocak ayında Zürih'teki merkezinde toplantıya davet ettiğini belirterek, ''Galatasaray olarak bu toplantıya katılacağımızı bildirmemize rağmen karşı taraf katılmayacağını bildirmiştir. Bunun üzerine FIFA, konunun bir üst kurul olarak ''Dispute Resolution Chamber''e aktarılmasına karar vermiştir. Bu kurul, Şubat ayı içinde toplanacak ve konuyla ilgili karar orada açıklanacaktır'' dedi. 
     Felipe'nin kulüpten alacağının bulunmadığını vurgulayan Demet, ''Ekim 2002 sonu itibariyle Felipe'nin kulübümüzden alacağı yoktur. Tüm ödemelerimizi FIFA'ya sunduk. Felipe'nin, Galatasaray'a büyük para kaybına neden olduğu iddiaları kesinlikle doğru değildir. FIFA, futbolcunun kariyerinin devamlılığı açısından geçici lisans belgesi vermiştir. Biz, bu belgenin verilmesini onaylamadığımızı da FIFA'ya bildirdik'' diye konuştu. 
     





</TEXT>
</DOC>
