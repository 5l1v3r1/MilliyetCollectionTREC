<DOC>
<DOCNO> 136541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/spor/ydilmen.html </URL>
<DATE> 2003/02/13/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Puan maçı 
</HEADLINE>
<TEXT>

     Rakibin böyle oyuna başlaması bizim de 10. dakikadan sonra maça ciddi bir şekilde motive olmamızı sağladı. Çünkü gerçekten rölanti bir tempoda oyuna girmiştik. Maçın tamamı çok çekişmeli, mücadelenin hiç eksik olmadığı, fizik gücün üst seviyeye çıktığı bir görünüme büründü. Özellikle 10. dakikadan sonra Tugay sazı eline aldı ve kısa üçgenlerde çabuk paslarla rakibin olumlu oyununa son verdi. 
     Ukrayna iyi takım. Özellikle top bize geçtiğinde ve hazırlık paslarına başladığımızda takım halinde yarı sahalarına çekiliyorlar. Pas yüzdesi yüksek oyuncularımıza özellikle ileri uçtaki İlhan ve Nihat’a yakın markaj uyguladılar, ya onları bozdular, ya da faulle durdurdular. Topu kazandıklarında ise bir anda beş kişi ile hücuma çıkıyorlar ve tehlikeli oluyorlar. İleride Schevchenko, hemen arkasında Gusin ve Rebrov. Onlar yetmiyor, arkadan yüzde yüz deparla iki oyuncu daha geliyor. Bu yüzden mücadele açısından iyi bir maç oldu. 
     Milli Takımımız, Dünya Kupası’ndan sonra Hakan olmadığı için artık iki forvete döndü. Yerden kısa paslarla ve verkaçlarla rakip defans aşılmaya çalışıldı. İkinci yarıda Ergün’ün getirdiği toplarda arka direkteki Ümit Davala’nın sürpriz koşularıyla üç net pozisyon bulduk, değerlendiremedik. Ancak bu hücumlar İngiltere maçı öncesinde büyük umut verdi. Çünkü İngiltere, Ukrayna gibi kalabalık bir savunma yapmayacaktır. Bu nedenle bu tür organizasyonlar etkili olacaktır. İki takım da bana göre amacına ulaştı, iyi oynadı. 
     İzmir seyircisi de 7 yıl aradan sonra buz gibi havaya rağmen Ay-Yıldızlı takımı bağrına bastı, özel maç olmasına rağmen yalnız bırakmadı. 
     Takımda un var, şeker var, aşçı da iyi. Yeter ki perde arkasındaki problemler olmasın. 
     Bu arada Şenol Güneş, Alpay’ı hiç çıkarmayarak çok doğru yaptı. En azından maç eksiğini giderdi. 
     
     
     



 SPOR 

























</TEXT>
</DOC>
