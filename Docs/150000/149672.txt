<DOC>
<DOCNO> 149672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/yasam/yas06.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönüşü muhteşem olacak 
</HEADLINE>
<TEXT>
'Postacı uydu' biraz gecikecek 
İnsanoğlundan gelecek nesillere mesajlar taşıyacak olan uydu 52201 yılında 'kesin dönüş' yapacak... 
     CENK BAŞLAMIŞ Moskova 

     Bilim adamları, bu aralarda insanoğlunun sırlarını 50 bin yıl sonra yaşayacak nesillere aktarmayı amaçlayan bir proje üzerinde çalışıyor. Fransız ressam Jean - Marc Philippe'in öncülüğünü yaptığı, aralarında Rusya'nın da bulunduğu değişik ülkelerden bilim adamlarının çalıştığı projeyle uzayda 50 bin yıl kalacak bir uydu günümüzün dünyasına ait bilgileri "saklayacak". 
     2005 yılında uzaya gönderilecek ve 14.5 trilyon kilometre yol kat ettikten sonra dünyaya dönecek olan uyduda, üzerinde insan DNA'sının çiziminin yer aldığı cam tüpün yanı sıra dört elmas bulunacak. Elmaslardan birinde okyanus suyu, diğerinde toprak, diğerinde hava, sonuncusunda ise insan kanı bulunacak. 
     
     Biraz gecikecek ama olsun 
     Projenin Rusya koordinatörü Larisa Mihaylova, uydunun dönmesiyle o gün dünyada yaşayanlara 50 bin yıl önceki atalarından bilgilerin ulaşacağını açıkladı. Projeyi yürütenlerin bir başka amacı da, uyduyla birlikte mümkün olduğu kadar çok mesajı 50 bin yıl sonra yaşayacaklara ulaştırmak. Mihaylova, şu ana kadar 120 ülkeden 50 ayrı dilde yazılmış mesajlar ulaştığını belirtti. 52201 yılında dünyaya dönmesi planlanan uydu denize düşmesi halinde yüzecek, kayalık bir kesime çarpması halinde ise parçalanmayacak malzemeden yapılıyor. 
     


YAŞAM 


















</TEXT>
</DOC>
