<DOC>
<DOCNO> 104392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun14.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ağırlıklı beethoven festivali için geriye sayım... 
</HEADLINE>
<TEXT>

     Ludwig van Beethoven'in anısına her yıl doğum yeri Almanya'nın Bonn kentinde düzenlenen ve bu yılki konuk ülkesi Türkiye olan Beethoven Festivali için geriye sayım başladı. 
     Dünya klasik müziğinin en önemli bestecilerinden Beethoven'in ölümünün 175. yılında 7 Eylül-5 Ekim tarihleri arasında düzenlenecek Beethoven Festivali çerçevesinde konser verecek orkestra ve solistler arasında ünlü piyanist Fazıl Say ve İstanbul Üniversitesi Devlet Konservatuarı Gençlik Senfoni Orkestrası da yer alıyor. 
     Festivalin, bu yıl Türkiye ağırlıklı olacağını belirten Deutsche Welle Türkçe Servisi Şefi Baha Güngör, ''Beethoven Festivali'nde Türk kültürünün çağdaş yönleri gösterilecek. Kültürlerarası diyaloga yeni bir boyut kazandırılacak. Çünkü tüm dünya 11 Eylül günü dini bağnazlığın akıl almaz şiddet eylemini ve sonuçlarını tartışırken, biz İstanbul'dan Türkiye'nin Avrupa'nın bir parçası olduğunu lafla değil, icraatıyla kanıtlayacak olan güzide bir topluluğu karşılayacağız'' dedi. 
     Güngör, festival çalışmaları ile ilgili olarak şunları söyledi ''15 Eylül'de Almanya'nın eski başkenti Bonn'da Beethoven Konser Salonu'nda verilecek konser öncesinde son hazırlıklar tamamlanırken, genç müzisyenler 11-19 Eylül tarihleri arasında Alman ailelere konuk olacaklar. 
     Türkiye Büyükelçiliği'nin himayesinde düzenlenecek etkinlikler çerçevesinde, festivalin medya partneri Deutsche Welle, genç Türk besteci Özkan Manav'ı ödüllendirecek. Her yıl verilen 5000 euro değerindeki Deutsche Welle Beste Ödülü'ne layık bulunan İstanbul Mimar Sinan Üniversitesi'nden Özkan Manav'ın bestesi, konuk orkestra tarafından Beethoven'in eserlerinin yanı sıra ilk kez çalınacak ve orkestraya festivale katılacak Türk piyanist Fazıl Say da eşlik edecek. Azeri kökenli Şef Ramiz Melik Aslanov'un yönetimindeki genç müzisyenler, Deutsche Welle'nin desteklediği özel bir proje kapsamında bir hafta boyunca Avrupa'nın üç ünlü şefiyle çalışma olanağına kavuşacaklar.'' 
     





</TEXT>
</DOC>
