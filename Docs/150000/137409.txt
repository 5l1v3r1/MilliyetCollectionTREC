<DOC>
<DOCNO> 137409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/guncel/gun02.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalardan önce gönüllü yağıyor 
</HEADLINE>
<TEXT>

Sınır Tanımayan Doktorlar ve Hırıstiyan gönüllüleri Bağdat’ta yerini alırken, Uzakdoğu’dan gelen barış elçileri de canlı kalkan olarak sokaklarda dolaşıyor 
     BÜLENT ÖZDEMİR Bağdat 

     Canlı kalkan olarak Bağdat’ta geçirdiğimiz üçüncü gün... Buranın yaşam şartlarına alışmaya başlıyoruz. Artık burada ben değil "biz" varız. Kendi kimliklerimizden sıyrılıp Iraklı halk ve çocuklar için tek yürek olduk. Halkla iç içeyiz. Sokaklar savaşın korkunç yüzünü bilmeyen çocuklarla dolu. Bizlere bakan o kara gözleri gördükçe farklı ülkelerden gelen gönüllülerin kararlılığı daha da artıyor. Dünya nefesini tutmuş, Irak’a ABD’nin yağdıracağı bombaları bekliyor. Oysa şu sıralar Bağdat’a bombalar değil, savaşı durdurmak isteyen gönüllüler yağıyor. Sınır Tanımayan Doktorlar ile Hırıstiyan Barış Gönüllüleri, Bağdat’taki yerlerini çoktan aldı. Uzakdoğu’dan çekik gözlü barış elçileri de canlı kalkan olarak dolaşıyor Bağdat sokaklarında. Çok sayıda gönüllü de Irak’a girmek için sınırlarda bekliyor. 
     Yüzlerine "barış" için bir şey yapmış olmanın gururu yansıyan canlı kalkanlar dün görev yapacakları Dicle Nehri kenarındaki tesisleri de gezdi. Kalkanların savaş öncesinde yerleşecekleri dört elektrik üretme, sekiz de su arıtma tesisi bulunuyor. Gönüllüler, savaşa kadar da bu tesislerde konaklayacak. 
     
Kalkanlar’da ilk çatlak      Geçerli bir pasaportu olmadığı için Atatürk Havalimanı’ndan İtalya’ya gönderilen "canlı kalkan" projesinin fikir babası Keneth Nicholas O’Keefe de, önceki gün Bağdat’a geldi. Tabii yakın arkadaşı Catherina tarafından çok sıcak karşılandı. O’Keefe ile canlı kalkan grubu arasındaki huzursuzluk da ortaya çıktı. Yabancı kalkanlarla bir toplantı yapan O’Keefe, gruptaki birkaç kişinin kendisi hakkında anti propaganda yaptığını ve dışlandığını savundu. 
     



 GÜNCEL 














</TEXT>
</DOC>
