<DOC>
<DOCNO> 119832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur38.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom tarifelerinde indirim... 
</HEADLINE>
<TEXT>

     Türk Telekom, bu gece yarısından itibaren 3 ay süreyle ''Fiyatlar yarı yarıya, sohbetler doya doya kampanyası'' başlatıyor. 
     Türk Telekomünikasyon A.Ş'den yapılan yazılı açıklamada, ''Fiyatlar yarı yarıya, sohbetler doya doya'' kampanyasının bugün saat 24.00'te uygulanmaya başlayacağı, 3 ay süreceği, bu sürede konuşma ücretlerinin yaklaşık yüzde 50 ucuzlayacağı kaydedildi. 
     Kampanya çerçevesinde, şehirlerarası görüşme ücretlerinin yarı yarıya ucuzlayacağı, indirimli görüşme saatlerinin uzayacağı, indirim oranlarının da artacağı ifade edildi. 
     Açıklamada, şöyle denildi 
     ''Ev ve iş telefonlarının yanı sıra ankesörler ve Telekom bayilerinde de aynı ucuz tarifeden görüşme yapılabilecek. 20 Kasım'dan itibaren uygulanacak olan ucuz tarife peşin kontör almış olanların da aynı kontör miktarı ile daha fazla konuşma yapmasını sağlayacak. 
     Türk Telekom aboneleri, 20 Kasım'dan itibaren 3 aylık kampanya süresince 1 dakikalık şehirlerarası görüşme ücreti olarak sabah 08.00'den akşam 20.00'ye kadar 252 bin lira yerine 126 bin lira ödeyecek. 
     Türk Telekom, akşam 20.00'den sabah 08.00'e kadar yapılan görüşmelerde bir indirim daha yaparak, bu saatler arasında yapılan şehirlerarası görüşme ücretinin dakikasını 63 bin liraya indirdi. 
     Türk Telekom şehir içi görüşmelerinde de tarife indirimine gitti. Buna göre, hafta içi akşam 20.00'den sabah 08.00'e kadar ve Pazar günleri 24 saat şehir içi telefon görüşmelerinin dakikasını 63 bin liradan 31 bin 500 liraya düşürdü.'' Açıklamaya göre, cumartesi günleri 1 dakikalık görüşme ücreti, şehir içinde 08.00-20.00 saatleri arasında 44 bin 107 lira, 20.00-08.00 saatleri arasında 31 bin 500 lira, şehirlerarasında 08.00-20.00 saatleri arasında 88 bin 317, 20.00-08.00 saatleri arasında ise 63 bin lira olacak. 
     Açıklamada, Türk Telekom'un 145,0822 ve 200'lü numaralar üzerinden internete erişim kontör atış periyodunu da 252 saniye olarak belirlediği kaydedildi. 
     Bu arada, yıl içerisinde belirli periyotlarla ve TÜFE oranında gerçekleşen kontör ücretinin de 63 bin lira olarak tespit edildiği belirtildi. 
     





</TEXT>
</DOC>
