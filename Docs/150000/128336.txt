<DOC>
<DOCNO> 128336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo13.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da tatil biterken, Christian ve Felipe kadroda sayılıyor 
</HEADLINE>
<TEXT>

     Galatasaray'da, Samsunspor karşılaşmasından sonra başlayan devre arası tatili biterken, futbolcular 4 Ocak Cumartesi günü topbaşı yapacak. 
     Florya Metin Oktay Tesisleri'nde sabah saatlerinde toplanacak ve ilk antrenmanı yapacak olan sarı-kırmızılılar, 5 Ocak Pazar günü öğleden sonra da ikinci yarı hazırlık kampı için İspanya'ya gidecek. 
     Marbella'da kamp yapacak olan Galatasaray, 10 Ocak Cuma günü İspanya Üçüncü Lig ekiplerinden Depotivo San Pedro, 12 Ocak Pazar günü Belçika Birinci Ligi takımlarından Royal Anvers ve 14 Ocak Salı günü Hollanda İkinci Ligi ekiplerinden FC Vollendam ile karşı karşıya gelecek. 
     15 Ocak Çarşamba günü İstanbul'a dönecek olan Galatasaray, 17 Ocak'ta ise Mısır'a giderek, Kahire'de 18 Ocak Cumartesi günü Mısır Milli Takımı ile maç yapacak. 
     19 Ocak'da yeniden İstanbul'a gelecek olan Galatasaray, 21 Ocak Salı günü Antalya'ya gidecek ve burada katılacağı turnuvada oynayacağı 2 ya da 3 maçın ardından 26 veya 28 Ocak'ta dönüş yapacak. 
     
     FELIPE VE CHRISTIAN ''VAR'' SAYILIYOR 

     Galatasaray'da, tatile çıkmadan önce takımdan ayrılmayı düşündüğünü açıklayan Felipe ve eşyalarını toplayıp giden Christian, İspanya kampı kadrosunda görülüyor. 
     Henüz dönüp dönmeyecekleri kesinlik kazanmayan bu 2 futbolcu da kafile kadrosunda yer alırken, gitmesi kesinleşen Sarr ve Almaguer ise kafilede bulunmuyor. 
     A Milli Takım'ın Dubai'deki kampının iptal edilmesinin ardından, kadroda bulunan Hakan, Hasan ve Cihan da İspanya kafilesine dahil edildi. 

     
</TEXT>
</DOC>
