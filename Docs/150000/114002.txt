<DOC>
<DOCNO> 114002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/spor/aspo.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
97. YAŞGÜNÜ HEDİYESİ 1-0 
</HEADLINE>
<TEXT>

Cim-Bom, kuruluş gününde Diyarbakırspor’u ağırladı, futboluyla hayal kırıklığı yarattı. Hakem Çulcu, Felipe’nin attığı dirseği atladı 
     GALATASARAY güzel futbol ve fark parolasıyla çıktığı Diyarbakırspor karşılaşmasında üç puana zorlukla ulaştı. İlk yarıda konuk takım Mondragon’un koruduğu kalede önemli tehlikeler yarattı. Saffet üç kritik fırsatı kale yerine auta yolladı. 36’da Aslan’ın imdadına Hasan Yiğit yetişti. Diyarbakır Kaptanı kendi kalesine attığı golle, Cim - Bom’a üç puanı hediye etti. 
     
     90 Dakika 
     90 dakika içinde bu kadar çok arıza gösteren bir takımın, bunca sıkıntı arasında galip gelmesi şansın dışında hiçbir şey değildir. Galatasaray’ın, 90 dakikalık maçta kalesinde 7 net gol pozisyonu görüp, hasbel kader bir golle maç kazanması futbolun her türlü istatistiğine aykırı durum oluşturdu. 
     Galatasaray, 1. dakikadan itibaren sahada sistematik hiçbir taktik düzeni sergilemedi. Batista’nın nerede oynadığı, Ümit Davala’nın orta sahanın göbeğinde ne yaptığı, son düdüğe kadar anlaşılamadı. Sadece solda Ergün ve orta göbekte Bülent ile Emre’nin yerleri göz aşinasıydı. Diğerleri mumya filminden çıkan hayalet oyunculardı. 7. dakikada gol geliyordu neredeyse... Kamil sağdan ortaladı, Celalettin altı pasın içinde golü atamadı. Bir dakika sonra Hasan "Geri pası vereyim" dedi, pişman oluyordu. Saffet, bomboş durumda golü atamadı. Zaten Saffet dün "Galatasaray’ın en etkili oyuncusuydu" .. Savunmada Bülent ve Emre ilk 20 dakika olağan olmayan şekilde aksarken, hücumda Arif ile Christian uyumsuz çift gibiydi. Hele orta alanda Batista da olmayınca, biraz yük kaldırmak isteyen ve ağır markaj altında kalan Felipe tanınmayacak hale geldi. 26. dakika belki de maçın kader anıydı. Felipe öyle bir dirsek attı ki Evren’e, sadece sahadaki hakemler görmedi. 
     35’te Hasan kornerden ortaladı, adaşı Hasan Yiğit nereye vurduğunu bilmeden kafa ile topa müdahale etti. Şenol şaşırdı, top içeri girdi 1 - 0 
     Galatasaray, piyango golün sevincini yaşarken bile gol yiyordu. Celalettin’in verdiği topu Saffet yine atamadı 36. dakikada... 
     44. dakikada ise Galatasaray’ın 90 dakikadaki en iyi atağı oldu. Christian ortaladı. Hasan Şaş cambazlığı tercih edince golü kaçırdı. 
     İkinci yarıya Galatasaray orta sahasını takviye ederek çıktı. Cihan aksayan bu bölgeye kulübe tercihiydi. Christian’ın çıkmasına ise bütün tribünler sevindi. 
     58’de Hasan ortaladı. Mondi boşa çıktı. Saffet yine atamadı. 62. dakikada Felipe, 63’te Arif, Şenol’a takıldı. 70’te Şenol, Arif’in şutunu yine kurtardı. 73’te Emre’nin hatalı pasını yakalayan Sadettin mutlak golü kaçırdı. 
     Son dakikada ise Murat Hacıoğlu’nun şutu direği sıyırdı. Diyarbakır da makus talihine yenildi. 
     Kısacası Galatasaray, dün yine futbol adına sıfır çekti, ama puan adına çok şey aldı. 
     
Maçın Adamı Rekor kırdı      SAFFET, ligin iyi kimlikli golcülerinden. Ancak dün gece Diyarbakırspor, yani takımı adına, özellikle ilk yarıda kaçırdığı pozisyonlar, sınırları zorladı. Mondragon ile karşı karşıya kaldığı iki ensantanede de, zor olanı başardı. Birinde topu dışarı attı, diğerinde açısını kaybetmeyi yeğledi. Saffet ikinci yarıda da kaçırdığı golle, maçın adamı oldu. 
     
Maçın Hakemi İyi değildi      MUSTAFA Çulcu, maçın hakimiyetini ele geçirmek için sürekli sarı kartlarını kullandı. Bu kartların çoğunda haklıydı, ancak göstermediği kartlarla tepki topladı. Felipe’ye çıkarması gereken kırmızı kartlık pozisyonu görmedim diye geçiştirerek kurtuldu. Aslında bu pozisyonda tek suçlu yardımcı hakem Refik Aka idi. O da, Çulcu’yu uyarmaya cesaret edemedi. 
     
İstatistik Ergün Topla buluşma 30 İsabetli pas 11 Hatalı pas 10 Top kazanma 3 Top kaybı 2 Kaleye şut 2 Yapılan faul 3      
     
Göze Batanlar      FELİPE Tam gözümüze battı. Sahada yoktu. Hiçbir olumlu iş yapmadı. Hakemlerin zaafı sayesinde kırmızı karttan ucuz kurtuldu. 
     ERGÜN Tecrübesini konuşturdu. Sol kanatta iyi bir oyun oynadı. Hem atakta hem savunmada vardı. Ayakta kalan oyuncularından biriydi. 
     CHRİSTİAN İlk yarıda tam hayal kırıklığı yarattı. Ne doğru dürüst pozisyona girdi, ne de arkadaşlarını pozisyona sokabildi. 
     BÜLENT Galatasaray’ın en iyi mücadele eden tek adamıydı. Hiç oyundan düşmedi. Profesyonelce oynadı. Kısacası kaptan, kaptan gibiydi. 
     EVREN Felipe’yi iyi durdurdu. Markajda aşırıya kaçsa da oldukça iyi oynadı. Diyarbakır’ın en başarılı oyuncularından bidiydi. 
     



 SPOR 
































</TEXT>
</DOC>
