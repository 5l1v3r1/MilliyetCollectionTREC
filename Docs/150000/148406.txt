<DOC>
<DOCNO> 148406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo22.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Müftüoğlu'na 2004'te hakemlik şansı 
</HEADLINE>
<TEXT>

     Avrupa Futbol Federasyonları Birliği UEFA , FIFA kokartlı Türk hakem Kuddusi Müftüoğlu'nu gelecek vaat eden 14 hakem arasında gösterdi. 
     Müftüoğlu, önümüzdeki günlerde yapılacak seminer ve deneme maçlarında başarılı bulunursa, Portekiz'deki 2004 Avrupa Futbol Şampiyonası finallerinde maç yönetme şansını yakalayabilecek. 
     Futbol Federasyonu Merkez Hakem Kurulu MHK Başkanı Bülent Yavuz, İstanbul'da yapılan Birinci Süper Lig hakemleri nisan ayı seminerinde UEFA'dan kendilerine gelen yazıyı okuyarak, Müftüoğlu'na verilen görevi hakemlere ve kamuoyuna açıkladı. 
     UEFA'dan gelen yazıda, Türkiye'den Kuddusi Müftüoğlu'nun Avrupa'nın gelecek vaat eden en iyi 14 hakemi arasında gösterildiğini vurgulayan Yavuz, bu 14 hakemin 7'sinin bu yıl içinde, diğer 7'sinin ise gelecek yıl seminerlere tabi tutulacağını, Kuddusi Müftüoğlu'nun ilk 7 içinde yer almasının kendilerini ayrıca gururlandırdığını söyledi. 
     Bülent Yavuz, yardımcı hakem Koray Gencerler ile birlikte Kuddusi Müftüoğlu'nun da 2004 Avrupa Şampiyonası finallerinde görev yapmasını beklediklerini belirterek, ''Bu Türk hakeminin bayramıdır'' dedi. 
     Yavuz, ''Türk hakemi neden Avrupa'da yok'' düşüncesini bu vesileyle ortadan kaldıracaklarına inandığını kaydederek, ''Hakem ve yardımcı hakem olarak Avrupa'da dev bir adım attık. Bunun devamının geleceğine inanıyorum. Çünkü bizim hakemlerimiz bu yola baş koydu. 2004 Avrupa Şampiyonası'nda mutlaka Türk hakem olacak'' diye konuştu. 
     
     MÜFTÜOĞLU ''GURURLUYUM'' 
     FIFA kokartlı Türk hakem Kuddusi Müftüoğlu ise kendisine verilen bu görev nedeniyle son derece gururlu olduğunu söyledi. 
     Türkiye'yi ve Türk hakemliğini en iyi şekilde temsil etmeye çalışacağını anlatan Müftüoğlu, ''Bütün arkadaşlarımın hedefi bu. Hepsinin de bu göreve layık olduğu inancındayım'' dedi. 
     MHK Başkanı Yavuz'un kararı açıklamasından sonra, Birinci Süper Lig hakemleri alkışlarla, hakem arkadaşlarına destek verdi. 
     Kuddusi Müftüoğlu'nun ilk aşamada 29 Nisan-3 Mayıs tarihleri arasında İtalya'nın Cenova kentinde düzenlenecek seminere katılacağı bildirildi. Bu seminerde yer alacak hakemlerin hepsine birer mentör tahsis edildiği kaydedilirken, gelecek vaat eden bu hakemlerin Avrupa'daki çeşitli özel turnuvalardaki maçlarda görevlendirileceği ve buradaki performanslarının belirlenen mentörlerce takip edileceği açıklandı. Mentörlerin raporları doğrultusunda başarılı olan ''gelecek vaat eden hakemlerin'' ''Top Class'' ve ''First Class'' kategorisine seçileceği bildirildi. 
     





</TEXT>
</DOC>
