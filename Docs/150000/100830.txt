<DOC>
<DOCNO> 100830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur27.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş, Ercan Karakaş ile görüştü... 
</HEADLINE>
<TEXT>

     Devlet Bakanı Kemal Derviş, Sosyal Demokrasi Vakfı SODEV Başkanı Ercan Karakaş'ı makamında kabul etti. 
     Karakaş, Hazine Müşteşarlığı'nda gerçekleşen görüşmenin ardından yaptığı açıklamada, Derviş'in, seçim ve siyasi partiler yasalarının değişmesi konusunda bir girişiminin bulunduğunu ve değişim için de umudunun hala bulunduğunu ifade etti. 
     Sosyal Demokrasi Vakfı adına burada görüştüğünü belirten Karakaş, Derviş'in geniş tabanlı bir ittifak arayışına destek verdiklerini kaydetti. 
     Karakaş, Derviş'in bu çalışmaların belli bir süresi olduğunun farkında olduğunu belirterek, Derviş'in Türkiye konusunda sorumluluk duyduğunu ve bu çabalarını onun için yürüttüğünü bildirdi. 
     Devlet Bakanı Kemal Derviş'in ittifak konusunda umudunu hala sürdürdüğünü vurgulayan Karakaş, ''En geniş şekilde biraraya gelme konusunda umudunu sürdürüyor. Bunun süresinin farkında, süre günlerle ifade ediliyor'' dedi. 
     Karakaş, bugün ya da yarın YTP Genel Başkanı İsmail Cem ile görüşeceklerini bildirdi. 
     Gazetecilerin, ''Derviş'in İttifak olmazsa siyasete girmem ifadesi oldu mu '' sorusuna karşılık Karakaş, ''Yok öyle bir ifadesi olmadı, Derviş sorumluluğu daha çok vurguladı'' diye konuştu. 
     Karakaş, ''Derviş'ten size bir davet oldu mu '' sorusuna ise ''Biraraya gelişte sosyal demokrasiyi bir omurga olarak görüyor'' yanıtını verdi. 
     İttifak arayışlarının haftalar sürecek bir durum olmadığını belirten Karakaş, ''Seçim takvimi başlamış, listeler askıya çıkmış, adaylar belirleniyor... Süreç hızlı başlayacak. Yeni Türkiye'nin örgütü yok, örgüt kurması lazım. O yüzden günler içinde bir karar alınmalı'' diye konuştu. 
     
     "DERVİŞ KENDİNİ YTP'YE AİT HİSSEDİYOR" 
     ''İttifak olmazsa YTP, CHP ve DSP başarılı olur mu '' sorusu üzerine Ercan Karakaş, şunları söyledi 
     ''Bence bir çekim merkezi yaratılırsa Ak Parti'ye karşı bir denge sağlanır. Henüz bu yapılmış değil. Yeni Türkiye'nin şansı devam ediyor. Ancak hızlı bir takvim var. Henüz topluma da tam olarak açılmadılar. Bütün bunlar sağlanırsa Derviş'in de katılımıyla elbet yeni bir çekim merkezi yaratılır.'' ''Derviş kendini YTP'ye ait hissediyor mu '' sorusuna Karakaş, ''Benim gördüğüm öyle'' yanıtını verirken, ''YTP Başkanı Cem'in söylediği bizim de katıldığımız çağdaş çoğunluk stratejisi yaratılmalı'' diye konuştu. 
     ''YTP'ye girmek gibi bir düşünceniz var mı '' sorusu üzerine de Karakaş, şunları söyledi 
     ''Biz CHP'den ayrılan bir grup olarak kendimiz yeni bir oluşum yaratmaya çalıştık. Bundan 15 gün önce sosyal demokrasi platformu toplandı. Burada bazı arkadaşlarımız Yeni Türkiye Partisi'nin kendi bölgelerinde bir ilgi yarattığını bir umut olduğunu söylüyorlar. Bizde sosyal demokrasi, demokratik sol nitelikli çağdaş çoğunlukla diyalog kurulması halinde başarılı olacağını görüyoruz. Bununla ilgili hızlı bir çalışma gerekiyor. Derviş'in çağdaş çoğunluk arayışını doğru buluyoruz ve destekliyoruz.'' Bu arada Orman Bakanı Nami Çağan'ın Devlet Bakanı Derviş'le görüşmek üzere Hazine'ye geldiği görüldü. Kemal Derviş'in TİSK Başkanı Refik Baydur'la yapacağı görüşmenin ise iptal edildiği öğrenildi. 
     





</TEXT>
</DOC>
