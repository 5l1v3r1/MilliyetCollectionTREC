<DOC>
<DOCNO> 123895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/yazar/civaoglu.html </URL>
<DATE> 2002/12/11/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Halk oylaması mayınları 
</HEADLINE>
<TEXT>

     "Kopenhag" sözcüğü bende olumlu psikoloji yaratır. Gazetedeki odamın duvarında bir fotoğraf asılıdır. Galatasaray’ın yanı başımda Ali Kırca ve arkada Abdürrahim Albayrak. Yumruklar havada, ağızlarımız kulaklarda. Uçuyoruz... Kopenhag’dan İstanbul’a futbolcular, yöneticilerle aynı uçaktayız. 
     Bu anı bilinçaltımı etkilemiş olmalı... 
     Fakat, "iyi bir şeyler olacak" gibi önsezim var. 
     
Zehirli tohumlar      Kuşku verici ve daha tehlikeli olan şey, 12 Aralık Kopenhag’ın ötesine serpilmeye başlanan bazı tohumlardır. 
     Örneğin... 
     Türkiye’nin AB’ye tam üyeliğinin referanduma gidilerek karara bağlanması gerektiği yolunda satırlar görünmeye başladı. 
     Le Figaro başyazısında, "Pompidou’nun başkanlığı döneminde, İngiltere’nin AB’ye, o zamanki adıyla Ortak Pazar’a alınıp alınmamasının refarandumla belirlendiğine" gönderme yapılıyor. "Türkiye’nin AB üyeliği de referandumla belirlenmeli mi" sorgulamasını başlatıyor. 
     Bunun anlamı "Türkiye hiçbir zaman AB üyesi olmasın. Fakat bunu, anlaşmalarla, konsey ve zirve kararlarıyla, izleme raporlarıyla Türkiye’ye - ikiyüzlü de olsa - kapıları açık bırakan siyasetçiler ve AB bürokrasisi değil, halk tebliğ etsin" diye algılanabilir. 
     Yani bu hesapla yumurta küfesi, toplumların sırtına yüklenecek 
     
Tuzağın adı...      Neden, diğer ülkelerin adaylıkları için değil de sadece Türkiye’ye halk oylaması 
     Le Figaro’ya göre "Türkiye, ayrı bir kültür... Ayrı din. Fransa Demokrasi Birliği UDF lideri François Bayrou başta olmak üzere, iktidardaki merkez sağ partiden ve muhalefetteki sol partilerden Avrupa federalizmi yanlısı siyasetçiler, Türkiye’yi de içine alan genişlemeye karşılar. Bunu Avrupa projesinin sonu olarak" görüyorlar. 
     "100 milyonluk Türkiye AB Parlamentosu’nda ve AB bürokrasisinde egemen olur" deniyor. 
     Peki halkının çoğunluğu Hıristiyan İngiltere için de neden halk oylaması yapılmıştı 
     Cevap 
     "AB’nin ilk çekirdeği 6 kara Avrupası ülkesinden oluşmaktaydı. İngiltere ise Ada Avrupası’nın fiziki ve kültür coğrafyasında yer alıyordu." 
     Yani... 
     "Kara Avrupasıyla araya denizin girdiği - ki aslında Trakya parçamızla arada deniz yoktur - fiziki coğrafya ve farklı kültür coğrafyası" iddiaları nedeniyle, Türkiye için halk oylaması önerisinin dayandırılmak istendiği gerekçe bu cevapta aranıyor. 
     Tuzağın adı, referandum mu 
     
Kafadan "hayır..."      Fransa’da açıklanan son kamuoyu araştırmalarına göre, halkın yüzde 52’si Türkiye’nin AB üyeliğine karşı. 
     Yüzde 35’i "EVET" diyor. 
     Diğerleri.. "Fikri yok... çekimser vs." 
     Bu sonuçlar, eğer şimdilerde Türkiye’nin AB üyeliği için bir halk oylaması yapılsa sonucun "kafadan hayır" olacağını gösteriyor. 
     Oysa Avrupa’da ekonomik krizin, işsizliğin tavan yaptığı şu zor süreçte bile yüzde 35 EVET iyi orandır. 
     Eskiye göre EVET oranı tırmanıştadır. Zamanla daha da yükselecektir. 
     Önemli olan Türkiye’ye o zamanı kazandırmaktır. 
     Bayramda bu köşede eski Fransa Başbakanı Michel Rocard’ın Le Monde’da yayımlanan bir yazısına işaret etmiştim. 
     Rocard her açıdan yaptığı incelemede Türkiye’ye "Hayır" denilemeyeceğini ortaya koymuştu. 
     Ancak bir tek kara deliğe işaret etmişti. "Eğer, Türkiye için halk oylamasına gidilirse, üyelik yolu bir daha açılmamak üzere kapanır" uyarısında da bulunmuştu. 
     "O nedenle halklarımızı Türkiye üyeliğinin gerekli olduğuna hazırlamalıyız" mesajını vermişti. 
     Ben o yazımda "Referandum, Türkiye’nin AB üyeliği sürecinde, aşil topuğudur. Ancak oradan vurulabilir" görüşünü işlemiştim. 
     Kopenhag’dan istediğimiz kadar parlak sonuç çıkmasa da zamanla telafi edilebilir, ama AB üyesi 15 ülkede referandum 15 mayındır. 
     O mayın tarlasına düşmeyelim. 
     
     







AKP, asker ve Avrupa 


Hiiiç enseyi karartmayın 


Kitap ve sendika 


Gül’den 2005’e ret 


Her şey ortada, düğüm Kıbrıs’ta 


Halk oylaması mayınları 


Üniversiteler AB’ye nasıl bakıyor 


Enflasyon hedefi tutacak mı 


Damardan takiye 


Avrupa’nın falı Fenerbahçe’nin hali... 


Ayşe’nin aklı da, yüreği de Urfa’da kaldı 


Senin Sinemaların 


Büyümenin motoru ihracat 


</TEXT>
</DOC>
