<DOC>
<DOCNO> 100784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo05.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor ile Fenerbahçe 85.kez karşılaşacak... 
</HEADLINE>
<TEXT>

     Trabzonspor ile Fenerbahçe, yarın yapacakları 2002-2003 sezonu ilk maçıyla birlikte 85. kez karşı karşıya gelecek. 
     13 Şubat 1974 tarihinde, Trabzon Hüseyin Avni Aker Stadı'nda yapılan ve 0-0 berabere sonuçlanan Türkiye Kupası çeyrek final maçıyla başlayan 28 yıllık rekabette, Trabzonspor'un üstünlüğü bulunuyor. 
     Bordo-mavili ekip, 56 lig, 10'ar Türkiye Kupası ve özel, 4'er de Cumhurbaşkanlığı ve Başbakanlık Kupası olmak üzere, geride kalan toplam 84 maçtan 33'ünü kazanırken, sarı-lacivertliler bu süre içinde 28 galibiyet elde etti. 
     Taraflar 23 maçta da eşitliği bozamazken, Trabzonspor'un toplam 99 golüne, Fenerbahçe 93 golle yanıt verdi. 
     
     LİGDE DE TRABZONSPOR ÜSTÜN 
     Trabzonspor ile Fenerbahçe, Birinci Süper Futbol Ligi'nde şimdiye dek 56 kez karşı karşıya geldi. 
     2 ekip arasında bugüne dek ligde yapılan 56 maçta, bordo-mavili ekibin galibiyetlerde sarı-lacivertli takıma karşı 20-18'lik üstünlüğü bulunuyor. 2 ekip arasında bugüne dek yapılan 18 lig karşılaşmasında da eşitlik bozulmadı. 
     Trabzonspor'un attığı 63 gole, Fenerbahçe 65 golle karşılık verdi. 
     Geçen sezon yapılan lig maçlarında Trabzon'da 2-1 Trabzonspor, İstanbul'da da 3-0 Fenerbahçe galip geldi. 
     
     TRABZON'DAKİ MAÇLAR 
     Trabzonspor ile Fenerbahçe arasında Trabzon'da yapılan maçlarda bordo-mavili takımın büyük üstünlüğü bulunuyor. 
     2 takım arasında şimdiye dek Trabzon'da yapılan 33 resmi ve özel maçta Trabzonspor'un 18, Fenerbahçe'nin ise 6 galibiyeti bulunuyor. Taraflar Trabzon'daki 9 maçta da eşitliği bozamadı. 
     Hüseyin Avni Aker Stadı'nda Trabzonspor 45, Fenerbahçe ise 23 gol attı. 
     
     FENERBAHÇE, 6 SEZONDUR KAZANAMIYOR 
     Fenerbahçe, 2002-2003 sezonun açılış maçında yarın karşılaşacağı Trabzonspor'u ligde 6 maçtır deplasmanda yenemiyor. 
     Rakibi karşısında Hüseyin Avni Aker Stadı'ndaki son galibiyetini, Oğuz Çetin ve Aykut Kocaman'ın golleriyle 2-1 kazanarak, şampiyon olduğu 1995-96 sezonunda elde eden sarı-lacivertliler, 5 Mayıs 1996 tarihinden itibaren deplasmanda galip gelemiyor. 
     Bu süre içinde rakibine 5 kez yenilen Fenerbahçe, yalnızca 1 kez berabere kaldı. Sarı-lacivertliler son 5 deplasman maçında rakibine yalnızca tek gol atabildi. 
     





</TEXT>
</DOC>
