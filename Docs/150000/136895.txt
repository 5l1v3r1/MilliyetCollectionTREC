<DOC>
<DOCNO> 136895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/yazar/guclu.html </URL>
<DATE> 2003/02/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Mütevelli sistemi başarılı olur mu 
</HEADLINE>
<TEXT>

     YÖK ve üniversitelerin daha şimdiden çok sıcak bakmadığı tasarının muhtemel ayaklarından birisi de mütevelli sistemi olabilir. Çünkü üzerinde çok konuşuluyor. 
     Mütevelli heyeti sistemi, yani üniversite yönetiminin dışında başka bir kurulun üniversite üzerinde etkili hale getirilmesi, bizim çok alışık olduğumuz bir yöntem değil. Bir zamanlar ODTÜ’de uygulandı. Ama yarar mı yoksa zarar mı getirdiği hala tartışılır. 
     Mütevelli heyeti sistemi Batılı ülkelerde başarı ile uygulanıyor. Çünkü bu heyete kimler hak ediyor ise genelde onlar atanıyor. Örneğin mezunlar arasında çok başarılı bir profil sergileyenler, kentin ileri gelenleri, başka üniversitelerden bilim adaları, işverenler, meslek odalarının temsilcileri, öğrenciler ve kimlerin üniversiteye bir katkısı olacağına inanıyorlar ise onlar yer alıyor. 
     Özal döneminde de sık sık gündeme geldi. Ama arkası gelmedi. Çünkü kimlerin atanacağı konusunda çok büyük rahatsızlıklar yaşandı. 
     AKP iktidarı döneminde böylesi bir uygulamaya gidilmesi rahatsızlığı daha da tırmandırabilir. Bu konudaki kaygılar da haksız sayılmaz. Son aylarda çeşitli kurumların yönetim kurullarına kimlerin atandığı incelendiğinde AKP’nin bu konuda da yandaşlarına öncelik vereceği aşikar. 
     Peki üniversitelere yeni bir ivme kazandıracak yeni bir oluşum gerçekleşmesin mi Buna hayır demek zor. Çünkü üniversiteler tıkandılar. Onlara yeni bir vizyon, misyon ve dinamizm kazandıracak ataklara ihtiyaç var. YÖK ile olmuyor. YÖK ya da yerine kurulacak YÖK benzeri kuruluşlar, her üniversiteye aynı gözle bakıyor. Fabrikasyon bir eğitim anlayışı getiriyorlar. Oysa üniversitelerin çeşitliliğe ve rekabete ihtiyaçları var. İşte mütevelli heyetleri bu farklılığı yaratabilirler. Ama sistem dejenere edilmez ise .. 
     
     Kimler seçilebilir 
     Sanayiciler mühendisleri, tabip odaları doktorları, bankacılar iktisatçıları, veliler de öğretmenleri bir türlü beğenmez, iyi yetiştirildiklerine inanmazlar. Ama onların bu eğitim sistemi üzerinde hiç söz hakları yoktur. Oysa mütevelli heyetinde yer alsalar ve neleri isteyip, neleri istemediklerini net olarak ortaya koyabilseler, sonuç daha mükemmel olacak. Ama bırakın böyle bir uygulamaya geçmeyi, düşünmek bile hala bazı çevrelerde sakıncalı bulunuyor. Oysa Türkiye bu tıkanıklıktan kurtulmak zorunda. Bundan önceki iktidarlar bu engelleri çok daha kolay aşabilirlerdi ama hep kulaklarının üzerine yattılar. AKP’nin girişimleri ise yarattığı güven erozyonu nedeniyle hep kuşkuyla karşılanıyor. 
     Aslında sorun iktidarda kimin olduğundan çok, bizim olaylara yanlış bakış açımızdan kaynaklanıyor. İktidarların hiç etkisinin olmadığı vakıf üniversitelerinin ya da sivil toplum örgütlerinin mütevelli heyetlerine bir göz atın. Hemen herkes kendi eşini dostunu doldurmuş. Pek çoğunda ise çok önemli isimler var. Ama sadece kağıt üzerinde. 
     Çok iyi işleyebilecek bir sistemi bile fazlasıyla dejenere etmişiz. Yoğurdu üfleyerek yememizin nedeni bu. Mütevelli heyetleri, üniversitelere çok büyük bir dinamizm getireceği gibi siyasi kadrolaşmanın ya da yozlaşmanın yeni bir örneği de olabilir. 
     Seçilecek üyeler, saltanat sürmeye değil tıkanıklığı aşmaya gelmeliler. Özellikle de ekonomik tıkanıklığı. Yani yeni kaynak yaratacak, kaynakları en iyi şekilde yönlendirecek isimler olmalı. Bazı akıllı rektörler, danışman adı altında çoktan bu uygulamaya geçtiler. Başarıyla da uyguluyorlar. 
     Özetin özeti Üniversiteler ile iktidar arasındaki güven bunalımı bir an önce çözülmelidir. Yoksa Türkiye bu konuda da çok ağır faturalar ile karşı karşıya kalabilir. 
     
     







PKK’nın yeni taktikleri 


Dönülmez bir gümbürtünün ufkundayız... 


Healey yazdı... 


Müebbet mazlumlar 


Tur-izm, turizme karşı 


Mütevelli sistemi başarılı olur mu 


85 yıl önce 85 yıl sonra... 


Bush’un 18 Şubat ısrarı 


Hayat ve ölüm parmak ucunuzda 


Dava yolu görünüyor 


Salih Bey’in kızı Françoise’ öldü 


</TEXT>
</DOC>
