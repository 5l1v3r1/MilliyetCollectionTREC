<DOC>
<DOCNO> 149887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/yazar/akyol.html </URL>
<DATE> 2003/04/15/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Barzani doğru söylüyor 
</HEADLINE>
<TEXT>

     Barzani, "El Hayat" gazetesine yaptığı açıklamada, Türkiye'nin Irak'a girmemesi karşılığında kendilerinin de Kerkük ve Musul'a girmeyecekleri yolunda Amerika ile anlaştıklarını ama Talabani'nin buna uymayarak Kerkük'e saldırdığını söylüyor ve diyor ki 
     - Bu durumda Kerkük'ün geleceği için çok endişeliyim. 
     Barzani'yi zayıf düşürmek isteyen Talabani, kendi alt - etnik grubu olan Soranilerin Kerkük'e hakim olması için bu şehre saldırmış, yağmalarla da kendi adamlarını ödüllendirmeyi düşünmüştür. 
     Buna karşılık Barzani de Musul'u Kırmanç egemenliğine almak ihtiyacını hissetmiş ve peşmergelerini şehre saldırtmıştır. 
     Böylece Musul ve Kerkük etnik kimliklerin çatıştığı bir barut fıçına dönmüştür. 
     
     BARZANİ Kerkük'ün geleceği için endişelerinin arttığını belirtirken doğru söylüyor. 
     Talabani Kerkük'e saldırmakla ve Barzani'yi de Musul'a saldırma mecburiyetinde bırakmakla, bütün dikkatlerin bu iki vilayet üzerinde toplanmasına sebep olmuştur. 
     Bu olaylar Türk İrtibat Timleri'nin Musul ve Kerkük'e gitmesini, Amerikalıların bir an önce bu şehirlere girerek peşmergelere "siz çekilin" demesini hızlandırmıştır. 
     Dün Bakanlar Kurulu'nda Milli Savunma Bakanı Vecdi Gönül, İrtibat Timleri'nin Musul ve Kerkük'ten gönderdiği raporları okudu. Belli ki, timler hem Amerikalılarla hem bölgedeki etnik gruplarla ve bu arada Türkmenlerle çok yakın irtibat halindedir. 
     Barzani orta vadede nüfus hareketleriyle bölgenin etnik mozayiğini değiştirmeyi planlıyordu Talabani Kerkük'e saldırmakla bunu altüst etmiştir. 
     Artık Musul ve Kerkük'ün "çok etnili" manzarası tescil edilmiştir. 
     Talabani'nin cingözlüğü geri tepmiştir. 
     Hesabı ters çıkan Talabani'nin sebep olduğu bir gelişme de Türkmenlerin ve Arapların bir tepki olarak örgütlenip silahlanmalarıdır. 
     
     TÜRKMEN Cephesi'nin liderlerinden Hasan Özmen diyor ki 
     - Saddam'ın baskısı kalkıp Peşmergeler de saldırınca Türkmlenler hızla örgütlenip silahlanıyor. Bir Kalaşnikof 30 dolar Kısa sürede on bin kişilik silahlı Türkmen gücüne ulaşırız 
     Kerkük'te belediyeye ait büyük bir binaya Türkmen Cephesi yerleşmiş. Talabani'nin adamları Türkmenleri çıkarmak için ateş ettiklerinde 2 Türkmen ölmüştü biliyorsunuz. 
     Hasan Özmen, Türkiye'den gelen İrtibat Timleri'nden memnun olduklarını, onlara ve Amerikalılara bütün olayları "rapor ettiklerini" ve "Türkmenlerin erimediğini artık Amerikalıların da gördüğünü" söylüyor. 
     Bir şey daha söylüyor 
     - Peşmergelerin saldırısı Türkmenlerle Arapları dayanışmaya itti 
     Özmen, ayrıntı olarak, bu yakınlaşmanın aşiretler ve olaylar düzeyinde örneklerini de anlattı. 
     Evet etnik radikalizm, karşıtını yaratıyor. Doğrusu, Musul ve Kerkük'ün çok etnili özelliğini kabul etmek, bunu değiştirmeye kalkmamak, herkesin gerçek ağırlığıyla temsil edileceği bir yönetim konusunda ve doğal kaynakların merkez hükümete ait olacağı bir çözümde anlaşmaktır. 
     
     







</TEXT>
</DOC>
