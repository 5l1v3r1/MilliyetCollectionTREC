<DOC>
<DOCNO> 137120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/soneko03.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı kullananların 43'ü ödeme güçlüğü çekiyor 
</HEADLINE>
<TEXT>

     Kredi kartı kullananların yüzde 43'ünün ödeme güçlüğü çektiği saptandı. 
     Ankara Ticaret Odası'nın ATO Ankara'daki çeşitli merkezlerde bin 876 denek üzerinde 1-5 Şubat tarihleri arasında gerçekleştirdiği ''Kredi Kartları Yakın Planda Anketi'' sonuçları açıklandı. Anket kredi kartı kullanıcılarına ilişkin ilginç gerçekleri gözler önüne serdi. 
     Anket sonuçlarından edinilen bilgiye göre, ankete katılanların yüzde 71'i kredi kartı kullanırken, yüzde 54.4'ü bir, yüzde 33.6'sı da birden fazla kart taşıyor. 
     Ankette, ''İkinci kredi kartına neden ihtiyaç duyuyorsunuz birden fazla kredi kartı kullananlar değerlendirilmiş sorusuna kart kullananların yüzde 26.2'si kredi kartı ödemelerinde diğer kredi kartının destek olduğu yanıtını verirken, tüketicilerin yüzde 38'i kredi kartını yalnızca zorunlu gıda harcamaları için kullandıklarını bildirdi. 
     Kart kullananların yüzde 61'i cari faizlerin, yüzde 37'si de temürrüt faizlerinin çok yüksek olmasından şikayetçi. 
     
     YÜZDE 43.1 ÖDEME GÜÇLÜĞÜ ÇEKİYOR 
     Kredi kartı kullananların yüzde 43.1'i her ay ödeme güçlü çekerken, yüzde 36.3'ü ise yılda birkaç kez ödemede zorlanıyor. 
     Borcunu bir kez ödemeyerek temerrüde düşen tüketicilerin oranı yüzde 55 olarak saptanırken, birden fazla temerrüde düşenlerin oranının yüzde 25 olduğu kaydedildi. Hiç temerrüde düşmeyenlerin oranı ise yalnızca yüzde 20. 
     
     KART KULLANANLARIN YÜZDE 50.9'U ASGARİ ÖDEME YAPIYOR 
     Ankete katılanların yüzde 50.9'u anketin yapıldığı gün itibariyle kredi kartlarının asgari ödemesini yaptıklarını belirtirken, ödemelerini son ödeme tarihinde yapanların oranının yüzde 63.5 olduğu belirlendi. 
     ''Hesap kesim tarihi ile son ödeme tarihi arasında borcunuzun tamamına faiz uygulandığını biliyor musunuz'' sorusuna, ankete katılanların yüzde 73.7'si ''hayır'' yanıtı verirken, tüketicilerin yüzde 45.2'si de hiç temerrüt faizi uygulanmamasını, cari faiz oranının uygulanmasını istedi. 
     Ankete katılanların yüzde 100'ü kredi kartı alırken yaptıkları sözleşmenin bir örneğinin kendilerine verilmediğini bildirirken, yüzde 78.8'inin de imzaladıkları sözleşmeyi okumadıklarını ve üstelendikleri yükümlülüklerden haberdar olmadıklarını ifade etti. 
     Tüketicilerin yüzde 46.5'i bankanın gönderdiği hesap özetlerini incelemiyor. Hesap ekstrelerini sıklıkla kontrol edenlerin oranı yüzde 30 olarak saptanırken, düzenli olarak kontrol edenler yüzde 23.5. 
     Kart kullananların yüzde 72.8'i alışverişlerinde kimlik sorulmadığını bildirirken, kredi kartı borcunun faizine faiz yürütülenlerin oranı yüzde 96.3. 
     Kart kullanıcılarının yüzde 64.8'i bilinçli alışveriş ve harcama yapan tüketici olduklarına inanmıyor. Yine kart kullananların yüzde 73.4'ü kredi kartı kullanarak yaptıkları harcamaları nakit olarak rahatlıkla gerçekleştiremiyor. 
     
     ATO BAŞKANI AYGÜN 
     Ankete ilişkin değerlendirmede bulunan ATO Başkanı Sinan Aygün, ankete verilen yanıtlardan ve anket sonuçlarından Türk halkının kredi kartlarına ilişkin yasal bir düzenlemeye ne kadar ihtiyacı olduğunun ortaya çıktığını kaydetti. 
     Aygün, kredi kartlarının işleyişine çeki düzen getirecek Tüketici Yasa'sının bir an önce yasallaşması gerektiğini belirterek, çıkarılacak yasada halen kanuni takip aşamasında ya da takip öncesinde olan kredi kartı mağdurlarına borcunu taksitle ödeme imkanı getirilmesinin şart olduğunu bildirdi. Kredi kartları ile ilgili 5 ana sorunun varlığına dikkat çeken Aygün şöyle dedi 
     ''Birincisi, enflasyon oranları ve diğer göstergelere baktığınızda kredi kartlarının cari faizleri yüksektir. İkincisi gecikme faizi olarak adlandırılan temerrüd faizleri öldürücü düzeydedir. Üçüncüsü yasal engel olmasına karşın, faize faiz işletilmektedir. Dördüncüsü, şekilsel sorunlardır. Sözleşmeler okunamayacak kadar küçük harflerle düzenlenmekte ve tüketiciye verilmemektedir. Beşincisi faiz artırımları geriye yönelik uygulanmakta ve keyfiyet taşımaktadır. Faizin arttırılacağı tüketiciye 1 gün önceden bildirilmektedir. Artık kredi kartı mağdurlarına yapılan saldırılar yasal yollardan durdurulmalı, Meclis, tüketicinin önünde canlı kalkan olmalıdır. Tüketicisini korumayan bir ülkenin Avrupa Birliği'nde yeri yoktur. İnsan vicdanında hiç yoktur. Bıçak tüketicinin kemiğine dayandı. Bu bıçağı çekip çıkaracak cerrah Milletvekilleridir, Meclistir.'' 
     





</TEXT>
</DOC>
