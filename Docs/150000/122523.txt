<DOC>
<DOCNO> 122523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur13.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Adapazarı Ekspresi'nde yangın... 
</HEADLINE>
<TEXT>

     Adapazarı-İstanbul seferini yapmakta olan Adapazarı Ekspresi'nde yangın çıktı. Yolcuların tahliye edilmesinin ardından kısa sürede söndürülen yangın, lokomotifte büyük hasara yol açtı. 
     Adapazarı'ndan saat 07.00 sıralarından hareket eden makinist Kamil Öztırpan yönetimindeki 11603 sefer sayılı ''Adapazarı Ekspresi'', Kartal Tren İstasyonu'na yaklaştığı sırada, lokomotif bölümünde teknik bir arızadan dolayı yangın başladı. Yangının fark edilmesi üzerine tren, Kartal İstasyonu'na yaklaşık 150 metre kala durduruldu. 
     Trendeki yolcular hemen tahliye edilirken, olay yerine gelen itfaiye ekipleri de lokomotifteki yangını yolcu vagonlarına sıçramadan kısa sürede söndürdü. Yangın sonucu ''Adapazarı Ekspresi''nin lokomotif bölümü büyük hasar gördü. 
     Yangın nedeniyle Haydarpaşa-Gebze, Gebze-Haydarpaşa arasındaki tüm tren seferleri durduruldu ve trenlerin hareketini sağlayan elektrik akımı kesildi. 
     Tren Şefi Ali Haydar Kudiş, yaptığı açıklamada, Kartal'a yaklaştıkları sırada yangını fark ettiklerini ve hemen treni durdurup yolcuları tahliye ettiklerini anlatarak, ''O sırada alevler çıkıyordu. Hemen itfaiyeye haber verdik, ancak hasar fazla'' dedi. 
     Bu arada trenden tahliye edilen yolcular, rayların üzerinden Kartal İstasyonu'na kadar yürüdüler. 
     





</TEXT>
</DOC>
