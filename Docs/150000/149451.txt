<DOC>
<DOCNO> 149451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/guncel/gun11.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Burdurlu 4 fayın üstünde oturuyor 
</HEADLINE>
<TEXT>

Yapılan bir araştırma sonucu, Burdur kent merkezinin 4 fay hattının üzerine inşa edildiği ortaya çıktı. Beklenen olası deprem 6.5 şiddetinde 
     AHMET AY Antalya DHA 

     Süleyman Demirel Üniversitesi SDÜ Deprem Araştırma Enstitüsü'nün yaptığı araştırma, kent merkezinin altından dört fay hattı geçtiği ve birçok kamu binasının bu hatlar üzerine kurulduğunu ortaya çıkardı. 
     SDÜ Uzaktan Algılama Araştırma ve Uygulama Merkezi, Burdur'un deprem haritasını çıkardı. Burdur kent merkezinin dört fay hattı üzerine kurulduğu ve olası depremin etkilerinin korkunç olacağı belirtildi. Aralarında okul, devlet hastanesi ve cezaevinin de bulunduğu birçok kamu binasının faylar üzerinde yer aldığı da tespit edildi. 
     
     Zamanını bilmek zor 
     SDÜ Uzaktan Algılama Araştırma ve Uygulama Merkezi görevlisi Erhan Şener, Jeoloji Mühendisliği Fakültesi önderliğinde çıkardıkları haritayla ilgili şunları söyledi 
     "Şehrin 24 ayrı noktasında sondaj çalışması yapıldı. Şehirden geçen fay hatlarının yerleri belirlendi. Haritaya göre, 1971'de büyük deprem geçiren şehirdeki kamu binaları ve yerleşim yerleri fay hattı üzerine kurulmuş. Burdur'da yaptığımız araştırmalara göre, 6.5 büyüklüğünde bir deprem olacağını tahmin ediyoruz. Ancak bunun zamanını tahmin etmek imkansız." 
     
     Yunanistan 5'le sallandı 
     Yunanistan'ın başkenti Atina'nın 100 kilometre güneydoğusunda yer alan Argolikos Körfezi'nde Richter ölçeğine göre 5 büyüklüğünde deprem oldu. Atina Haber Ajansı ANA , dün sabah 02.55'te meydana gelen depremin can ve mal kaybına yol açmadığını duyurdu. 
     


GÜNCEL 






















</TEXT>
</DOC>
