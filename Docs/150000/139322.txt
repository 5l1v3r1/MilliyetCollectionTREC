<DOC>
<DOCNO> 139322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/siyaset/siy05.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Patriotlar yetmedi 
</HEADLINE>
<TEXT>

     GÜVEN ÖZALP Brüksel 

     Türkiye’nin olası Irak saldırısına karşı NATO çatısı altında korunması amacıyla oluşturulan paketin ilk unsurları görev yerlerine ulaşırken, Ankara NATO’ya başvurarak Patriot sistemlerinin sayısının artırılması talebinde bulundu. 
     Ankara paketin üçüncü ayağını oluşturan kimyasal ve biyolojik saldırıya karşı koruma unsurlarının da bir an önce gönderilmesini istedi. Bunlar arasında olası bir kimyasal ve biyolojik saldırıya yönelik koruyucu giysi, panzehir ve gaz maskesi bulunuyor. Türkiye’nin yeni isteklerini inceleyen NATO’nun askeri yetkilileri, bu taleplere karşı hangi müttefik ülkenin ne kadar katkıda bulunabileceğinin ancak önümüzdeki hafta netleşebileceğini belirtti. 
     Türkiye’nin Patriot sistemlerinin artırılması talebinin sorun yaratabileceği kaydedildi. Bu sistemleri gönderebilecek NATO ülkeleri olarak ABD, Hollanda, Almanya ve Yunanistan’ın adı geçiyor. Şu ana kadar Hollanda 8’er füzelik 3 Patriot sistemi, 60 Patriot füzesi ve 370 asker, Almanya da 46 Patriot füzesi gönderdi. 
     
     
Bağdat Büyükelçiliği tamamen boşaltıldı      ANKARA Milliyet 

     Türkiye, ABD askerlerinin konuşlanmasına izin veren yetki tezkeresi TBMM’de onaylanmadan bir gün önce Bağdat Büyükelçiliği’ni boşalttı. Büyükelçi Osman Paksüt ve bütün diplomatlar, Ankara’ya dönmek üzere Irak’tan ayrılırken, Dışişleri Bakanı Yaşar Yakış, tezkerenin onaylanma olasılığı nedeniyle, büyükelçiliğe yönelebilecek kontrolsüz hareketlere karşı önlem alındığını söyledi. Ankara’nın "Bağdat’ı terk edin" talimatı üzerine de, elçilik kançilaryası ve rezidansındaki tüm envanter dökümleri yapıldı. Bu arada Türkiye’nin Bağdat Büyükelçisi Osman Paksüt Türkiye’ye geldi. 
     



 SİYASET 


















</TEXT>
</DOC>
