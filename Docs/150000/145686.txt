<DOC>
<DOCNO> 145686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun23.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Müttefikler, ilerlemek için ''kum fırtınalarını'' bekliyor... 
</HEADLINE>
<TEXT>

     Amerikan ve İngiliz birlikleri, Irak'taki operasyonlarını artırmak için bölgede hayatı felç eden kum fırtınasının sona ermesini bekliyor. Bağdat'a giden yoldan az hasarla çıkmayı düşünen müttefik güçlerini çok zorlayan doğa şartları kum fırtınalarından ibaret değil... Bu fırtınalardan çıkan ABD ve İngiliz askerleri bu sefer de bölgeye has bataklık ve balçıklara saplanıyor ve ilerlemeleri güçleşiyor. Böylece bölgeye aşina olan ve bu şartlardan etkilenmeyen Irak birlikleri ile kayıp vermeden mücadele vermek imkansız oluyor. 
     
     "Hava düzelince.." 

     Konuyla ilgili bir açıklama yapan Katar'daki Amerikan Merkez Komutanlığı'ndan üst düzey bir yetkili, ''Havanın düzelmesiyle ilerleyen saatler ve günlerde faaliyetlerimizde artış göreceksiniz. Düzelen havayla, tüm savaş meydanında operasyonlara rastlayacaksınız'' dedi. 
     Son günlerde kum fırtınasının müttefik güçlerinin ilerleyişini zora soktuğu Irak'ta, gelecek üç gün havanın açık olması bekleniyor. 
     Ayrıca müttefik kuvvetlerini kara kara düşündüren bir başka konu da yaklaşan çöl sıcakları... Uzmanlar yaz ayları yaklaşmadan savaşın sona ermesi gerektiğini belirtiyor. 
     




</TEXT>
</DOC>
