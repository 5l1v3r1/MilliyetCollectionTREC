<DOC>
<DOCNO> 142571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/guncel/agun.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık denizde savaş için gün sayıyorlar 
</HEADLINE>
<TEXT>

Akdeniz’de emir bekleyen ABD gemilerinde zaman yavaş ama dolu geçiyor. Düzenli spor yapan askerler, nükleer-kimyasal silahlar konusunda eğitiliyor 
     BARKIN ŞIK Ankara 

     ABD’nin Kuzey Cephesi’nde görevlendirmeyi planladığı 4. Piyade Tümeni’nin Demir At ilk görev emrini almasından bugüne yaklaşık iki ay geçerken, gemiler de bir aydır Akdeniz’de bekliyor. 4. Piyade Tümeni, Türkiye’ye intikal emrini 19 Ocak’ta aldı. Tümeni taşıyan gemilerin ilki, 48 saat içinde Akdeniz’e açıldı. 28 günde 33 gemiye 14 bin parça araç, gereç ve teçhizatını yükleyerek denize açılan Demir At’ın altı gemisi de Akdeniz’e ulaştı. Ancak bu hızlı gelişmelerin ardından "belirsiz bekleyiş" başladı. Yabancı asker konuşlandırmaya ilişkin tezkerenin çıkmaması nedeniyle gemiler, Türk karasularına 18 mil açığa demir attı. 
     
     HEPSİ AŞILANIYOR 
     ABD’nin Akdeniz’de ayrıca iki uçak gemisi bulunuyor. Uçak gemilerine destroyer, kruvazör ve denizaltılardan oluşan 12 gemi daha eşlik ediyor. Söz konusu gemilerde bulunan askerler, her gün toplu spor yaparak vücutlarını çalıştırmayı ihmal etmiyor. 12 saatlik vardiyalar halinde görev yapan askerlere biyolojik saldırılara karşı aşı da yapılıyor. Nükleer, biyolojik, kimyasal NBC saldırılar hakkında kapsamlı bir eğitim veriliyor. 
     Harry S. Truman ve Theodor Roosvelt uçak gemilerinden kalkacak uçaklar, Irak’a yönelik operasyonda Türk hava sahasını kullanarak Bağdat’a sortiler düzenleyecek. İki uçak gemisinde 10’ar adet F - 14, 36’şar adet F - 18 bulunuyor. Toplam 85’er uçak kapasitesi bulunan uçak gemileri, güç kaynağı olarak nükleer reaktör kullanıyor. 77 metre uzunluğundaki uçuş güvertesinden aynı anda dört uçak kalkış, bir uçak da iniş yapabiliyor. 
     
Spor yapmak görevleri      Akdeniz açıklarında bekleyen ABD gemilerinden biri de Theodore Roosevelt... Olası Irak savaşına katılmak üzere bölgeye gelen gemideki askeri görevliler, açık denizde değil de karada, kendi üslerindeymiş gibi günlük çalışmalarına devam ediyor. Sabah erkenden kalkan askerler, geminin hangar kısmında her gün mutlaka toplu olarak spor yapıyor. Kalori hesabı yapılarak pişirilen yemeklerini geminin geniş yemekhanesinde yiyen askerler, taşıdıkları uçak ve diğer askeri araçları da sürekli gözden geçirip bakımlarını yapıyor. 
     



 GÜNCEL 



















</TEXT>
</DOC>
