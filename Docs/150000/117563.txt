<DOC>
<DOCNO> 117563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sondun12.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basınının Erdoğan yorumu "Kışkırtıcı ve taşralı" 
</HEADLINE>
<TEXT>

     Alman Frankfurter Allgemeine Zeitung adlı gazete, AK Parti Genel Başkanı Recep Tayyip Erdoğan'ın ''pragmatik, kışkırtıcı ve taşralı'' olduğunu yazdı. 
     Erdoğan'ın, İstanbul Büyükşehir Belediye Başkanı olarak görev yaptığı dönemde kentin daha temiz ve yeşil hale geldiğini, trafik sıkışıklığının azaldığı, su sorununun çözüldüğü belirtilen haberde, Erdoğan'ın, 1980'li yıllarda Başbakan olan eski Cumhurbaşkanı Turgut Özal'ın getirdiği bazı yeniliklerden de istifade ettiği kaydedildi. 
     Özal'ın büyükşehir belediyelerine belirli miktarda kaynak ayırdığı ve belediyelerin o dönemden bu yana doğrudan yabancı kredi de alabildiği hatırlatılan haberde, Erdoğan'ın bu imkanlardan faydalandığı anlatıldı. 
     Erdoğan'ın, İstanbul'un sorunlarına pragmatik yaklaştığı ve diğer partilerin projeleri bile olsa ideolojiye girmeden bu projeleri uyguladığı belirtilen haberde, Erdoğan hakkındaki rüşvet iddialarının da ispatlanamadığı bildirildi. Erdoğan'ın pragmatik davranmasına rağmen, mitinglerde çok ateşli konuşmalar yaptığına dikkat çekilen haberde, Erdoğan'ın ayrıca Taksim meydanında bir cami inşa etme ve genelevleri kapatma düşüncesinden vazgeçtiği belirtildi. 
     Erdoğan'ın, değiştiğini ve daha ılımlı hale geldiğini söylediği kaydedilen haberde, ''Ancak kültürü her halde o kadar çabuk değişmeyecek. Hangi müziği dinlediği sorusuna 'Orhan Gencebay ve tabii ki Müslüm Gürses' diye karşılık vermişti. Bu da Türkiye'de 'arabesk kültürü' olarak tanımlanıyor'' ifadeleri kullanıldı. 
     





</TEXT>
</DOC>
