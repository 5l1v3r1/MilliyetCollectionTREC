<DOC>
<DOCNO> 116403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sonspo08.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Panathinaikos taraftarları Yunanistan'ı rezil etti... 
</HEADLINE>
<TEXT>

     UEFA Kupası 2. tur ilk maçında dün akşam, Fenerbahçe ile Panathinaikos arasında yapılan ve 1-1 eşitlikle son bulan maç Yunan basını tarafından, ''Panathinaikos, cehennemi andıran Şükrü Saraçoğlu Stadı'ndan zor da olsa canlı çıkmayı başardı'' şeklinde değerlendirildi. 
     Panathinaikosluların İstanbul'a hareket etmeden önceki ''Eşitlik istiyoruz'' şeklindeki açıklamalarını gündeme getiren Yunan basını, ''Elde edilen sonucun, eşitlik olarak görülse dahi aslında Panathinaikos'un zaferi'' olarak yorumlanabileceği görüşünde birleşti. 
     Atina'da yayınlanan günlük spor gazetesi Score, yeşil-yoncaların, Fenerbahçe'nin ''ateşten oyuncuları'' ve ''Yunan karşıtı'' bir hakeme rağmen eşitliği yakalayabildiklerini savundu. 
     ''Panathinaikos'un Türk arenasında ayakta kalmayı başardığını'' ancak rövanş karşılaşması sonucunun herkesin merak konusu olduğunu yazan Ora gazetesine, Goal News gazetesi, ''Türk presine dayanmayı başardık. Eşitlik tatmin edici bir sonuç'' yorumuyla eşlik etti. Fenerbahçe'nin olduğu kadar Panathinaikos taraftarlarının fanatik davranışlarını da sayfalarına taşıyan gazeteler, her ne kadar sarı- lacivertlilerin, statta Yunanları kışkırtan dev panolar açsalar da Yunan taraftarların da benzeri hareketlerde bulunduğunu, bu tür davranışların 2008 Avrupa Futbol Şampiyonası'nı birlikte düzenlemek isteyen iki ülkenin dostluğuna yakışmadığını kaydettiler. 
     Öte yandan Protahlitis gazetesi, ''Panathinaikos taraftarı Yunanistan'ı Türkiye'de de rezil etti'' başlıklı haberinde, fanatik yeşil-beyazlıların Yunanistan Dışişleri Bakanı Yorgo Papandreu'ya stat sandalyeleri dahil birçok yabancı cisim fırlattıklarını ve Papandreu'nun yaralanmasına ramak kaldığını yazdı. 
     Gazete, gerek stat içinde, gerekse dışında görülen ve yaklaşık 20 Panathinaikoslunun yaralanması ile son bulan fanatizmin, iki takım oyuncularına yansımadığını, tam tersine Yunan takımı futbolcuların Türk ''meslektaşları'' tarafından çiçeklerle karşılandığına dikkati çekti. 
     





</TEXT>
</DOC>
