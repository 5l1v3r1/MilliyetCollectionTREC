<DOC>
<DOCNO> 142830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/spor/ykocaomer.html </URL>
<DATE> 2003/03/15/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Altın Spor Ödülü 
</HEADLINE>
<TEXT>

     Daha önce de yazdığımız gibi, Başbakan Gül de "Hiçbir şey yapmadan ilk defa bir ödül alıyorum. Bu ödül yapacaklarımın karşılığında verilmiş olsa gerek" demiş idi. 
     O zaman da, siyasilerle arasını iyi tutup , etliye - sütlüye karışmayan, dolayısıyla da hizmet yapmak yerine, koltuğunu sağlamlaştırmak konusunda dört yıl çaba veren Kemal Mutlu’nun, kafasından bu fikrin çıktığını belirtmiş idik. Anlaşılan Kemal Mutlu, genel müdürlüğü bırakırken de aynı alışkanlığına devam etmiş. Nitekim, devir teslim töreninde yeni müdür Mehmet Atalay’a da bir altın spor ödülünün verildiği fotoğraflarla birlikte gazetelerde çıktı. 
     Hiçbir şey yapmayan insana ödül verilmesi, belki de dünyada ilk defa ülkemizde yapılıyor. Yalnız bu ödülü verenler değil, alanların da üzerinde dikkatle düşünmesi lazım. İçlerinden bir tanesi çıkıp da "Ben ne yaptım da bu ödülü hakettim Lütfen bunu ileride vermek üzere muhafaza ediniz" deseydi, belki bundan sonra böyle anlamsız ve hak edilmemiş ödüller tarihe karışırdı. 
     Zamanında Fikret Ünlü, kırmızı kutulu şiltleri Gençlik ve Spor Genel Müdürlüğü’ne de yasak etmekte haksız değildi. Bizce artık, böyle hak edilmeyen ödülün alınıp verilmesi bir kenara bırakılmalı, son dört senedir sadece lafta kalan vaadlerle yönetilmeye çalışılan Türk sporu ciddi bir atılım içine girmelidir. Ucuz, medyatik şovlar yerine, zaman geçirmeden icraata başlanmalıdır. 
     Yeni hükümetin kurulmasının üzerinden dört aylık zaman geçmiş, ama henüz Türk sporu ile ilgili en ufak bir karar, sistem, yöntem ortaya konmamıştır. "Yapacağız, edeceğiz" sözlerini çok dinledik. Artık "Yaptık, ettik" diye konuşan genel müdürleri görmek istiyoruz. 
     Not 8 Mart 2003 Cumartesi günü yayınlanan yazımızın başlığı sehven "işlenmiş elmaslar" olarak çıkmıştır. Doğrusu "İşlenmemiş Elmaslar" olup, okuyucularımızdan özür dileriz. 
     
     



 SPOR 





























</TEXT>
</DOC>
