<DOC>
<DOCNO> 142714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo18.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
FC Interli Emre Vieri, ırkçı değil... 
</HEADLINE>
<TEXT>

     Avrupa Şampiyonlar Ligi'nde Newcastle United ile yaptıkları maçta rakip takımdan Lualua'ya ırkçı sözler söylediği iddiasıyla suçlanan FC Inter'in golcü oyuncusu Christian Vieri'ye destek çıkan takım arkadaşı milli futbolcu Emre Belözoğlu, ''Vieri ırkçı değil'' dedi. 
     UEFA tarafından ırkçı sözcükler kullandığı suçlamasıyla hakkında soruşturma başlatılan Vieri'yi savunan Emre, ''Ne saldırgan ne de ırkçı bir söz duydum'' açıklamasında bulundu. İngiliz kulübünün başvurusuyla Lualua'ya ırkçı hakaretlerde bulunduğu öne sürülen Vieri ise, ''Tüm iddialar yalan. Beni tanıyan kim olduğumu biliyor. Maçlarda fauller ve kızgınlıklar olabilir ama bu tip şeyler asla. Hiçbir şey yapmadım'' dedi. 
     UEFA'nın, elindeki kanıtları gelecek hafta değerlendireceği ve Vieri'ye ceza verme riskinin bulunduğu kaydedildi. 
     Bu arada Avrupa Şampiyonlar Ligi'nde bir üst tura çıkmayı garantilemek için TSV Bayer 04 Leverkusen ile deplasmanda yapacağı maçta galip gelmesi gereken FC Inter'de, Vieri'nin de kart cezalısı olmasıdan dolayı hücumda büyük sorun yaşanması bekleniyor. 
     Kart cezalısı olarak bu pazar Como maçında forma giyemeyecek olan Emre, ''Almanya'daki maçta oynamak istiyorum. Pazar günü oynamayacağımdan kupa maçına kadar dinlenebilirim. Geçen salı maçın 20-25 dakikasında kadar ağrılar hissettim. Ama düzeleceğimi umuyorum. 2 önemli maç yaptık ve hafta içinde takımla tüm antremanlara çıkamadım. Sonunda beni tutuk oynamakla suçladılar'' dedi. 
     Öte yandan FC Inter'deki diğer Türk futbolcu Okan Buruk'un, hem Como hem de TSV Bayer 04 Leverkusen maçlarında ilk 11'de forma giymesine kesin gözüyle bakılıyor. 
     





</TEXT>
</DOC>
