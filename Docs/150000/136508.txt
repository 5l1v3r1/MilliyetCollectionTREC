<DOC>
<DOCNO> 136508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/guncel/gun01.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak yangınına tedbir alacağız 
</HEADLINE>
<TEXT>

Irak sürecini yakından takip ettiklerini söyleyen Gül, Komşuda çıkacak yangının bize sıçramaması için gerekeni yapacağız’ dedi 
     ÖNDER YILMAZ İzmir 

     Başbakan Abdullah Gül, Irak krizinin kritik bir aşamaya geldiğini belirterek, "En kötü ihtimaller gerçekleşirse komşuda çıkacak bir yangının evimize yayılmaması için her türlü tedbiri alacağız" dedi. Gül, Balçova termal tesislerinde partililerle bayramlaşırken, Irak konusundaki kritik süreci yakından takip ettiklerini, Türkiye’nin zarar görmemesi için gereken her türlü önlemin alınacağını söyledi. Milli Savunma Bakanı Gönül de hükümetin Irak konusuna saklısı gizlisi olmadan şeffaf politika izlediğini ifade ederek, Saddam Hüseyin’in 1960’lardan bu yana yaptıklarını özetledi. 
     
     KÜRT DEVLETİ OLMAZ’ 
     Hükümetin ve kurumların sıkılmış bir yumruk gibi birlik içinde olduğunu kaydeden Gönül şöyle konuştu "Parlamento ilk kararını verdi. İçimizdeki bir parçalanma CHP’nin başarısı olurdu. Geriye baktığımızda Türkiye’nin bu savaşa engel olması mümkün değil. Kuzey Irak’ta Kürt Devleti kurulmasına müsaade etmesi de mümkün değil. Bazı grupların petrol gelirlerini sahiplenmesi, Türkmenlerin sahipsiz bırakılması da mümkün değildir. Irak’ın toprak bütünlüğüne saygı gösterilmeli ve petrol gelirleri bütün Irak’a ait olmalıdır." 
     
     İSTİKLAL MARŞI UNUTULDU 
     Bu arada bayramlaşma töreninde organizasyon bozukluğu nedeniyle art arda aksilikler yaşandı. Protokoldeki konuşmacılar, konuşmalarını sürdürürken Başbakan’ın uyarısı üzerine, unutulan İstiklal Marşı ve saygı duruşu konuşmalar kesilerek programa alındı. Törene Başbakan’ın dışında, Savunma Bakanı Gönül dahil, kimsenin isminin anons edilmemesi üzerine yine Gül devreye girerek, konukların tek tek tanıtımının yapılmasını sağladı. Başbakan ile bayramlaşma olmasına rağmen, salon dev Atatürk ve Tayyip Erdoğan’ın poster ve fotoğrafları ile süslendi. 
     



 GÜNCEL 
















</TEXT>
</DOC>
