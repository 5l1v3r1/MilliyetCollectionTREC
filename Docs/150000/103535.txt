<DOC>
<DOCNO> 103535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sondun11.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Rum AB'ye girerse biz de Türkiye ile birleşiriz" 
</HEADLINE>
<TEXT>

     KKTC Cumhurbaşkanı Rauf Denktaş, Rumların AB'ye girmesi durumunda, KKTC'nin de Türkiye ile birleşeceğini belirtti ve AB'yi ''bir kez daha düşünmeye'' çağırdı. 
     Denktaş, Güneşköy'de, Atatürkçü Yaşam Derneği'nce yaptırılan Atatürk büstünü açtı. 
     Açılış töreninde konuşan Denktaş, ''İşte AB havucu, bunu yemek için koşun kardeşlerim, çünkü Rum girerse felakettir halimiz'' diyenlere seslenerek, ''Rum girerse halimiz felekat değildir. Rum AB ile ne yapacaksa, nasıl birleşecekse, biz de Türkiye ile birleşeceğiz. Bütün dünya bunu böyle bilsin. Kimse bizi bu yoldan ayıramaz'' dedi. 
     AB'yi ''bir kez daha düşünmeye'' çağıran Denktaş, ''Başına ikiye bölünmüş bir Kıbrıs belası almak istiyor mu. Türkiye ile Kıbrıs'ta göğüs göğüse gelmek istiyor mu. Rumların oyunlarına gelmek istiyor mu. Gece gündüz 'Kıbrıs davası' diye AB içinde münakaşa istiyor mu. İstiyorsa buyursun alsın. Bizim için öncelik egemen bir zemin üzerinde uzlaşmadır'' şeklinde konuştu. 
     Rum kesiminden gelen ''egemenlik'' ile ilgili açıklamalara da değinen Denktaş, ''Kıbrıs Cumhuriyeti var'' diyenlere, ''Biz çadırlardayken, toplu mezarlara girerken neredeydi bu cumhuriyet'' diye sordu. 
     Denktaş, şöyle devam etti 
     ''Egemenliği pazarlık etmezmişler. Egemenliği Yunanistan'a vermek üzereydiler. Can vererek kurtardık egemenliğimizi. Egemenliğimizi de, bağımsızlığı da biz kurtardık ve ikiye bölünmüş oldu ada. Şimdi sen kendi egemenliğinle övün. Bizim kendi egemenliğimizle övünmemize engel olamazsın.'' 
     





</TEXT>
</DOC>
