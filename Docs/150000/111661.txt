<DOC>
<DOCNO> 111661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sonspo23.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, Fenerbahçe maçından istediği hasılatı elde edemedi... 
</HEADLINE>
<TEXT>

     Sıkıntılı günler yaşayan Altay'da 3-1'lik Fenerbahçe yenilgisine rağmen, oynanan futbol ''memnunluk'' yaratırken, hasılatın düşük kalması yönetimi şaşırttı. 
     25 bin biletli seyirci açıklanmasına karşın tribünlerde ''50 bin civarında'' seyirci olduğunu savunan yöneticiler, 10 bin adet sahte biletin kullanıldığından endişe ederken, ''409 milyar lira hasılat elde edip, 25 milyar lirasını Gençlik ve Spor Genel Müdürlüğü'ne gönderdik. Sahte biletten şüpheleniyoruz, ama ne yapacağımızı bilmiyoruz'' dediler. 
     
     ORTEGA'NIN PERFORMANSI 
     Öte yandan Fenerbahçe maçındaki oyundan memnun kalan siyah-beyazlı yönetim ve teknik heyet, Fenerbahçeli Ortega'nın performansından yakındı. 
     Teknik direktör Ümit Turmuş, Ortega'nın orta sahada oynayacağını düşünerek önlem aldıklarını, ama bu oyuncunun forvet oynamasının kendilerini ''zor durumda'' bıraktığını söyledi. 
     Turmuş, şöyle devam etti 
     ''Takımımın oyunundan memnunum. Zaten ikinci yarıdaki fikstür avantajımızı düşünüyorum. İlk yarıyı 20 puanla bitirirsek, ikinci yarı rahat ederiz. Özellikle İstanbulspor ve Kocaelispor maçlarında galip gelmek zorundayız. Futbolcularıma ara nedeniyle 2 gün izin verdim. Sonrasında Elazığspor maçının hazırlıklarına başlayacağız.'' 
     
     KONGRE KARARI ALINIYOR 
     Öte yandan Altay yönetimi, yarın yapacağı toplantıda, Olağanüstü Genel Kurul kararı almayı kararlaştırdı. 
     Başkan Hayri Yorgancıoğlu, tüzüğün 18. maddesi gereği bu kararı almak zorunda olduklarını belirtirken, kongre tarihinin genel seçimlerle çakışmamasına özen göstereceklerini bildirdi. 
     Yorgancıoğlu, yeni gelecek yönetim ile sorunların tamamen ortadan kalkacağına inandığını söyledi. 
     





</TEXT>
</DOC>
