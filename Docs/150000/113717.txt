<DOC>
<DOCNO> 113717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sonspo14.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreş, en çok madalya getiren federasyon oldu... 
</HEADLINE>
<TEXT>

     Gençlik ve Spor Genel Müdürlüğü'ne GSGM bağlı spor federasyonlarından 29'unun sporcuları, 2002 yılı başlangıcından, 10 Eylül'e kadarki bölümde, uluslararası müsabakalarda 313'ü altın, 319'u gümüş ve 360'ı bronz olmak üzere toplam 992 madalya kazanırken, bunun 219'u güreşçilere ait bulunuyor. 
     GSGM verilerine göre milli sporcular, 2002'nin geride kalan 9 aylık bölümünde Dünya Şampiyonalarında 12 altın, 33 gümüş ve 33 bronz, Avrupa Şampiyonalarında ise 36 altın, 34 gümüş ve 27 bronz madalya elde etti. 
     Balkan Şampiyonalarında da 39 altın, 44 gümüş ve 71 bronz olmak üzere Türk sporcular toplam 154 madalya kazandı. 
     Sporcular, uluslararası turnuvalarda ise 226'sı altın, 208'i gümüş ve 229'u da bronz olmak üzere toplam 663 madalya alma başarısını gösterdi. 
     
     GÜREŞ, MADALYA SAYISINDA İLK SIRADA 
     Spor federasyonları içinde en fazla madalyayı yine Güreş Federasyonu sporcuları kazandı. 992 madalyanın 219'u güreşçilere ait. 
     Dünya Şampiyonalarında 1 altın ve 2 bronz, Avrupa Şampiyonalarında da 10 altın, 6 gümüş ve 5 bronz madalya elde eden güreşçiler, uluslararası turnuvalarda ise 66 altın, 64 gümüş ve 65 bronz madalya kazandı. 
     Kazanılan madalyalarla Güreş Federasyonu'nun 10 Eylül 2002 tarihine kadar toplam madalya sayısı 77'si altın, 70'i gümüş ve 72'si de bronz olmak üzere toplam 219'a ulaştı. 
     





</TEXT>
</DOC>
