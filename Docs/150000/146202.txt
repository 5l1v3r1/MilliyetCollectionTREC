<DOC>
<DOCNO> 146202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko10.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıtta fiyat ayarlamaları... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, akaryakıt ürünlerinin fiyatlarında yüzde 3'lük bandın Akdeniz fiyatına göre yüzde 3'lük bant altına düşülmesi halinde ayarlama yapacaklarını bildirdi. 
     Bakan Güler, Türk Mühendis ve Mimar Odaları TMMOB Ankara Mimarlar Odası'nın Ortadoğu Teknik Üniversitesi ODTÜ Mimarlık Anfisi'nde düzenlediği ''EKO-Mimarlık Buluşmalarının Üçüncü'' toplantısına katıldı. 
     Güler, toplantıdan sonra gazetecilerin çeşitli konulardaki sorularını yanıtladı. 
     Bir gazetecinin daha önce yaptığı bir konuşmada, ''akaryakıt ürünlerinin fiyatlarını düşüreceklerini'' açıkladığını hatırlatarak, akaryakıtta fiyat ayarlamalarının ne zaman yapılacağını sorması üzerine Bakan Güler, şunları kaydetti 
     ''Her ürünün bir maliyeti var. Bunların maliyetleri ayrı ayrı değerlendiriliyor. Bu değerlendirme için de artı-eksi yüzde 3 bandını Akdeniz fiyatlarına göre yüzde 3'lük bant aşanlarda, inişlerde düşmeler yapıyoruz. Daha evvel bu zamlar yapılıyordu. Artı yüzde 3'lerin üzerine çıkınca yapılıyordu. Fakat eksi yüzde 3'lerin altına inildiğinde indirim yapılmıyor, daha çok vergi ayarlamaları oluyordu. Şimdi biz bunları yapıyoruz. Piyasa ekonomisini benimsediğimiz için bunları yapıyoruz. Fiyatlar bu şekilde düştüğü takdirde bunların hepsinin maliyetlerini Petrol İşleri Genel Müdürlüğümüz PİGEM hazırlıyor ve Hazine'den sorumlu Devlet Bakanlığımızca görüşülüyor. Dolayısıyla düşme olduğu takdirde bunları yapıyor. Görünen odur ki yapacağız.'' Gazetecilerin ''fiyatta düşme olduğunda mı akaryakıt ürünleri fiyatlarını düşüreceksiniz'' sorusuna da Bakan Güler, ''düşmeler olduğu zaman yapacağız'' yanıtını verdi. 
     
     ELEKTRİKTE BÖLGESEL TARİFE UYGULAMASI 
     Elektrikte bölgesel tarifeye ne zaman geçileceğine ilişkin bir başka soruya verdiği yanıtta da Bakan Güler, bu konuda Enerji Piyasası Düzenleme Kurulu'nun çalışmalar yaptığına dikkat çekerek, Türkiye'nin 33 bölgeye ayrılabileceğini belirtti. Güler, bu konudaki hukuki ve siyasal altyapının oluşturulması gerektiğini belirterek, ''zannediyorum bunu size net bir şekilde önümüzdeki bir veya iki hafta içinde bildireceğiz'' dedi. 
     Sektörde özelleştirilmelere Nisan ayı içinde başlanıp başlanmayacağına ilişkin soru üzerine de Bakan Güler, ''tabii, onun, prosedürünü ve sürecini şu anda arkadaşlarımız hazırlıyorlar. Hızlı bir şekilde gideceğiz'' yanıtını verdi. 
     
     KERKÜK-YUMURTALIK BORU HATTI 
     Kerkük-Yumurtalık Ham Petrol Boru Hattı'nda petrol akışının zaman zaman durduğuna dikkat çekilerek, Irak savaşı nedeniyle hattaki son durumun ne olduğunu sorulması üzerine de Bakan Güler, şunları söyledi 
     ''Şu anda herhangi bir problem yok. Yani savaşın getirdiği herhangi bir fiziksel zorlama yok. Sadece orda dolan, oluşan, akan petrolün yeterli sayıda tanker olmadığı için alım problemi oluyor. Ondan dolayı tam kapasite kullanamıyoruz. Zaman zaman boru hattını kesiyoruz. O'nu mevcut depolara alıyoruz. Depolardan gemilere yüklüyoruz. Yoksa harbin getirdiği herhangi bir zorlama yok. Herhangi bir tahribat herhangi bir sıkıntı yok. Mesele akış rejimi ile ilgili.'' Bakan Güler, toplantıda yaptığı konuşmada ise Ulusal Enerji Enstitüsü kurulması için çalışmalar başlattıklarını belirtirken, bunun yasal zeminini hazırladıklarını anlattı. 
     
     ''DİKTATÖR OLMAYI DÜŞÜNDÜM'' 
     Enerjide birçok yanlışlar yapıldığını belirten Güler, bu yanlışların yapılmaması veya giderilmesine ilişkin düşüncelerini anlatırken de şunları kaydetti 
     ''Keşke dedim, ilk insan olsaydım. Enerjiden sorumlu ilk insan olsaydım. Yeniden dizayn etseydim... Bütün bu doğrular karşısında, sunduğunuz doğrular karşısında. Ve yahut da bir an için, kısa bir süre için diktatör olmayı düşündüm. Yani sistemi birden, bu doğrular üzerine kurmak için. Ama bunun mümkün olmadığı açık olduğuna göre o zaman iki şey yapılacak. Bunlardan bir tanesi belli bir dönem içinde mevcut sistemi ıslah edeceksiniz. Çünkü bugün şalterin inip kalkması gibi düzelteceğiniz bir olay değil. Mevcut bir sistem var. Bu sistemi 10 günde olduramıyorsunuz. Bunun devam etmesi lazım. Ama giderek olumluya doğru gitmesi lazım. Bu arada da eş zamanlı olarak doğruların başlatılması lazım. Yeni dizayanların, tasarımların yapılması lazım. İşte orda size çok büyük görevler düşüyor ve bize görev düşüyor.'' 
     




</TEXT>
</DOC>
