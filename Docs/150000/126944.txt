<DOC>
<DOCNO> 126944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/spor/spo05.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FUTBOLA YILBAŞI HEDİYESİ 
</HEADLINE>
<TEXT>

Futbol Federasyonu, bu sezondan geçerli olmak üzere, bir futbolcunun iki kez transfer yapması yolunda FIFA’ya yaptığı başvurudan olumlu yanıt aldı. Yabancılara da aynı yol açılabilecek 
     CEMAL ERSEN 

     İç transferle ilgili 
     FUTBOL Federasyonu’nun, bu sezona mahsus olmak üzere, bir futbolcunun sezon içinde iki kez transfer yapması yolunda FIFA’ya yaptığı başvurudan olumlu yanıt aldığı öğrenildi. FIFA’ya sadece iç transferle ilgili başvuruda bulunulduğunu ve futbol oynama hakkı geçerli nedenlerle elinden alınan oyunculara bir hak daha tanınması fikrinden hareket edildiğini belirten yetkililer, uygulamanın yabancılar için de geçerlilik kazanacağını vurguladılar. Yabancı oyuncuların FIFA’ya gitmeleri halinde "transfer sertifikası" almalarının mümkün olduğu ifade edildi. 
     
     23 ülke uyguluyor 
     FENERBAHÇE’DE Ortega’nın yanı sıra Galatasaray’da sıkıntı yaratan Felipe, Almaguer, Christian ve Sarr gibi futbolcuların, Türkiye’deki uygulamayı örnek gösterip, bu sezon içinde ikinci transfer yapmalarının mümkün olacağına dikkat çekildi. Federasyon’un, konuyla ilgili hazırlıkları görüşeceği ve yılbaşından önce beklenen açıklamayı yapacağı vurgulandı. FIFA’nın 2002’de yürürlüğe koyduğu yeni talimatın sadece 23 ülkede tam olarak uygulandığı bildirildi. Latin Amerika, Asya ve Afrika kıtalarında ise ulusal düzeyde delindiği ifade edildi. 
     
     Hami’nin ricası 
     TRABZON’DAN sezon başında Ankaragücü’ne transfer olan, ancak anlaşmazlık sonucu sözleşmesi fesh edilen Hami Mandıralı’nın girişimiyle, federasyonun harekete geçtiği bildirildi. Talimat gereği 2003 Mayıs’a kadar hiçbir kulüpte futbol oynaması mümkün olmayan Hami’nin, Başkan Haluk Ulusoy’a "Ekmeğimi kazanma hakkım elimden alındı. Yardımcı olun" ricasında bulunduğu öğrenildi. Ulusoy’un da federasyonun ilgili kurullarından konunun incelenmesini ve FIFA’dan izin alınıp alınmayacağının araştırılmasını istediği kaydedildi. 
     



 SPOR 

























</TEXT>
</DOC>
