<DOC>
<DOCNO> 149807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sontur10.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül ''Bu savaş Irak'la sınırlı kalmalı'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, savaşın Irak'la sınırlı kalması gerektiğini söylerken, İsrail Dışişleri Bakanı Silvan Şalom, Suriye'yi terör örgütlerine yataklık yapmakla suçladı. 
     Gül, Ankara'da temaslarda bulunan İsrail Dışişleri Bakanı Şalom'la biraraya geldi. İki bakan, Dışişleri Konutu'ndaki görüşmelerin ardından ortak basın toplantısı düzenledi. 
     Abdullah Gül, ABD'nin Suriye'ye yönelik suçlamalarının hatırlatılması üzerine, savaşın Irak'la sınırlı kalması ve bölgeye yayılmaması gerektiğinin altını çizdi. 
     Konuyla ilişkili olarak tüm bölgede bir tedirginlik bulunduğunu belirten Gül, ''Bu konuda daha önceden de çeşitli kanaatler vardı, bunları yalancı çıkarmak gerek'' dedi. Savaşın sadece Irak'la sınırlı kalması ve bir an önce istikrar sağlanması gerektiğini söyleyen Gül, bunun için bölgedeki tüm ülkelerin elinden geleni yapması gerektiğini de kaydetti. Gül, ''Bölge yeteri kadar yoruldu, dolayısıyla barış bir an önce gelmeli'' diye konuştu. 
     Gül, süratli bir şekilde istikrar sağlanması için her şeyin yapılması gerektiğini belirterek, şunları söyledi 
     ''Yeni gerginlik ve çatışmalara izin vermemek gerekir. Herkes bu yönde hareket etmeli, bölgenin rahatlaması için yardımcı olmak gerekir. O açıdan bölgeyi rahatsız edecek gelişmelere fırsat vermemek gerekir. Türkiye olarak bölgedeki asli unsurlardan biriyiz, çatışmalardan zarar gören bir ülkeyiz. Suriye ve İran komşularımız ve komşu ülkelerle ilişkilerimizi en iyi tutmak için çabalıyoruz. Bölgede istikrar sağlanması İsrail de dahil herkese hizmet edecektir.'' 
     
     ŞALOM'DAN SURİYE'YE SUÇLAMALAR 

     Konuk bakan Şalom da, aynı soru üzerine, Suriye'ye yönelik suçlamalar yönelterek, bu ülkenin terör örgütlerinin faaliyetlerine izin verdiğini savundu. 
     Bu savaşın bir parçası olmayı baştan beri istemediklerini söyleyen Şalom, Şam yönetimiyle Hizbullah terör örgütü arasında ilişki olduğunu iddia etti. Şalom, Şam havaalanının önemli bir sevkıyat merkezi olduğunu da savundu. 
     Şalom, İsrail'in Irak savaşında bir rol oynamadığını, bunun aksine yapılan açıklamaların propaganda amaçlı olduğunu belirterek, bu yönde açıklama yapanların kendi halklarına ve Arap dünyasına mesaj vermeye çalıştığını kaydetti. Şalom, ''Bunlarla, Iraklı yetkililerin neden kendi ülkelerine kaçmasına izin verdiklerini açıklamaya çalışıyorlar'' diye konuştu. 
     Terör örgütlerinin faaliyetlerini artırmasında Suriye'nin büyük rol oynadığını bildiklerini söyleyen Şalom, şöyle dedi 
     ''Maalesef bunları engellemek için bir şey yapmıyorlar. Tam tersine cesaret veriyorlar. Terör örgütleri, faaliyetlerini Suriye içinde sürdürüyor. Bu da bizce mutlaka durdurulmalı. Suriye'nin bizimle de ortak sınırı var. Tabii ki barış istiyoruz. Eğer Şam olumlu bir adım atarsa o zaman tabii ki bu, yeni bir atmosfer getirecektir.'' Silvan Şalom, soru üzerine, Irak'ın yeniden yapılandırılmasında rol almayacaklarını da ifade ederek, bununla birlikte Irak halkına insani yardım sağlamaya hazır olduklarını belirtti. Şalom, şunları kaydetti 
     ''Irak'ı yeniden inşa edecek biz değiliz, bunu yapmak isteyen zaten çok kişi var. Bu, koalisyon güçleri ve BM'nin vereceği karar. Ama insani yardım vermekten büyük mutluluk duyacağımızı söyledik.'' 
     
     BARIŞA KATKIYA HAZIRIZ 

     Dışişleri Bakanı ve Başbakan Yardımcısı Abdullah Gül, Türkiye'nin Ortadoğu'da barışın sağlanması için üstüne düşen her katkıyı yapmaya hazır olduğunu söyledi. 
     Gül, konuğu İsrail Dışişleri Bakanı Silvan Şalom ile görüşmelerinin ardından düzenlenen ortak basın toplantısında, Ortadoğu için planlanan yeni yol haritasında Türkiye'nin rol alıp olmayacağının sorulması üzerine, Türkiye'nin bölgede sürekli barış sağlanması için elinden gelen her katkıyı yapmaya hazır olduğunu ifade etti. 
     ''Türkiye iki tarafla da iyi ilişki içinde olan ender ülkelerden biri'' diyen Gül, bu çerçevede barış sağlanması için üstüne düşen her katkıyı yapmaya hazır olduklarını belirtti. 
     Konuk bakan Şalom da söz konusu yol haritasının yeni Filistin yönetiminin onaylanmasının ardından gündeme geleceğine dikkat çekerek, bu yol haritasında rol alacak ülke ve kurumları kendilerinin değil, oluşturulacak bir komisyonun belirleyeceğini kaydetti. 
     Filistin tarafı ile müzakerelerin yeniden başlamasının son derece önemli olduğunu söyleyen Şalom, Türkiye'nin geçmişte de kendilerine yardımcı olduğunu ve Türkiye'yi her zaman dost bir ülke olarak gördüklerini kaydetti. Şalom, bu çerçevede, bir yardımın verilmesinin söz konusu olması durumunda bunu kabul edebileceklerini de belirtti. Şalom, AB'nin de yol haritasının bir parçası olduğunu hatırlatarak, ileride ''AB'nin bir parçası olacağından'' Türkiye'nin de böylelikle rol almış olacağını bildirdi. 
     
     İKİLİ İLİŞKİLER 

     Abdullah Gül, Şalom ile görüşmelerinde, ikili ve bölgesel konuları ele aldıklarını ifade etti. 
     İki ülke ilişkilerinin birçok alanda gelişmekte olduğunu söyleyen Gül, Türkiye ve İsrail'in bölgedeki iki demokratik ülke olduğuna işaret ederek, görüşmelerde ortak yatırımlar, işadamları arasındaki ilişkiler, turizm, Manavgat Suyu projesi, ticaret gibi konuları gözden geçirdiklerini kaydetti. 
     Gül, bölgesel konuları da konuştuklarını belirterek, Irak savaşının hemen bitmesinden duydukları memnuniyeti dile getirdiklerini, yeni düzenin bir an önce kurulması ile Irak'taki demokratik yapının nüfusu en iyi şekilde yansıtacak şekilde oluşturulması gereğine dikkat çektiklerini bildirdi. Gül, ''Irak'ın toprak bütünlüğünün korunmasının çok önemli ve şart olduğunu da gözden geçirdik'' dedi. 
     Şalom da ziyaretinin Türkiye'ye verdikleri önemi gösterdiğini ifade ederek, iki ülkenin ortak değerleri paylaştığını ve ortak zorluklarla karşı karşıya olduğunu belirtti. 
     Irak'taki savaşın ardından daha iyi bir bölge yaratmak istediklerini söyleyen Şalom, İsrail'in komşularıyla barış içinde yaşamak istediğini kaydetti. 
     Filistin'de halen devam eden reformların önemli olduğunu söyleyen Şalom, yeni başbakanın terörle mücadele edip, bu örgütlerin altyapılarını ortadan kaldırması, radyo ve televizyonlardaki nefretini kaldırması durumunda, İsrail'i gerçek bir ortak olarak göreceğini bildirdi. Şalom, ''Barışa doğru adım atmakta son derece ciddiyiz'' diye konuştu. 
     





</TEXT>
</DOC>
