<DOC>
<DOCNO> 100278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun08.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiroşima'ya atom bombası atılışının 57. yıldönümü. 
</HEADLINE>
<TEXT>

     Japonya'nın Hiroşima kentine ABD tarafından atom bombası atılışının 57. yıldönümü bugün törenlerle anılıyor. 
     Kentte düzenlenen törenlere binlerce kişi katılırken, Başbakan Junichiro Koizumi, bugün Hiroşima'da yaptığı konuşmada, Japonya'nın atom bombası yapma ya da sahip olmaya karşı olduğunu bir kez daha teyit etti. 
     Hükümet sözcüsü, Mayıs ayında, Japonya'nın yasal olarak atom bombası yapmasının yasak olmadığını söyleyerek büyük tartışma yaratmıştı. 
     Koizumi, ''Tarihte atom bombardımanlarını yaşamış tek ülke olarak, Japonya'nın savaşı kınayan anayasasına ve anayasının üç ilkesine, yani atom silahlarını üretmeme, sahip olmama ve bu alana girmeme ilkelerine sarsılmaz bağlılığını bir kez daha vurgulamak isterim'' dedi. 
     Yaklaşık 30 bin atom bombası kurbanı, kent halkı ve dünyanın dört yanından devlet adamları ve tanınmış kişiler, 6 Ağustos 1945'de bombanın kent üzerinde patladığı, sabah 08 15'te TSİ 02 15 bir dakika saygı duruşunda bulunurken hatıra çanı çalındı. 
     Törende 1500 güvercin göklere salınırken, 500 çocuk barış türküsü söyledi. 
     57 yıl önce bugün dünya tarihinin atom bombası saldırısına maruz kalan ilk kenti Hiroşima, Amerikan B-29 bombardıman uçağından atılan tek bombayla yerle bir olmuştu. 
     Bomba 140 bin kişiyi öldürmüş, yüzbinlerce kişiyi sakat bırakmış ve daha sonra insanların başta kanser olmak üzere çeşitli hastalıklara yakalanmalarına neden olmuştu. 
     Hiroşima'dan 3 gün sonra ABD'nin Nagasaki kentine attığı ikinci atom bombası 70 bin kişiyi öldürmüş, Japonya 15 Ağustos 1945'de teslim olmuş ve İkinci Dünya Savaşı sona ermişti. 
     BUSH'A DAVET Törendeki konuşmasında bütün ülkeleri kitle imha silahlarından kurtulmaya çağıran Hiroşima Belediye Başkanı Tadatoshi Akiba ise, nükleer silah sahibi Hindistan ile Pakistan arasındaki gerginliğe işaret ederek, nükleer silahların tekrar kullanılma ihtimali ve nükleer savaş tehlikesinin arttığına dikkat çekti. 
     Uluslararası arenada egemen olan ''Sana gösteririm'' ve ''Senden güçlüyüm'' felsefesini eleştiren ve ABD'yi dünyanın geri kalanına zorla bir ''Amerikan barışı'' empoze etmeye çalışmakla suçlayan Akiba, ABD Başkanı George Bush'u, Hiroşima'yı ziyaret ederek nükleer silahların ne olduğunu kendi gözleriyle görmeye çağırdı. 
     Hiroşima'daki atom bombası kurbanları anıtına bu yıl 4 bin 977 isim eklendi ve anıttaki isim sayısı 226 bin 870'e ulaştı. Hiroşima'daki anıt, bombanın patladığı sırada kentte olan ve geçen zaman içinde ölen insanların isimlerini içeriyor. Her yıl düzenlenen törenlerde, bombanın patladığı gün kentte olup da geçen bir yıl içinde ölen atom bombası kurbanı kişilerin adları anıta ekleniyor. Kurbanların çoğu, patlamanın yol açtığı kanser ve benzeri hastalıklara yenik düşüyor. 
     Nagasaki'de de Perşembe günü anma törenleri düzenlenecek. 
     





</TEXT>
</DOC>
