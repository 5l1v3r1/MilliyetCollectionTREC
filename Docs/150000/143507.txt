<DOC>
<DOCNO> 143507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/ekonomi/eko01.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam tezkere olmazsa, para da gelmez’ 
</HEADLINE>
<TEXT>

ABD, TBMM’ye gönderilmesi beklenen tezkere karşılığında yeni bir destek paketinin gündeme gelebileceğini bildirdi, ancak sadece hava sahası için yardım yapılmayacağı belirtiliyor 
     YASEMİN ÇONGAR Washington 

     AKP hükümetinin yeni tezkerenin içeriğini belirlemeye çalıştığı saatlerde, Bush yönetiminden farklı açıklamalar geldi. ABD Dışişleri Bakanı Colin Powell, "6 milyar dolarlık" hibe - kredi paketinin süresinin dolduğunu açıkladı, ancak TBMM’nin alacağı karara göre, yeni bir mali yardım paketinin gündeme gelebileceğini ima etti. Buna karşın Beyaz Saray’da üst düzey bir yetkili, "Tezkere tam kapsamıyla kabul edilmezse, yardım yapamayacağımızı açıkça söylemek zorundayım" dedi. 
     Powell, dün gazetecilere yaptığı açıklamada, Türkiye’den özellikle hava sahasının açılmasını istediklerini belirterek, "Ancak Pentagon’daki meslektaşlarım Türkiye’nin yapabileceği başka şeyler olduğunu da düşünüyor. Yakın gelecekte Türkiye’den daha büyük işbirliği sağlama fırsatlarımızı kapatmayacağız" diye konuştu. 
     Powell, Türkiye’ye nasıl bir yardım önereceklerine ilişkin bir soru üzerine "Kuzey Irak’a kara harek tı yapılması için Türk topraklarını kullanma kapsamında, geçen ay önerilen 6 milyar dolar mali yardım teklifinin süresi doldu" dedi. 
     Powell, yeni yardım olasılığından da söz etti, ancak bunun içeriğin konusunda, "Türk hükümetinin ve Türk Parlamentosu’nun ne yapabileceğini bekleyip gördükten sonra, masada ne olduğunun yanıtını verebileceğiz. Önümüzdeki birkaç günde Türkiye’nin yapabileceği şeyler var" demekle yetindi. 
     
Beyaz Saray’ın tutumu daha sert      Powell’ın açıklamasıyla aynı saatlerde, Ulusal Güvenlik Konseyi’ndeki basına kapalı bir toplantıda Türk tarafına iletilen mesaj ise daha netti. Konsey’in Türkiye ile ilişkilerden de sorumlu olan üst düzey bir yetkili, "Tezkere daraltılırsa iktisadi destek yapamayız" dedi. 
     Milliyet’in Powell’in sözleri ve bu açıklama arasında çelişki olup olmadığı konusundaki sorusunu yanıtlayan bir yönetim mensubu ise, "Bir çelişki yok. Üzerinde uzun pazarlıklardan sonra kesinleşen iktisadi paket, artık geçersiz. Yeni duruma göre yardıma karar verebiliriz. Ancak, Ankara’nın kesin kararını bekliyoruz" diye konuştu. 
     
     Hava sahası yetmez’ 
     Aynı kaynak, "Sadece hava sahası açılırsa destek hiç mi yapılmayacak " sorusunu da şöyle yanıtladı 
     "Bölgede ABD’ye hava sahasını açan bir dizi ülke var. Onlarla böyle bir para pazarlığı yapılmış değil. Biz Türk ekonomisine destek olmak için her türlü öneriyi ileride de görüşmeye hazır olacağız. Ancak şu anda uçuş hakları karşılığında somut bir yardım olacağını sanmıyorum." 
     



 EKONOMİ 



















</TEXT>
</DOC>
