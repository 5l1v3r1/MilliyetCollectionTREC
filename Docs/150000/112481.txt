<DOC>
<DOCNO> 112481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur21.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkut Eken davasında 5 tanık daha dinlenecek 
</HEADLINE>
<TEXT>

     "Susurluk Davası" kapsamında 6 yıl ağır hapis cezasına çarptırılan Korkut Eken'in yeniden yargılanmasını öngören kararın ardından, delilleri toplamak üzere görevlendirilen "naip hakim" Nilgün Uçar, konuya ilişkin 5 tanık daha dinleyecek. 
     Uçar, Eken'in avukatı Armağan Güner'in sunduğu ek tanık listesinde adları yer alan MİT eski görevlisi Yavuz Ataç ile eski subay Zeki Önal ve daha önceki tanık listesinde adları bulunan Genelkurmay eski Başkanı Doğan Güreş, Şanlıurfa Milletvekili Sedat Edip Bucak ve Haluk Kırcı'nın ifadelerinin alınmasını kararlaştırdı. 
     Ödemiş Kapalı Cezaevi'nde hükümlü bulunan Haluk Kırcı'nın mahkemede hazır edilmesi için İstanbul Cumhuriyet Başsavcılığı'na yazı yazılmasına karar veren hakim Uçar, Ataç, Önal, Güreş ve Bucak'a da davetiye çıkarılmasını karara bağladı. 
     Eken'in avukatlarınca sunulan delilleri "yeniden yargılamayı gerektirir" değerde bularak "iade-i muhakeme" kararı veren İstanbul 7. Ağır Ceza Mahkemesi, "naip hakim" olarak üye hakim Uçar'ı atamıştı. 
     Uçar, 6 Eylül 2002'de, İstanbul Asayiş Şube eski Müdürü Sedat Demir ve Haluk Kırcı'nın bu şubeden firarı döneminde avukatı olan Fatih Volkan'ın, 13 Eylül 2002 tarihinde emekli Korgeneral Attila Kurtaran ve emekli Tümgeneral Cumhur Evcil'in, 4 Ekim 2002 tarihinde de Elazığ Bağımsız Milletvekili Mehmet Ağar ile eski milletvekili Ünal Erkan'ın tanık sıfatıyla ifadesine başvurmuştu. 
     





</TEXT>
</DOC>
