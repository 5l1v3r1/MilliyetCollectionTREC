<DOC>
<DOCNO> 103560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/soneko18.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun isteği zor görünüyor 
</HEADLINE>
<TEXT>

     Hükümet ile Türkiye Kamu-Sen ve Kamu Emekçileri Sendikaları Konfederasyonu KESK arasında sürdürülen toplu görüşmelerde, memurların 2003 yılı ücret artış taleplerinin karşılanması zor görünüyor. 
     Cumhuriyet tarihinde ilk kez bu yıl hükümet ve memur sendikaları, yapılan anayasa değişiklikleri sonrası ücret artışları için toplu görüşme gerçekleştiriyor. 
     Taraflar ilk görüşmelerini 15 Temmuz günü Başbakanlık'ta gerçekleştirmişlerdi. Memur sendikaları yapılan görüşmede taban aylığın 876.5 milyon liraya çıkarılmasını ve memurlar için 650 milyon lira maaş artışı yapılmasını talep etmişlerdi. Sendikaların isteklerinin karşılanması durumunda her memur için geçerli olan taban aylıklarda yüzde 400 düzeyinde bir artış gerçekleşmiş olacak. 
     Ekonomi yetkilileri, uygulanan ekonomik program, 2003 yılı için belirlenen yüzde 20'lik enflasyon hedefi ve bütçe imkanları dikkate alındığında, memurların taleplerinin karşılanmasının çok zor olacağını ifade ediyorlar. 
     Maliye Bakanlığı'nda, memur sendikalarının talepleri doğrultusunda kıdem aylığı, ek göstergeler, göstergeler ve katsayılar konusunda bir mali tablo ortaya koyabilmek için hesaplamalar yapılıyor. Hükümet ücret artışlarında geçmiş döneme göre değil de geleceğe endeksli artışlar yapmayı hedefliyor. Bu çerçevede hükümet, memurlara gelecek yıl için yüzde 20 olarak belirlenen enflasyon hedefi oranında artış vermeyi amaçlıyor. 
     Maliye Bakanlığı'ndan üst düzey bir yetkili, "Sendikaların isteklerinin karşılanması durumunda bu sene 21.9 katrilyon olan personel harcamaları, 2003 yılında 26 katrilyon lira olur. Bunun için ya yeni vergi, ya da borçlanma gerekli" şeklinde konuştu. 
     Öte yandan, memurlar bu yıl için ayrıca 250 milyon lira tutarında seyyanen bir ödeme yapılmasını talep ediyorlar. Hükümet ise, 15 Eylül'e kadar bir kararname çıkararak, temsil tazminatı alamayan kamu çalışanlarının bir kısmı için iyileştirme yapılması yönünde çalışıyor. 
     Maliye Bakanı Sümer Oral, yapılacak iyileştirmede önceliğin akademisyenlere verilmesi için Maliye Bakanlığı yetkililerine talimat vermişti. Oral ile Devlet Bakanı Masum Türker de, memur maaş artışları belirlenirken, bütçe olanakları içinde hareket edileceğini ve mevcut kaynağa göre ücret artış yapılabileceğini belirtmişlerdi. 
     
     SİSTEM NASIL İŞLİYOR 

     Hükümet ile sendikalar arasında 15 Ağustos'ta başlatılan görüşmelerin 30 Ağustos'ta sonuçlandırılması gerekiyor. 
     Taraflar arasında görüşmelerde mutabakata varılması durumunda, mutabakat metni Bakanlar Kuruu'na sunulacak ve 3 ay içinde tarafların anlaştığı ve imzaladığı mutabakat metni ile ilgili uygun idari ve icrai düzenlemeler gerçekleştirilecek. 
     Hazırlanan kanun tasarısı Bakanlar Kurulu'nca TBMM'ye sunulacak. 
     Tarafların mutabakata varamaması durumunda, Uzlaştırma Komisyonu devreye girecek. Bu kurul, Yüksek Hakem Kurulu Başkanın'nın başkanlığında, Üniversitelerarası Kurul tarafından fakültelerden belirlenen 4 öğretim üyesinden oluşacak. 
     Bu arada 5 gün içinde verilen karara tarafların katılması halinde, sonuç mutabakat metni olarak Bakanlar Kurulu'na sunulacak. 
     Tarafların Uzlaştırma Kurulu kararına katılmaması durumunda anlaşma ve anlaşmazlık konularının tümü taraflarca imzalanan bir tutanak ile Bakanlar Kurulu'na sunulacak. 

     
</TEXT>
</DOC>
