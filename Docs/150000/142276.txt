<DOC>
<DOCNO> 142276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo27.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da kötü gidişe çözüm aranıyor... 
</HEADLINE>
<TEXT>

     Ligde sıkıntılı günler yaşayan Bursaspor'da, Göztepe karşılaşması öncesi adeta sıkıyönetim ilan edilirken, yöneticiler taraftarlarla biraraya gelerek görüş alışverişinde bulundular. 
     Kırcı Otel'de gerçekleştirilen toplantıya, yeşil-beyazlı kulübün ikinci başkanı Gökçin Aras, yöneticiler Şükrü Akyollu, Mustafa Kırcı ve Bursa Emniyet Müdürlüğü Asayiş Şube Müdürü Cem Doğruyan ile taraftarlar katıldı. 
     Yeşil-beyazlı taraftarlar, kulübün kuruluşunun 40. yılında tarihinin en kötü sezonunu yaşadığını, sıkıntıya çözüm bulunması için yöneticilerin yanısıra kendilerinin de üzerlerine düşen görevi yapmalarına karşın, futbolcuların sahada adeta hayalet gibi gezdiklerini söylediler. 
     Gökçin Aras, yöneticiler, taraftarlar ve futbolcuların kötü sonuçlar nedeniyle moral çöküntüsü içine girdiklerini, kötü gidişe "dur" demek için gerekli önlemleri almaya çalıştıklarını söyledi. 
     Yeşil-beyazlı takımın ligde kalma korkusu bulunmadığını, ancak tüm kentin bazı endişeleri bulunduğunu dile getiren Aras, "Göztepe maçını kaybetsek bile, önümüzde 12 maçımız var. Artık geriye değil, önümüze bakalım. Elbirliğiyle zor günleri atlatacağız. Bu da yönetici, taraftar ve futbolcu işbirliğiyle olacak" diye konuştu. 
     





</TEXT>
</DOC>
