<DOC>
<DOCNO> 137098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun25.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin son kasette "cihad"a çağırdı... 
</HEADLINE>
<TEXT>

     Usame bin Ladin'in ses kaydı olduğu iddia edilen ve bir internet sitesinde yayınlanan kasette, Bin Ladin Müslümanları ''düşman ABD'ye karşı cihada'' çağırdı. 
     Ses kaydının yayınlandığı ''Jihad Forum'', kaydın ne zaman yapıldığına ya da gönderildiğine ilişkin tarih vermezken, Bin Ladin'in yeni mesajının Kurban Bayramı vesilesiyle hazırlandığını belirtti. 
     Bin Ladin, bant kaydında, ''İslama yönelik Haçlı Seferi'ne karşı, Allah adına savaşmanın Müslümanların görevi olduğunu'' belirterek, ''Cihat, Müslümanlar için bugün gereklidir, gerçeği yükseltmek için savaşmak zorundasınız'' dedi. 
     Mısır'da yayınlanan El Hayat gazetesi tarafından daha önce bildirilen kasetteki sesin Bin Ladin'e ait olması durumunda, Bin Ladin'in hayatta olduğuna ve Afganistan'daki bombardımandan kurtulduğuna dair en geçerli kanıt elde edilmiş olacak. 
     El Hayat'ın haberine göre Bin Ladin, bu son kasedinde ayrıca ABD'ye karşı savaşına devam etmeye kararlı olduğunu, Irak'tan sonra Suriye, İran, Mısır ve Sudan gibi bazı Arap ülkelerinin de Amerikan saldırısına hedef olacağını söyledi. 
     Irak'a yönelik tehditlerin, ''Büyük İsrail'' yaratılmasını kolaylaştırmak için bölgeyi parçalama peşindeki ABD'nin geçici olmayan stratejik amaçları olduğunu belirten Bin Ladin, ''Büyük İsrail'in sınırları, Irak ve Mısır'ın büyük bir bölümüyle Suriye, Lübnan, Ürdün ve Filistin'in tamamını ve Suudi Arabistan topraklarının bir kısmını içine alıyor'' ifadesini kullandı. 
     





</TEXT>
</DOC>
