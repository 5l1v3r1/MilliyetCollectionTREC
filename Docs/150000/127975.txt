<DOC>
<DOCNO> 127975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/dunya/dun04.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
El Ezher'in yorumuna göre... 
</HEADLINE>
<TEXT>
   Fransızlar türban konusunda haklı 
   Fransız İçişleri Bakanı'nın görüştüğü El Ezher'in Büyük Şeyhi Tantavi "Müslüman olmayan ülkenin başörtüsüne karşı karar alma hakkı vardır 
   DIŞ HABERLER SERVİSİ 

   
   Başörtüsünü yasaklamaya hazırlanan Fransa, Müslümanlardan gelen tepkiler üzerine bu konuda İslam dünyasının özellikle Sünni kesiminin bir nevi otoritesi sayılan Mısır'ın başkenti Kahire'deki El Ezher ile temasa geçti. 
   
   Bakan gitti 
   Fransız hükümetinin Kahire'ye gönderdiği İçişleri Bakanı Nicolas Sarkozy, dün El Ezher'in Büyük Şeyhi Muhammed Seyyid Tantavi ile görüştü. Tantavi, Sarkozy ile görüşmeden önce yaptığı yazılı açıklamada, Fransız yetkililerin başörtüsünü yasaklayan kanun çıkarma hakkı bulunduğunu bildirdi. Tantavi, "Başörtüsü, Müslüman kadın için bir zorunluluktur. Yönetilen ya da yöneten hiçbir Müslüman buna karşı çıkamaz, ancak bu zorunluluk bir Müslüman ülkede yaşayan kadın için geçerlidir. Fransa gibi Müslüman olmayan bir ülkede yetkililerin, başörtüsüne karşı bir karar alma hakkı bulunmaktadır" dedi. 
   Şeyh Tantavi'nin, "Tekrar ediyorum, bu onların hakkıdır ve ben buna karşı çıkmam" diye vurgu yaptığı dikkati çekti. 
   Tantavi, Sarkozy ile yaptığı ortak basın toplantısında da, Müslümanları Fransız hükümetinin okullardaki başörtüsü yasağı kararına saygı göstermelerini istedi. 
   
   Chirac'ın yasakları 
   Fransa Cumhurbaşkanı Jacques Chirac, laiklik komisyonunun tavsiyeleri doğrultusunda okullarda türban, kippa ya da büyük haç gibi dini simgelerin takılmasını yasaklayan kanundan yana olduğunu açıklamıştı. 
   
   
   
</TEXT>
</DOC>
