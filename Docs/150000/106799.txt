<DOC>
<DOCNO> 106799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sonspo13.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "100. yılımız rakiplerimizi hırslandırıyor" 
</HEADLINE>
<TEXT>

     Beşiktaş Teknik Direktörü Mircea Lucescu, lig yarışına Galatasaray ve Fenerbahçe'nin ardından, 3. sırada start aldıklarını söyledi. 
     Lucescu, siyah-beyazlı takımın bu sabah yaptığı idman sonrası, BJK Nevzat Demir Tesisleri'nde gazetecilerin sorularını yanıtladı. 
     Rumen teknik adam, Galatasaray'ın tecrübeli ve uluslararası deneyimi olan futbolculardan kurulu bir ekip olduğu, Fenerbahçe'nin de aynı şekilde çok iyi bir takım olduğunu ifade ederek, ''Biz ise bir türlü tam kadroyla çalışma imkanı bulamadık. 4-5 önemli futbolcumuz uzun süren sakatlıklar ve sorunlar yaşıyor. Bu nedenle de şampiyonluk yolundaki diğer 2 rakibimize oranla daha dezavantajlı bir şekilde lige başladık'' dedi. 
     Eksiklerine rağmen maç kazanmasını bildiklerini belirten Lucescu, şöyle konuştu 
     ''Futbolcularım kazanma arzusuyla sahaya çıkıyorlar. Benim istediklerimi yapmaya çalışıyorlar ve performanslarından da çok memnunum. Geçen sezondan farklı bir Beşiktaş var. Bazı zorluklar yaşıyoruz, ama bunların üstesinden gelmek için de var gücümüzle çalışıyoruz.'' Mircea Lucescu, bir gazetecinin, ''Geçen sezon Galatasaray'ı şampiyon yaptınız. Aynı başarıyı Beşiktaş'ta tekrarlayabilecek misiniz'' şeklindeki sorusuna, ''Bu, futbolcularımın sağlık durumuna ve diğer gelişecek durumlara bağlı. Ancak şu unutulmasın ki, geçen sezon Temmuz ayında tam takım elimdeydi ve tam kadroyla çalışma imkanı bulduk. Yine de burada da elimizden geleni yapacağız'' diye yanıt verdi. 
     
     ''MİLLİ MAÇ ARASI BİZE YARAMADI'' 
     Mircea Lucescu, milli maçlar nedeniyle lige verilen bir haftalık aranın kendileri için bir avantaj olmadığını söyledi. 
     Verilen aranın kendilerine yaramadığını kaydeden Rumen teknik adam, ''Önemli bir devamlılığımız vardı. İyi bir oyun ritmine sahiptik. Ancak verilen aranın bu ritmi bozacağından korkuyorum. Milli takımlara giden oyuncuların takımlarına döndükten sonra konsantrasyonları bozulabiliyor'' dedi. 
     
     SAKAT OYUNCULARIN DURUMU 
     Lige verilen arada National Bükreş takımıyla hazırlık maçı yaptıklarını ve ligde şimdiye dek oynama şansı vermediği Zafer, Kaan Dobra ve Eser gibi futbolcularının performansını gözlemlediğini kaydeden Lucescu, Romanya'da Nouma ve Amaral'ın sakatlık geçirdiğini, ancak bu sakatlıklarının çok önemli olmadığını kaydetti. 
     Ahmet Dursun ve Amaral'ın pazar günkü maçta oynayacağını umduğunu kaydeden Rumen çalıştırıcı, Almanya'da tedavisini sürdüren İlhan Mansız için de ''Ona çok ihtiyacımız vardı. İlhan'ı bekliyoruz'' diye konuştu. 
     
     ''100. YIL, RAKİPLERİ HIRSLANDIRIYOR'' 
     Lucescu, Beşiktaş Kulübü'nün kutlamaya hazırlandığı 100. kuruluş yıldönümünün çok konuşulduğunu, bunun da rakip takımları hırslandırdığını ifade etti. 
     Rakiplerinin kendilerine karşı çok iyi motive olduklarını belirten Lucescu, ''Bu nedenle bizim de rakibimizden daha iyi motive olmaya ihtiyacımız var. Futbolcularımın mantaliteleri artık değişti ve hepsi kazanma arzusu içinde sahaya çıkıyor. Bu da beni mutlu ediyor'' dedi. 
     
     ''FUTBOLCULARIMIN SORUNU, BENİM DE SORUNUMDUR'' 
     Basın mensuplarının, idman sonrası sahada Tümer ile özel konuşmasının nedenini sorması üzerine de Lucescu, şunları söyledi 
     ''Futbolcularımın sorunu, benim de sorunumdur. Tümer, Diyarbakırspor maçında zaman zaman kötü oynadı. Ayrıca bana bazı sorunlarını anlatmak istedi. Ben de bir teknik direktör olarak bunları dinledim. Sadece saha içi değil, futbolcularımın saha dışında da her türlü sorunuyla ilgilenirim.'' 
     





</TEXT>
</DOC>
