<DOC>
<DOCNO> 114243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo02.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada son durum... 
</HEADLINE>
<TEXT>

     Türkiye Basketbol Ligi'nde TBL 2002-2003 sezonunun 3. hafta maçları sonunda da Ülkerspor, liderliğini averajla sürdürdü. 
     Yenilgisiz takım sayısının 3'e indiği 3. haftada, lider Ülkerspor, ligdeki en zorlu deplasman olan İzmir'de, ligin flaş ekibi Pınar Karşıyaka önünde, Jefferson'ın 41 sayısına karşın son periyottaki etkili oyunuyla sonuca gitti ve 3. maçından da galibiyetle ayrılarak, 6 puanla yine zirvede yer aldı. 
     Lige geçen sezona oranla daha genç bir kadroyla başlayan OYAK Renault, sahasında konuk ettiği Beşiktaş'a da geçit vermeyerek 3. maçını da galibiyetle kapatırken, 6 puan ve averajla 2. sıraya yükseldi. Efes Pilsen de sahasında aldığı farklı skorlu Göztepe galibiyetiyle 3. sırada kendisine yer buldu. 4. sırayı TED Kolejliler'in aldığı 3. haftada, Pınar Karşıyaka ise averajla 5. sıraya indi. 
     1 maçı eksik olan diğer yenilgisiz ekip Galatasaray ise İstanbul Tekelspor'u zor da olsa yenmesini bildi. 
     Bayanlarda da haftanın en önemli maçında Fenerbahçe, ezeli rakibi Galatasaray'ı farklı skorla yenerek, 4 puan ve averajla zirveye yerleşti. Yenilgisi bulunmayan 2 ekipten Erdemirspor da Beşiktaş'a şans tanımayarak 2. sıraya çıktı. 
     





</TEXT>
</DOC>
