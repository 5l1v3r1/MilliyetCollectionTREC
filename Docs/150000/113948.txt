<DOC>
<DOCNO> 113948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur29.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Türkiye yol ayrımında 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Türkiye'nin yol ayrımında bulunduğunu belirterek "Bu yol ayrımı Brüksel sevdalılarıyla Türkiye sevdalılarının yol ayrımı olacak" dedi. 
     Kırklareli'de halka seslenen Bahçeli, Türkiye'nin 40 yılı aşkın süredir AB tam üyelik mücadelesi verdiğini anımsattı. Bahçeli şöyle konuştu 
     "Bugün hiçbir siyasi parti yoktur ki, Milliyetçi Hareket Partisi de dahil olmak üzere AB'ye tam üyeliği bir siyasi hedef olarak etmemiş olsun. Burada önemli olan adil, onurlu, milletimize yakışır bir anlayış ve duruşla AB'ye tam üye olabilmektedir." Siyasi ve ekonomik olarak önemli adımların atıldığını belirten Bahçeli, 40 yılı aşan Türkiye'nin AB ilişkisinin en verimli, çok iş yapılan döneminin 57. Hükümet olduğunu bildirdi. 
     Bu gayretler bir tarafta dururken bazı konuların çok daha farklı olarak topluma aktarıldığını kaydeden Bahçeli şöyle devam etti 
     "Bunun adını da Avrupa Birliği Mücadele Takvimi Türkiye'ye verilebilmesi için 3 ön şartın yerine getirilmesi olarak ifade edildi. Bu üç ön şarta MHP karşı duruş koydu. Bunlardan birincisi idam cezaları, ikincisi anadilde eğitim öğretim, üçüncüsü tv yayınlarıdır. Bir siyasi ve ekonomik kriter dururken niye bu 3 konu diretiliyor Niye Türkiye'de bazıları ne olursa olsun AB girelim diye bu 3 şartı teslimiyetçi bir şekilde niye kabul ediyor Bazı gerçekler partiler üstü düşünmeliyiz." Bölücü terör örgütünün taleplerinin de aynı olduğunu savunan Bahçeli, "AB'nin bizden dayattığı konularla Türkiye'yi bölmeye çalışanların talepleri üst üste gelmiş, örtüşmüş. Bu haklar verilirse Türkiye'nin gelecekte başı ne şekilde ağrır bunu düşünen yok" diye konuştu. 
     





</TEXT>
</DOC>
