<DOC>
<DOCNO> 128033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/yasam/yas05.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethiye, ailenin son acısı oldu 
</HEADLINE>
<TEXT>

   Anne ve dedesini kaybeden Fethiye, o gün freni patlayan TIR'a yakalandı, bindiği otobüste 
      ASLI ÖKTENER İstanbul 
   
   Küçükçekmece'de önceki gün freni patlayan TIR'ın çarptığı belediye otobüsünde hayatını kaybeden Beykent Üniversitesi öğrencisi Fethiye Tanrısever'in 19 , genç yaşında büyük acılar yaşadığı ortaya çıktı. Son iki ay içinde anne ve dedesini kaybeden, babası da kanser olan Tanrısever, kaza günü ailesi için aldığı hediyeleri de veremedi. 
   Halkalı Merkez Mahallesi'nde freni boşalan TIR'ın Bakırköy - Halkalı seferini yapan İETT otobüsüne yandan çarpması sonucu Tanrısever yaşamını yitirmişti. Genç kızın ölümü, büyük acılar yaşayan aileyi daha da perişan etti. 
   
   Acılar peş peşe geldi... 
   Bulgaristan'dan göçmen olarak İstanbul'a gelen Tanrısever ailesi, üç ay önce en büyük oğulları Süleyman'ı evlendirdi. 8 yaşındayken geçirdiği bir kazada sağ kolunu yitiren Süleyman'ın evlenmesi aileyi mutlu etti. 
   Ancak aile iki ay önce ilk büyük acısını yaşadı. Anne Fatma Tanrısever kansere yenik düşerek öldü. Bundan sekiz gün sonra ise Bulgaristan'daki dedelerinin ölüm haberi geldi. Kazanın olduğu gün, Fethiye Tanrısever, staj yaptığı tekstil fabrikasına gitti. İşten çıktıktan sonra Bakırköy'e gidip babası Akif Tanrısever ve abileri Süleyman, Selahattin ile Baki Tanrısever'e yılbaşı hediyeleri aldı. Akşam saatlerinde Halkalı'daki ikili öğrenim gördüğü okuluna gitmek üzere Bakırköy'den bindiği otobüsün onu son yolculuğuna götürdüğünü kim bilebilirdi. Kazadan sonra Fethiye'nin cansız bedeninin yanı başına saçılan hediye paketleri kimsenin dikkatini çekmemişti. Bu arada TIR şoförü Asım Karabacak, mahkemece tutuklanarak Bayrampaşa Cezaevi'ne gönderildi. 
   
   
</TEXT>
</DOC>
