<DOC>
<DOCNO> 121289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/yazar/akyol.html </URL>
<DATE> 2002/11/27/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Anayasa ve dokunulmazlık 
</HEADLINE>
<TEXT>

     CHP lideri Deniz Baykal bütçe konuşmasında AKP’yi "yeni anayasa" ve "dokunulmazlık" konularında eleştirdi. 
     Mevcut Anayasa’da liberalleşme yönünde elbette değişiklikler yapılabileceği ama yeni anayasa girişiminin yanlış olacağı konusunda Baykal haklıdır. 
     "Yeni bir anayasa" devrimlerle, darbelerle gündeme gelir. Türkiye’nin sorunu bunların sık sık yaşanmış ve bu yüzden anayasal gelenek ve kurumlarımızın oturmamış olmasıdır. 
     En istikrarlı demokrasiler İngiliz, Amerikan ve kuzey ülkeleri gibi siyasi ve sosyal tarihleri devrimlerle, darbelerle kesilmemiş, anayasaları asırlar boyu devamlılık içinde evrim göstermiş liberal ülkelerdir. 
     Devrim’den itibaren 5 defa rejim değiştirip 9 defa "yeni anayasa" yapan Jakoben Fransa istikrarsızlıklar içinde çalkalanmıştı. 
     
     YENİ anayasa tartışmasının ikinci tarafı "hakimiyet" kavramıyla ilgilidir. 
     Demokraside ve hukuk devletinde iktidardakiler millet adına diledikleri gibi anayasa yapamazlar. 
     Millet adına hakimiyeti kullananların gücü, anayasaların değişmez maddeleriyle, temel hak ve özgürlüklerle, kuvvetler ayrılığı ilkesiyle, sivil toplum alanlarıyla "kayıt ve şarta" bağlıdır. 
     Kemalist devrim, Rousseau’cu anlamda "hakimiyet kayıtsız şartsız milletindir" derken, kuvvetler birliği, yani yasama, yürütme ve yargının tek elde toplanması ve parti devleti gibi uygulamalar yapmıştır. Kurucu bir devrim rejimidir. 
     Gelişme aşamasındaki hukuk devleti için esin kaynağı olamaz. 
     Bu ayırımın gözden kaçırılması, bir yandan Cumhuriyet kurumlarının demokrasiye uyumda zorlanmasına yol açıyor Darbeler ve hukukun siyasallaşması gibi... 
     Öbür yandan, "söz milletindir" diyerek sandıktan çıkmanın kayıtsız şartsız iktidar sağladığı yanılgısına, yeni anayasa’ eğilimlerine yol açıyor. 
     Başbakan Gül’ün konuşması bu konudaki kaygıları giderici niteliktedir. Aslında yeni anayasa’ lafını bırakmak lazım. 
     
     DOKUNULMAZLIK meselesine gelince... Dünkü yazısında Güneri Civaoğlu haklı olarak "aynı hukuk maddesiyle Hasan Celal Güzel’e yeşil, Tayyip Erdoğan’a kırmızı ışık" yakıldığını, "çifte standart uygulandığını" yazıyordu. 
     En üst düzey yargı başkanlarının bile defalarca "yargı bağımsızlığı yok" diye açıklamalar yaptığını da biliyoruz. 
     28 Şubat dönemindeki kalabalık gözaltıları, tutuklamaları hatırlayınız. 
     Enerji soruşturmalarındaki tartışmalar da, Cumhurbaşkanı’nın eleştirdiği ideolojik tavırlı savcılar da hala hafızalardadır. 
     Üstelik yasal olarak savcılar devletin emrindedir. 
     Neticeten, yargının "tarafsızlığı" konusunda kaygılar uyanırsa, çekingenlikler de oluşuyor AKP’nin dokunulmazlık konusundaki çekingenliği sanıyorum bundandır. 
     Dokunulmazlık demokrasinin gereklerinden biridir ve o şekilde sınırlandırılmalıdır ki, vekiller ve bakanlar hakkında her savcı soruşturma açamamalıdır. Soruşturma işlemi Yargıtay Ceza Daireleri’nden bir hakimler heyetinin süzgecinden geçmeli, soruşturmanın siyasi amaçlı olabileceği kaygısı giderilmelidir. 
     
     







Anayasa ve dokunulmazlık 


Yine Köyceğiz oh be, dünya varmış be... 


Gölge boksu.. 


Arınç’tan izlenimler 


Gerçek gündemden sapmak büyük hatadır 


Nuh’un 2. gemisi 


Mumcu’dan çözüm bekleyen eğitim sorunları 


2002 euro’ya şans getirdi 


Başbakan Gül genel başkan da olsun 


Ya örtünmek istemeyen kadınların hakları 


Başbakan’ın telefonla müdahalesi... 


Yoksulluk yardımı annelere 


Ayrılık hukuku Hayal mecalsizliği 


Mali milat ve nereden buldun kalkıyor 


</TEXT>
</DOC>
