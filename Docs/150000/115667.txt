<DOC>
<DOCNO> 115667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur24.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den "mutlaka oy verin" çağrısı 
</HEADLINE>
<TEXT>

     Cumhurbaşkanı Ahmet Necdet Sezer, tüm vatandaşları 3 Kasım'da oy kullanarak görevlerini yerine getirmeye davet ederken demokratik olgunluğunu birçok kez kanıtlamış olan Türk ulusunun 3 Kasım seçimlerinde de başarılı bir demokrasi dervi vereceğine inandığını söyledi. 
     Sezer, Cumhuriyet Bayramı nedeniyle yayınladığı mesajda, ekonomiden 3 Kasım seçimlerine, Türkiye-AB ilişkilerinden olası Irak operasyonuna kadar pek çok konuya değindi. Sezer, Türk Ulusunun gönenç düzeyinin yükseldiği, ülkemizin demokratikleşme sürecini tamamladığı, siyasal yapımızın istikrara kavuştuğu, işsizliğin azaldığı, gerekli sosyal güvencenin sağlandığı, üreten güçlü ekonomisi olan Türkiye'ye ulaşmak için çabaların artırılması gerektiğini vurguladı. 
     Sezer mesajında, Türk Ulusu ve Devleti'nin, cumhuriyetin sunduğu olanakları en iyi biçimde kullanarak Yüce Atatürk'ün koyduğu gelişmiş ülkeler düzeyine ulaşma ereğine kararlılıkla ilerlediğini belirtti. 
     
     "CUMHURİYET AYDINLANMA TASARIMI" 
     Sezer, 19 Mayıs'ta başlayan sürecin, Kurtuluş Savaşı'nın kazanılmasıyla bitmediğini, Türk Ulusunun çağdaş dünyaya bütünleşmesini olanaklı kılacak cumhuriyet rejiminin kurulmasıyla tarihinin en büyük aydınlanma dönemini başlattığını dile getirirken, "Cumhuriyet yalnız yönetim biçimi değil, her alanda çağdaşlaşmayı amaç edinen, bilimsel, kültürel ve siyasal aydınlanma tasarımıdır" dedi. 
     Cumhuriyet'in kuruluş felsefesinin, insan hakları, demokrasi, hukuk devleti ve temel özgürlükler alanlarında dünyada yaşanan gelişmelerin, Türkiye tarafından izlenmesini ve uygulanmasını gerekli kıldığına işaret eden Sezer şunları kaydetti 
     "Kamusal alanın dinsel kurallardan arındırılarak, din ve vicdan özgürlüğünün güvencesi ve çağdaşlığın temeli olan laiklik ilkesinin yaşama geçirilmesi de cumhuriyetin ve yüce meclisimizin en önemli başarılarındandır. Cumhuriyetle birlikte yaşamımıza giren demokrasi kültürünü yaşam biçimi olarak benimsemeli ve ülkemizin sosyal hukuk devleti olmasının önünde duran tüm engelleri hep birlikte kaldırmalıyız. Başta laiklik olmak üzere devletimizin değiştirilemez nitelikteki temel ilkeleri yolumuzu aydınlatmayı sürdürmelidir. Demokratik ve laik cumhuriyetimizi yıkmayı amaçlayan terör ve irtica ile savaşımı, ulus olarak her koşulda sürdüreceğimizden emin olunmalıdır. Demokratik toplum düzeninin, bireye sağladığı haklar yanında yüklediği görev ve sorumluluklar da bulunduğu unutulmamalıdır. Yurttaşlarımızı bu konuda daha duyarlı olmaya çağırıyorum." Sezer, AB sürecinde önemli yasalar çıkaran ve yoğun bir çalışma dönemi geçiren Meclis'in, aldığı seçim kararının arkasında durarak parlamentonun saygınlığını koruduğunu belirtirken, "Bu aşamada yurttaşlarımıza düşen görev seçme haklarını kullanmalıdır. Tüm yurttaşlarımızı, 3 Kasım'da oy kullanarak görevlerini yerine getirmeye çağırıyorum" dedi. 
     Sezer, Türkiye'nin aydınlık yarınlara ulaşmak için sorunlarıçözmek, Türk Ulusunun geleceğe güvenle bakmasını sağlayacak atılımları gerçekleştirmek zorunda olduğuna işaret ederken, geleceğe güvenle bakabilmek içi, yaşamın çeşitli alanlarında karşılaşılan eşitsizliklerin ortadan kaldırılması ve yurttaşlara beklentileri doğrultusunda, hak ettikleri yaşam olanaklarının sunulması gerektiğini söyledi. 
     Sezer, Türkiye'nin adının yolsuzluklarla anılan ülke görüntüsünden kurtarılması ve temiz toplumun yaratılmasının yalnız devletin sorumluluğunda olmadığını kaydederek, yolsuzlukların ortadan kaldırılması ve yönetimde saydamlığın sağlanabilmesinin, toplumun tüm kesimlerinin desteğini ve duyarlı yaklaşımlarını zorunlu kıldığını vurguladı. 
     
     TÜRKİYE'NİN YERİ AVRUPA'DIR 
     Mesajında dış politikaya da değinen Sezer, Türkiye'nin Avrupa ile ilişkilerinin kritik bir aşamaya geldiğini anımsatarak, Türk halkının, Kopenhag'da yapılacak AB Zirvesi'nde Türkiye'nin tam üyelik görüşmelerinin 2003 yılında başlamasını sağlayacak bir siyasal kararın alınmasını beklediğini vurguladı. 
     Türkiye'nin yerinin Avrupa olduğunu dile getiren Sezer, Türkiye'nin son biryıl içinde gerçekleştirdiği reformlarla AB ile tam üyelik görüşmelerine hazır olduğunu gösterdiğini söyledi. 
     Sezer, Avrupalı dostların da bu durumu nesnel biçimde değerlendirerek, Türkiye ileilgili hakça bir kararalacaklarını umduğunu kaydetti. 
     
     "ASKERİ MÜDAHALE SON ÇARE" 
     Sezer, uzun bir süredir Irak'la ilgili uluslararası sorunun bölgedeki barış ve istikrarı ve Türkiye'nin ulusal çıkarlarını tehdit ettiğini anımsattı. Türkiye'nin bu sorunun Irak'ın toprak bütünlüğü, siyasal birliği ve uluslararası hukuk temelinde bir an önce çözüme kavuşturulmasını ve Irak halkının yıllardır çektiği sıkıntılara son verilmesini içtenlikle istediğini belirtirken, bu konuda Irak yönetimine büyük sorumluluk düştüğünü kaydetti. Türkiye'nin herhangi bir askeri müdahaleye ancak son çare olarak ve ancak uluslararası yasallık ve oydaşma temelinde karar verilebileceğine ilişkin tutumunu koruduğunu dile getiren Sezer, Türkiye'nin bu görüşünü ve kaygılarını her fırsatta başta ABD ve Irak olmak üzere tüm ülkelere her fırsatta vurguladığını ifade etti. 
     Sezer, Türkiye'nin Irak'la ilgili tutumunu uluslararası yasallıkla birlikte ulusal çıkarlarının korunmasını da herzaman ön planda tuttuğuna işaret ederken, bu bağlamda, Kuzey Irak'taki gelişmelerin büyük bir duyarlılıkla izlendiğini söyledi. 
     





</TEXT>
</DOC>
