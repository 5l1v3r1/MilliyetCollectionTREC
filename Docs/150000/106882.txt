<DOC>
<DOCNO> 106882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/siyaset/siy06.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca’nın temiz’ skandalı 
</HEADLINE>
<TEXT>

     GÖKÇER TAHİNCİOĞLU Ankara 

     Diyarbakır DGM’de kapatılan RP’nin Genel Başkanı Necmettin Erbakan’ın adli sicil kaydının silinmesiyle ilgili olarak bir hukuk skandalı yaşandı. Erbakan’ın sicil kaydını silen Diyarbakır 2 Nolu DGM, DGM Başsavcısı’nın Adalet Bakanlığı’nın yazılı emri üzerine 20 ay gecikerek yaptığı itiraz başvurusunu oy çokluğuyla reddetti. 
     Erbakan’ın avukatları, Basın Yoluyla İşlenen Suçların Ertelenmesine Yönelik Yasa’nın çıkmasının ardından, Erbakan hakkında 312. maddeden mahkumiyet kararı veren Diyarbakır 1 Nolu DGM’ye başvurarak cezanın ertelenmesini talep etti. 1 no’lu DGM de Erbakan’ın kaydının silinmesini kararlaştırdı ve DGM Başsavcılığı’nın, Adli Sicil Genel Müdürlüğü’ne silinme için yazı göndermesi gerektiğini belirtti. Ancak, Başsavcılık, bu karara itiraz etme gereği görmedi ve tezkere yazmadı. 
     İtiraz süresinin dolması üzerine kesinleşen kararın gereği için Adli Sicil Genel Müdürlüğü’ne başvuran avukatlar, "Bu tür ertelemelerde, aradan 3 yıllık süre geçmeden adli sicil kaydını silemezsiniz" yanıtını aldı. Avukatların başvurusu üzerine karardan haberdar olan genel müdürlük, Adalet Bakanlığı’nın da telkiniyle, DGM Başsavcılığı’na başvurarak kararın yanlış olduğunu ve itiraz edilmesi gerektiğini bildirdi. 
     
     20 ay sonra itiraz 
     Bunun üzerine DGM Başsavcılığı sürenin geçmiş olmasına rağmen karara yönelik itiraz hakkını kullandı ve kararın kaldırılmasını istedi. Ancak itiraz üzerine dosyaya bakan 2 Nolu DGM, 7 günlük itiraz süresinin 19 ay 23 gün geciktirildiğini belirterek zamanın dolduğu gerekçesiyle başvuruyu reddetti. Adli Sicil Genel Müdürlüğü Erbakan’a "temiz" kağıdı vermek zorunda kalacak. 
     



 SİYASET 




















</TEXT>
</DOC>
