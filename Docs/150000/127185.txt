<DOC>
<DOCNO> 127185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/yasam/yas01.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ailenin başına tosbağa’ kondu 
</HEADLINE>
<TEXT>

Efsanevi tosbağa’nın da yaratıcısı otomotiv devi Volkswagen, yeni modeli Touran’ın isim hakkı için Turan ailesine küçük bir servet ödedi 
     ŞENOL ÇALABAKAN Frankfurt 

     Almanya’nın Hamburg kentinde "Turan Motor’s" isimli otomobil tamirhanesi işleten Turanlar, 2003 yılının en talihli Türkleri. 
     Anadolu’dan 1972 yılında geldiği Hamburg kentinde açtığı tamirhanesiyle kısa zamanda tanınan ve 16 kişiye istihdam sağlayan Mehmet, Volkan ve Ali’nin soyadları altın değerinde. Auto Bild dergisine göre, Alman otomotiv devi Volkswagen, yeni modeli, 7 kişilik minivan tipi aracına Touran’ ismini verebilmek için, Turan ailesine ciddi bir servet ödedi. Volkswagen’in 85 bin euro değerindeki Touareg’ arazi aracını teslim alan Turan ailesine, 2003’te de iki Touran’ otomobil ve euro cinsinden altı rakamlı küçük bir servet ödenecek. Turanlara servet kazandıran olay, "Turan Motor’s" adlı şirketi, oğul Ali Turan’ın 1998 yılında babasından devralmasıyla başladı. 
     
     Pazarlık üç gün sürdü 
     İsimlerinin kötüye kullanılmasını önlemek için Touran’ adını sadece 1200 euro yaklaşık 2 milyar lira karşılığında Alman Patent Dairesi’nde tescil ettiren Ali Turan, bunun mükafatını 2002’nin mart ayında aldı. Volkswagen, "Turan Motor’s" şirketine, yeni modeli için Touran’ isminin telif haklarını almak isteğini bildiren bir faks çekti. Ali Turan, durumu sakin kafayla düşünmek için Türkiye’de tatile çıktı. Ancak, Volkswagen avukatının açtığı telefonlar yüzünden rahat tatil yapamadı. 
     Durumun ciddiyetini kavrayınca bir avukat tutup Volkswagen firmasıyla üç gün süren sıkı bir pazarlığa girişen Ali Turan, 3 bin euro’dan başlayan görüşmeler sonucu, bir servet karşılığı Wolkswagen’le anlaştı. Ali Turan, verilecek iki Touran’ otomobili teslim almak için şimdiden sabırsızlanıyor... 
     



 YAŞAM 

















</TEXT>
</DOC>
