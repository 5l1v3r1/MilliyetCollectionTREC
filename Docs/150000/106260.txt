<DOC>
<DOCNO> 106260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sondun12.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da terörist olarak tutuklanan Türk çift Ladin'e hayran 
</HEADLINE>
<TEXT>

     Alman der Spiegel dergisi, Heidelberg kenti yakınlarındaki Walldorf kasabasında terörist zanlısı olarak tutuklanan Türk çiftin Usame Bin Ladin'e hayranlık duyduğunu yazdı. 
     Derginin haberinde, 25 yaşındaki Türk'ün 23 yaşında Amerikan vatandaşı olan nişanlısının, bir kız arkadaşına, Bin Ladin'e hayranlık duyduğunu söylediği ve çalıştığı Amerikan süpermarketinden gelecek günlerde uzak durmasını istediği anlatıldı. 
     Söz konusu kişinin bunun üzerine polise giderek terörist zanlısı çifti ihbar ettiği belirtildi. Çiftin evinde yapılan aramada, patlayıcı imalinde kullanılan 130 kg kimyasal madde ve Usame Bin Ladin'in bir posterinin bulunduğu bildirilmişti. 
     Öte yandan, 24 Ağustos'ta ABD'ye giderken yakalanan Afgan kökenli Alman vatandaşı Safiola L.'nin, 1994 yılında Hamburg'ta Muhammed Atta'yla birlikte aynı evde yaşadığını itiraf ettiği belirtildi. 
     Bu kişinin Hamburg'taki evinde yapılan aramada, çeşitli video kasetler ele geçirildiği kaydedilen haberde, Safiola L.'nin, Suriye'de terörist zanlısı olarak tutuklanan Muhammed Haydar Zammar ile yakın ilişkisi olduğunu da itiraf ettiği bildirildi. 
     





</TEXT>
</DOC>
