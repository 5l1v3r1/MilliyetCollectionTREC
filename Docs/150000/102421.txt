<DOC>
<DOCNO> 102421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sontur04.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız Öğrencilere pantolon seneye kaldı. 
</HEADLINE>
<TEXT>

     Milli Eğitim Bakanlığı Talim ve Terbiye Kurulu'nun, devlet memurlarına tanınan pantolon giyme hakkının, kız öğrencilere de tanınmasına yönelik çalışmasının bu öğretim yılına yetişmeyeceği bildirildi. 
     Milli Eğitim Bakanı Necdet Tekin, A.A muhabirine yaptığı açıklamada, Metin Bostancıoğlu döneminde başlatılan bu çalışmaya kendisinin de olumlu yaklaştığını belirtti. 
     Kadın devlet memurlarına pantolon giyme hakkı tanınmasının ardından, 23 Nisan Ulusal Egemenlik ve Çocuk Bayramı dolayısıyla Milli Eğitim Bakanlığı makamına temsilen oturan Gizem Aytaç, kız öğrencilere de pantolon giyme hakkı tanınmasını talep etmişti. 
     Bunun üzerine dönemin Milli Eğitim Bakanı Bostancıoğlu'nun talimatıyla Talim ve Terbiye Kurulu Başkanlığı'nda çalışma başlatılmıştı. 
     Çalışmayı, Talim ve Terbiye Kurulu Başkanlığı bünyesinde kurulan 3 kişilik ekibin koordinasyonunda, alt komisyonlar yürütüyor. 
     
     GÖRÜŞ ALINIYOR 
     Komisyonlar, öğrenci, okul yöneticisi, öğretmen ve velilerin konuya bakış açılarını belirlemek amacıyla yüz yüze görüşmelerde bulunuyorlar. Şu anda Başkent'te yürütülen bu görüşmelerin, diğer illerde de gerçekleştirileceği bildirildi. 
     Talim ve Terbiye Kurulu yetkilileri, çalışmanın tüm ayrıntılar göz önünde bulundurularak titizlikle yürütüldüğünü belirterek, 2002-2003 eğitim-öğretim yılına yetişmesinin mümkün olmadığını bildirdiler. 
     Okul kıyafetleri konusunda bir sektör oluştuğuna işaret eden yetkililer, birdenbire yapılacak değişikliğin çeşitli sıkıntılara neden olacağını, bu nedenle gerekli hazırlıkların tamamlanabilmesi için süreye ihtiyaç duyulacağını kaydettiler. 
     
     UYGULAMA PİLOT İLLERDE BAŞLATILABİLİR 
     Yetkililer, özellikle ilköğretim çağındaki kız öğrencilere pantolonun serbest bırakılmasının kişilik gelişimlerini nasıl etkileyeceği yönünde konunun uzmanlarından da görüş aldıklarını ifade ederek, her türlü olasılığı göz önünde bulundurmaya çalıştıklarını dile getirdiler. 
     Yetkililer, pantolona izin verilmesi halinde uygulamanın bazı büyük illerde pilot olarak başlaması, uygulamadan olumlu sonuçlar alınırsa yaygınlaştırılması seçeneğinin de göz önüne alınabileceğini ifade ettiler. 
     
     "OLUMLU BAKIYORUM" 
     Milli Eğitim Bakanı Necdet Tekin, A.A. muhabirinin sorusu üzerine, ''Bu çalışmaya olumlu bakıyorum. Dileyelim ki kız öğrencilere pantolan giyme olanağı sağlanabilsin'' dedi. 
     Çalışmanın sürdürüldüğüne işaret eden Tekin, ''Daha rahat bir eğitim ortamına geçmeye çalışıyoruz ama bazı tedirginliklerimiz var. Çok değişik kıyafetler de çıkabilir. Tüm olasılıklar göz önünde bulunduruluyor'' diye konuştu. 
     





</TEXT>
</DOC>
