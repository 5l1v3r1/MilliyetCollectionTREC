<DOC>
<DOCNO> 121199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sontur21.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Erdoğan'a ''Kasımpaşalılık'' çağrısı... 
</HEADLINE>
<TEXT>

     TBMM'de Hükümet programı üzerindeki görüşmeler başladı ve CHP Genel Başkanı Deniz Baykal yaklaşık 1 saat 10 dakika süren konuşmasında AK Parti'ye yüklendi. 
     Baykal, eski günlerini aratmayan bir üslupla yaptığı konuşmada, hükümeti anayasayı değiştirme girişimlerinden dolayı eleştirdi, "halktan oy isterken bunu söylememiştiniz" dedi. Baykal, türban tartışmalarına işaret ederek "Cumhurbaşkanı'nı dinleyiniz" uyarısında bulundu ve dokunulmazlıklar konusunu şöyle dile getirdi 
     "Yolsuzlukla itham edildiyseniz kaçmayacaksınız, korunmaya kalkmayacaksanız, basının önüne çıkıp hesabını söyleyeceksiniz. Cesaret budur, Kasımpaşalılık işte budur...'' Baykal, konuşmasının ilk bölümünü anayasayı değiştirme girişimlerine ayırdı ve şunları söyledi 
     " Bizim bu dönemi değerlendirirken dikkat etmemiz gereken noktalar var. Türkiye’nin gerçek gündeme yoksulluk ve yolsuzluk. Bunları unutup yapay gündemler oluşturursak, gündeme saptırırsak tarihi bir fırsatı israf etmiş oluyurz. Yoksulluk ve yolsuzluk gündem maddesi. Başka gündem maddelerini millete dayatmaya kalkışmak olmaz. Temsil ettiğimiz seçmen kitlesinin belli bir azınlığı olduğunu unutmayalım. Meclis’e yüzde 41,2 yansımıştır. Bu yüzden alçakgönüllü olmak zorundayız. Seçim öncesi hiçbir şekilde gündeme getirilmemiş olan Anayasa’yı değiştirme sözleri tereddütleri artırmıştır. Böyle bir açılımla ortaya çıkılması doğru olmamışır. Rejim tartışmalarını gündeme getirecek açılımlar doğru değildir" dedi. 
     Seçimlerin ülkede yepyeni bir dönemin açılmasını sağladığını kaydeden Baykal, bu seçim sonunda toplam seçmenlerin yüzde 41'inin oylarının Meclis'e yansıdığını söyledi. Baykal, CHP'nin yeni muhalefet anlayışında Meclis'te temsil şansı bulamayan seçmenlerin isteklerini yansıtma dikkati ve çabası içinde olacağını bildirdi. 
     Seçimlerden sonra siyasetin yeni bir dönüm noktasına geldiğini belirten Baykal, 50'li yıllardan bu yana ilk kez Parlamento'da sadece iki siyasi partinin yeraldığını kaydetti. Bunu şans ya da şanssızlığa dönüştürmede sorumluluğun kendilerinde olduğunu ifade eden Baykal, sözlerini şöyle sürdürdü 
     ''Milletin kararını iki partiden oluşan yapıyı, sağlıklı biçimde işletirsek, sorunların çözümünde çıkış noktası olarak değerlendirebilirsek bundan ülkemiz de milletimiz de çok şey kazanacaktır. Bunu bu hale getirmek hepimizin temel görevidir. 
     Seçimlerde milletimiz AK Parti'ye de CHP'ye de yoksulluğu ve yolsuzluğu yenmek için oy verdi. Geride bıraktığımız kriz döneminin sarsıntıları altında bunalan milletimiz çıkış yolunu bu iki partiyi Meclis'e taşımakta buldu. İkimize de Yolsuzluğu ve yoksulluğu yenin talimatı verdi. Bu talimatı iyi değerlendirmek lazım, biz bu anlayış içindeyiz. Muhalefet anlayışımızı uzlaşma ilkesine dayanan, iyiniyetli ve çözüm üretmeye yönelik bir anlayış etrafında şekillendirmek istiyoruz. Bu konuda kararlı biçimde davranmaya devam edeceğiz.'' 
     
     ''GÜNDEM YOLSUZLUK VE YOKSULLUKLA MÜCADELE'' 

     Bu dönemin gerçek gündeminin ''Yolsuzluk ve yoksullukla mücadele'' olduğunu unutmamak gerektiğini bildiren Baykal, ''Bu gerçek gündemdir. Bunu bir tarafa bırakıp yapay gündem maddeleri üretmeye kalkışırsak, milletin bize görev verirken düşündüğünün ötesinde hedefleri kendi kararımızla gerçekleştirmeye yönelip, Türkiye'nin gündemini saptırırsak korkarım tarihi bir fırsatı sarf etme konusunda tehlikeli bir açılımı yapmış oluruz'' dedi. 
     ''Yolsuzluk ve yoksullukla mücadele, başka gündem maddesi yok'' diyen Baykal, konuşmasına şöyle devam etti 
     ''Başka bir gündem maddesini milletin iradesinin ötesinde millete dayatmaya kalkışmak Türkiye'yi sorunlarla karşı karşıya bırakır. Dikkat edilmesi gereken birinci nokta bu. 
     İkincisi, parlamentoda temsil ettiğimiz seçmen kitlesinin Türkiye'nin genel nüfusu içinde belli bir azınlığı temsil ettiğini unutmamak. Bu bize mütevazı davranmak, alçakgönüllü olmak, ölçümüzü çok iyi bilmek mükellefiyetini yüklemektedir. Temsil ettiğimiz seçmen kitlesi büyük nüfus içinde belli bir kesimi yansıtması, karar alırken iyiniyetle uzlaşmaya, dayanışmaya ve toplumun desteğini almaya önem verme mecburiyetiyle bizi karşı karşıya bırakmaktadır. 
     Bunları gözetmeliyiz, gerçek gündeme sahip çıkmalıyız. Yaptığımız işlerde Yetki bizdedir, istediğimizi yaparız anlayışını askıya almayı bilebilmeliyiz. Böyle davranırsak Türkiye'nin önünü açarız. Böyle davranmaya yönelik muhalefet yapacağız. Bizi gönderen iradenin ne istediğini biliyoruz. Yolsuzlukla, yoksullukla mücadele için atacağınız her adımda yanınızdayız, arkanızdayız, bütün gücümüzle size destek olacağız, tereddüte gerek yoktur. Bunu sizin için ya da kendimiz için değil, milletimiz için yapacağız. Millet bunu istiyor. Bunu yapabilirsek başarılı oluruz, yapamazsak, yapmaktan birbirimizi alıkoyarsak bunun bedelini siz de ödersiniz, biz de öderiz.'' Baykal, "Dokunulmazlığın kaldırılması konusunda niçin kararsızlık içindesiniz " diye sorarak hükümet programına dönük eleştirilerini dokunulmazlık konusuna getirdi. 
     Seçimlerden önce Tayyip Erdoğan ile birlikte katıldıkları televizyon programında halka dokunulmazlıkları kaldırma konusunda söz verdiklerini hatırlatan Baykal daha sonra şöyle devam etti 
     "Sayın Genel Başkan, 'Acele etmeyelim, hakkında dava açılmış bazı arkadaşlarımız hakkında dava açılmıştır. Şimdi gündeme getirmeyelim' demektedir. Kendi milletvekililerimi kendi arkadaşlarımı sakınmak için dokunulmazlıkları kaldırmayacağım, öyle şeyler olur mu Böyle böyle vaatler unutulmaya başlanır. Kendinizi düşünmeye başlarsınız, yakınlarınızı korumaya başlarsısınız. Temiz bir siyasete ihtiyacımız var, siyasetin himayesi olmadan yolsuzluk yapılabilir mi kendimizi dokunulmazlık zırhının arkasına saklanırsak kimden ne hakla hesap sorabiliriz. Yolsuzlukla itham edildiyseniz kaçmayacaksınız, korunmaya kalkmayacaksanız, basının önüne çıkıp hesabını söyleyeceksiniz. Cesaret budur, Kasımpaşalılık işte budur...'' ." 
     
     HAYAL KIRIKLIKLARI 

     Hükümet programına bu umutla baktıklarını bildiren Baykal, ancak bazı konularda hayal kırıklıklarına uğradıklarını söyledi. Baykal, bunlardan birincisinin ''Yeni Anayasa'' vaadi olduğunu ifade ederek şöyle konuştu 
     ''Programda yeni bir anayasa yapma kararına tanık olduk. Bir ülkenin, bir parlamentonun yapabileceği en önemli iş, belki bir anayasayı iptal etmek, yeni bir anayasayı yapmak. Bu düşünülebilecek muazzam bir sorumluktur. Bunu bir grubun, bir hükümetin seçimden kısa süre sonra programında ifşa etmesi şaşırtıcı, kabul edilemez bir durum. Anayasa'yı yeniden yapma arzusu içindeyseniz bunu seçimden önce ilan edip, konuşturacaksınız. Milletten bunun için oy alacaksınız. Bu oldu mu, hayır olmadı. Böyle bir ilan yapmadınız. Muhalefet liderinin haberi yok, muhalefet partisinin haberi yok, kamuoyunda kimsenin haberi yok, medyanın, sivil toplum kuruluşlarının baroların, haberi yok. Hükümet programında bunu söylüyorsunuz. Yeni bir anayasa yapacağız diyorsunuz. Bu doğru bir yaklaşım değildir. İşin başında, yola çıkarken Anayasa'yı değiştirmek değil, yenisini yapmak gibi bir iddiayı kamuoyunun bilgisi dışında ani bir talep olarak ortaya koymak hiç uygun olmamıştır. Tereddütleri arttırmıştır, zaten çeşitli yanlışlıklar nedeniyle tereddüt ortamına girmeye başladık. Tereddütler hızla artmaya, kaygılar genişlemeye başlamıştır.'' Anayasa değişikliğinin sadece matematiksel çoğunlukla gerçekleştirilecek bir olgu olarak düşünülemeyeceğini vurgulayan Baykal, böyle bir açılımla ortaya çıkmanın hiç doğru olmadığını bildirdi. Baykal, bununla ortaya çıkılmasının Türkiye'yi birdenbire gerecek, rejim tartışmalarını gündeme getirecek, siyasi sorunları tahrik edecek bir anlayışın işareti olarak görüldüğünü kaydetti. ''Çoğunluğumuz var, gücümüz var, yaparız'' yaklaşımıyla Türkiye'nin yönetilemeyeceğini ifade eden Baykal, bu konunun yeniden değerlendirilmesini istedi. 
     CHP Genel Başkanı Baykal, Anayasa'nın bazı maddeleri yerine tümünün değiştirilmesi arayışının ''Anayasa'nın kurumlarından topyekün kurtulma anlayışını ifade edip etmediği'' sorusunun yanıtlanması gerektiğini söyledi. Baykal, ''Anayasa'yı ayakbağı sayan, Anayasa'nın temellerini, siyasi çıkış noktalarını sessizce ortadan kaldırmaya yönelik bir arayış içinde misiniz '' diye sordu. 
     Bu sorunların akla gelmesini önlemenin yolunun gereğini yapmak olduğunu bildiren Baykal, ''Cumhuriyet'in 80 yıllık kazanımlarını, toplumu oluşturan kesimlerini ve kurumlarını düşünce ve duyarlılıklarını, Türkiye'nin hassas dengelerini yok sayarak Güç bendedir diyerek yeni bir Anayasa yapmayı kimse aklından geçirmemelidir'' dedi. Baykal, bu uyarıyı yapmayı tarihi bir görev olarak gördüğünü belirtti. 

     
</TEXT>
</DOC>
