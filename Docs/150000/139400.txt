<DOC>
<DOCNO> 139400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun22.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosnalı Sırp lidere 11 yıl hapis... 
</HEADLINE>
<TEXT>

     Eski Bosna Sırp Cumhuriyeti Devlet Başkanı Bilyana Plavsiç, Lahey savaş suçları mahkemesince 11 yıl hapse mahkum edildi. 
     Hollanda'nın Lahey kentindeki mahkemenin hakimi Richard May, ''Balkanlar'ın Demir Leydisi'' olarak da adlandırılan 72 yaşındaki Plavsiç'in, 1992-1995 yılları arasında yaşanan Bosna savaşı sırasında savaş suçu işlediğini belirtti. 
     Mahkeme, Plavsiç'in, Bosnalı Sırp lider Radovan Karaciç'den sonra, cinayet, işkence ve yağmaya göz yuman bir diğer devlet adamı olduğunu ve döneminde ''en ağır'' suçların işlendiğini bildirdi. 
     Plavsiç, Lahey'deki mahkemede verdiği ifadede, Bosna savaşında Hırvat ve Boşnaklara karşı işlenen suçlardan ötürü pişman olduğunu söylemiş, yapılan zulümden sorumlu olduğunu kabul etmişti. 
     Sırp Demokratik Partisi'nin SDS güçlü simalarından biri olan Bilyana Plavsiç, şimdiye kadar eski Yugoslavya için kurulan BM savaş suçları mahkemesince cezalandırılan en üst düzeydeki eski kadın siyasetçi oldu. 
     Plavsiç'e 15 ila 20 yıl hapis cezası öngören mahkemenin, eski devlet başkanının yaşını ve Dayton Barış Anlaşması'na yaptığı katkıları göz önünde bulundurduğu bildirildi. 
     





</TEXT>
</DOC>
