<DOC>
<DOCNO> 114896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo19.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da program değişikliği... 
</HEADLINE>
<TEXT>

     Avrupa Şampiyonlar Ligi'nde Club Brugge karşısında aldığı 3-1'lik yenilgi ile taraftarlarını hayal kırıklığına uğratan Galatasaray'da, program değişikliği yapıldı. 
     Kıbrıs Türk Hava Yolları'na ait özel uçakla İstanbul'a gelen Galatasaray kafilesinde yöneticiler ve bazı gazeteciler uçaktan inerken, daha önce İstanbul'da bu akşam antrenman yapacağı açıklanan futbolcular ile teknik heyet kamp yapmak üzere İzmir'e gitti. 
     Atatürk Havalimanı'nda açıklama yapan Galatasaray Kulübü İkinci Başkanı Ali Dürüst, ilk devre oyun planlarının tuttuğunu kaydederek, ''İlk yarının son saniyesinde gelen bir gol ve ondan sonra kişisel hatadan gelen bir gol her şeyi bozdu. Şansımız azaldı, ancak matematiksel olarak devam ettiği müddetçe mücadelemizi sürdüreceğiz'' diye konuştu. Dürüst, ''Önemli olan bu şovun içinde her zaman olmak. Galatasaray Avrupa'ya gittiği zaman Türkiye'yi temsil ediyor ve bu şovun içinde sürekli olarak yer alıyor'' dedi. Basın mensuplarının, ''Club Brugge maçındaki kadro sürpriz miydi'' sorusunu da Dürüst, ''Hayır, Galatasaray'ın kadrosunda 20-25 kişi varsa, sahaya çıkan hiçbir isim sürpriz olmaz. Biz oyuncuları oynasınlar diye alıyoruz. İdeal kadronun çıktığını düşünüyorum, ancak sonuç istediğiniz gibi olmadığı zaman bu tür eleştiriler oluyor'' diye yanıtladı. 
     Dürüst, bu maçın artık geride kaldığını da dile getirerek, takımın kamp yapmak için İzmir'e gittiğini sözlerine ekledi. 
     





</TEXT>
</DOC>
