<DOC>
<DOCNO> 135122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/ekonomi/eko09.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Duayen bankacının isyanı 
</HEADLINE>
<TEXT>

     EKONOMİ SERVİSİ 

     Bankacılık Düzenleme ve Denetleme Kurulu BDDK ile Çukurova Grubu arasında yapılan borç ödeme anlaşması, bankacıları şaşırttı. Sektörün en eskilerinden olan ve bilgisi ile de duayen’ kabul edilen bir bankacının yaptığı hesaba göre, devletin borçlanırken ödediği faizle, Çukurova’ya uygulayacağı vade ve faiz arasındaki maliyet farkından dolayı kamunun sırtına yılda 400 milyon dolar yük binecek. Toplam yük ise 3.6 milyar dolar olacak. 
     Söz konusu bankacının yaptığı hesap şöyle 
     Hazine 29 Ocak’ta, 5 yıl vadeli döviz kredisi için yüzde 10.5 kupon faizi ile borçlandı. Bu para ile Çukurova’nın 5.2 milyar dolar açığını kapatacak. Dolayısıyla Çukurova devlete borçlanmış olacak. Ancak bu borcunu devlete üç yıl ödemesiz, 15 yılda ödeyecek. Böylece Çukurova’ya ortalama 9 yıl vade yapılmış olacak. Çukurova’nın ödeyeceği faiz libor artı 0.50 olacak. Libor faizi 1.45, artı faiz olan yüzde 0.50’nin toplamı yüzde 1.95 faiz demek. Böylece devlet 5 yıl vadeli, yüzde 10.5 faizle borçlanıyor, bu parayı 9 yıl vadeli yüzde 1.95 faizle kullandırıyor. İki oran arasındaki fark 8.6 puana geliyor. Bu farkın yıllık maliyeti 400 milyon dolar. 9 yılda ise 3.6 milyar dolara ulaşıyor. 
     



 EKONOMİ 





















</TEXT>
</DOC>
