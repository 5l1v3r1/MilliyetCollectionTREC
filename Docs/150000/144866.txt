<DOC>
<DOCNO> 144866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur31.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe görüşmeleri 
</HEADLINE>
<TEXT>

     AK Parti İstanbul Milletvekili Burhan Kuzu, Yüce Divan yetkisinin Anayasa Mahkemesi'nden alınması gerektiğini iddia etti. 
     Genel Kurul'da bütçenin tümü üzerindeki görüşmelerin ardından TBMM Başkanlığı, Cumhurbaşkanlığı, Sayıştay Başkanlığı ve Anayasa Mahkemesi'nin 2003 yılı bütçeleri üzerindeki görüşmelere geçildi. Bütçenin tümü üzerindeki görüşmelerde birleşimi yöneten TBMM Başkanı Bülent Arınç, yerini Başkanvekili Nevzat Pakdil'e bıraktı. 
     AK Parti Grubu adına konuşan Kuzu, Anayasa Mahkemesi'ne üye seçiminde TBMM'nin de söz sahibi olmasını önererek, yedek üyelik uygulamasına son verilmesini gerektiğini savundu. ''Anayasa Mahkemesi'nden Yüce Divan yetkisinin mutlaka alınması lazım'' diyen Kuzu, bunun Yargıtay Ceza Daireleri Kurulu'na verilmesini önerdi. 
     Anayasa Mahkemesi'nin yürütmeyi durdurma yetkisini kullanmasının da ''hatalı olduğunu'' savunan Kuzu, ''Bir kararın bir sene geç verildiğini görüyoruz. 550 milletvekilinin kabul ettiği bir yasanın bir yıl bekletilmesinin hesabını kim verecek '' diye konuştu. Kuzu, Yüksek Mahkeme'nin yürütmenin durdurulması yetkisinin mevzuatta yer almadığını, bunun yerel mahkemelere ilişkin düzenlemenin yorumlanmasıyla kullanıldığını savundu. 
     Kuzu, Anayasa Mahkemesi Başkanlığı görevinde bulunan kişinin, önüne gelmesi olası konularda görüş bildirmeyeceğini de kaydetti. 
     ''HUKUK, MAKAM VE MEKANA GÖRE DEĞİŞMEMELİ'' 
     AK Parti Konya Milletvekili Mustafa Ünaldı ise Cumhurbaşkanlığı bütçesine ilişkin konuşmasında, Cumhurbaşkanlığı görevini üstlenen kişilerin ''maddi ve manevi varlığa saygı göstermek gibi bir yükümlülüğü olduğunu'' anlatan Ünaldı, Cumhurbaşkanı Ahmet Necdet Sezer'in bu göreve başladığı günden bu yana örnek davranışlar gösterdiğini kaydetti. Anayasa uyarınca cumhurbaşkanlarının siyasi sorumluluğu bulunmadığını ifade eden Ünaldı, ''Bu, sorumluluğunun olmadığı anlamına gelmez'' dedi. 
     Ünaldı, Sezer'in seçildiği gün Meclis'te yaptığı konuşmanın ''bir manifesto niteliğinde olduğunu'' ifade ederek, Cumhurbaşkanı, Başbakan ve bakanların uyum içinde çalışması gerektiğini söyledi. ''Vetolardan bahsetmeyeceğim'' diyen Ünaldı, Cumhurbaşkanı Sezer'in Anayasa Mahkemesi üyesi olduğu dönemde kılık ve kıyafete ilişkin düzenleme konusundaki tutumu ile daha sonraki tutumunun farklı olduğunu öne sürdü. Ünaldı, ''Hukuk, makamlara ve mekanlara göre değişmemelidir'' diye konuştu. 
     ''MECLİS'İN İTİBARI MİLLETİN İTİBARI'' 
     AK Parti Ordu Milletvekili Enver Yılmaz da TBMM'nin idari yapısında hizmetiçi eğitime önem verilmediğini savunarak, bu yapının ''bütüncül yaklaşımla gözden geçirilmesini'' önerdi. ''Meclisimizin itibarı milletin itibarıdır'' diyen Yılmaz, itibarın yükseltilmesi konusunda herkese görev düştüğünü söyledi. 
     AK Parti Bilecik Milletvekili Fahrettin Poyraz ise Sayıştay ile Meclis arasındaki ''işlevsel yakınlığın kalktığını'' savundu. Bunun bazı yasal düzenlemelerden kaynaklandığını dile getiren Poyraz, bağımsız kurulların Sayıştay denetimi dışında tutulmasını eleştirdi. 
     Genel Kurul'da bütçe görüşmeleri devam ediyor. 
     





</TEXT>
</DOC>
