<DOC>
<DOCNO> 107351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/yasam/ayas.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lefter buraya yumruk havaya 
</HEADLINE>
<TEXT>

Bel ağrıları yüzünden yatağa düşen futbolun ordinaryüsü Lefter, üç ameliyattan sonra ayağa kalktı. Gittik, adada birlikte gezip futbol ve Fenerbahçe üzerine konuştuk... 
     AYŞEGÜL AYDOĞAN İstanbul 

     Belindeki rahatsızlıklar nedeniyle yürüyemeyecek duruma gelen ve yatağa düşen Türk futbolunun efsanelerinden Lefter Küçükandonyadis, geçirdiği üç ameliyat ve fizyoterapi sonrası ayağa kalktı ve sağlıklı günlerine geri döndü. 
     Fizyoterapistiyle ziyaret ettiğimiz futbolun "ordinaryüs"ü Lefter, Büyükada’daki evinin kapısında bizi ayakta karşıladı. Ameliyatını yapan Prof. Dr. Azmi Hamzaoğlu, Dr. Erkal Bilen ve Eczacıbaşı Evde Bakım Hizmeti’nin gönderdiği fizyoterapisti Muzaffer Kurt’a çok şey borçlu olduğunu söylüyor 77 yaşındaki Lefter ve ekliyor "Bu kadar iyi olacağımı tahmin etmiyordum, çünkü yatalak kalmıştım." 
     
     Ah bu Fenerbahçe 
     Günlerini Ada’daki evinde geçiren Lefter, "Fenerbahçe’ye çok üzülüyorum" diye başlıyor sohbete ve devam ediyor... "Bu yıl da iyi başlamadı. Başkanımız çok iyi. Görüyorsunuz, olmuyor. Ya antrenör kötü oluyor, ya aldığı süper oyuncular oynayamıyor. İyi takım, büyük takım kurduk’ diyorlar, ama nerede o takım Ben göremiyorum. Seyirciyi de üzüyorlar. Bazen öyle maçlarda yeniliyorlar ki aklım almıyor. Eski futbolcular olsa ne yapıp edip o maçları alırlardı." 
     
     GALATASARAY’A ÖVGÜ 
     10 yıllık bir teknik direktörlük deneyimine de sahip Lefter. "Bu iş bilgi işi. Teknik direktörü bir maçta görüp, dünya kadar para verip kulübün başına getirmek doğru değil" diyor ve devam ediyor "Galatasaray daha disiplinli bir takım. Futbolcular disiplinli çalışıyor. Bunun aksini söyleyen bu işten anlamıyor demektir. Fatih Terim’in disiplini süper. Ben de aynı Fatih gibiydim antrenörlüğümde. Bu kadar serbest olmayacak sporcu. Ama antrenörken futbolcumun balını Kars’tan getirtmesini de bilirdim." 
     
     FUTBOL KONDİSYON İŞİDİR 
     Şimdiki futbolculara da kızıyor kendilerine bakmadıkları için ve kendinden örnek veriyor "Çok ciddi operasyonlar geçirdim. Tekrar ayağa kalkmamı futbolcu olduğum günlerde edindiğim disipline borçluyum. Her maça bir milli maç havasında hazırlanıyordum. Oysa biliyordum ki, hem Milli Takım’da hem de Fenerbahçe’de kaptan olarak nasıl olsa oynatacaklar. Ama şimdikiler böyle düşünüyorsa yanlış. Futbol kuvvet işidir. Kendine bakmazsan bu işi yapamazsın. İyi bir futbolcu, sahaya çıkınca 45 - 50 dakika değil, 1 - 2 saat oynayacak kondisyona sahip olmalı." 
     
     KADINLAR DA KÜFÜR EDİYOR 
     O, Türk futbolunun geldiği noktadan mutlu. "Türk futbolunda bir kalkınma var. Bizim zamanımızda bireysel başarılar vardı. Şimdi başarılı takımlarımız, Milli Takımımız var" diyen Lefter, tribünlerdeki değişime de şöyle dikkat çekti "Bizim zamanımızda taraftar maça kızları ve eşleriyle gelirdi. Küfür edenler burada kadın var’ diye uyarılırdı. Şimdi bakıyorum da kadınlar bile küfür ediyor. Yakışmıyor tabii..." 
     
     KALBİM DURACAK GİBİ 
     Fenerbahçe’nin maçlarını en son geçen yıl televizyonda izlemiş. "Maçları seyredemiyorum, kalbim duracak gibi oluyor" diyen Lefter’e son olarak Galatasaray derbisini soruyoruz ama o yorum yapmaktan kaçınıyor "Şampiyonluğu daha şimdiden kestirmek zor. Fenerbahçe - Galatasaray maçlarını önceden kestirmekse mümkün değil. Ben Galatasaray maçlarında başka bir hırsla oynardım..." 
     
Fizyoterapisti Cimbomlu      Omuriliğindeki kanal tıkanıklıkları nedeniyle torakolomber’ operasyonu geçiren Lefter’in, sırt ve bel bölgesinde ağrı, ayaklarında ve üst gövde kaslarında kas güçsüzlüğü şik yetleri vardı. Ameliyat sonrası sağlığına kavuşan Lefter’e fizyoterapi uygulayan Eczacıbaşı Evde Bakım Hizmetleri’nde görevli fizyoterapisti Muzaffer Kurt, 45 günlük tedavinin sonunda adeta evin bir ferdi olmuş. Lefter, Kurt’la Galatasaraylı olmasına karşın çok iyi anlaştıklarını, hiçbir zaman ilişkilerinde fanatik olmadığını belirtiyor. 
     



 YAŞAM 















</TEXT>
</DOC>
