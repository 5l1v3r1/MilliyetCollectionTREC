<DOC>
<DOCNO> 148717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/siyaset/siy20.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

ABD’den talepte bulunmadık      ANKARA Milliyet 

     Başbakan Recep Tayyip Erdoğan, Irak’ın yapılandırılmasında BM’nin görev alması gerektiğini anımsattı. ABD’den gelecek 1 milyar dolarlık hibenin de, K. Irak’a girilmemesi şartına bağlanmasını da Erdoğan, "Ülkemiz kendi kararlarını kendisi alır" sözleriyle değerlendirdi. Belgrad’dan dönüşünde, Esenboğa Havalimanı’nda açıklama yapan Erdoğan, AB Dönem Başkanı Yunanistan Başbakanı Costas Simitis’le görüşmesinde Türkiye’nin AB üyeliğinde, Danimarka Başbakanı Rasmussen’in açıklamalarının gündeme gelmediğini de kaydetti. 
     
Gül, hafta sonu Şam’a gidiyor      UTKU ÇAKIRÖZER Ankara 

     Dışişleri Bakanı Abdullah Gül, Türkiye’nin, ABD’nin tehdit olarak değerlendirdiği İran ve Suriye ile aynı cephede göründüğü iddialarına karşın, hafta sonu Şam’a yapacağı geziyi iptal etmedi. Diplomatlar, Irak’ın komşularıyla diyaloğun savaş sonrası dengeler açısından önemini vurgularken, İsrail Dışişleri Bakanı Silvan Shalom’a Gül’ün Şam ziyareti sonrasına randevu verilmesi dikkati çekti. İran Dışişleri Bakanı Kemal Harrazi, pazar günü Ankara’da Türkiye, İran ve Suriye’nin Kuzey Irak’ta Kürt devleti kurulmasını engellemek için üçlü toplantı yapmasını önerdi. Washington’un tepkisinden endişe eden Gül, öneriyi "nazikçe" reddederek, temasların devamını önerdi. Gül, 13 Nisan’da Şam’da Suriye Dışişleri Bakanı Faruk El Şara’yla bir araya gelecek. 
     
Gaziantep’i geri aldık’      Modernizasyon tezkeresi kapsamında yürütülen yerinde hazırlık faaliyetleri Gaziantep Havaalanı’na konuşlanan ABD askerleri, havaalanını Devlet Hava Meydanları İşletmesi DHMİ ve Demiryolları, Limanlar ve Hava Meydanları İnşaatı Genel Müdürlüğü DLH yetkililerine teslim etti. Türk yetkililer, terminalden piste uzanan galerideki tel örgüleri görünce şaşırdı. Havaalanını, İncirlik’te görevli Yüzbaşı Todd Plotner başkanlığındaki 8 kişilik ABD heyeti, Ankara’dan gelen DHMİ ve DLH heyetine teslim etti. ABD’liler, iç ve dış hatlar terminal binasıyla 2 uçak pisti ve yeraltı galerilerini gezdi. Türk yetkililerin, "Neden bu kadar önlem aldınız " sorusuna Platnor, "Yabancı ülkede olduğumuzu unutmamak lazım" yanıtını verdi. 
     
New York 70 milyon istedi      Para sıkıntısına düştüğü bildirilen New York Belediyesi, BM binası karşısında bulunan ve Türkiye’nin BM misyonu ile Başkonsolosluk dahil tüm kuruluşlarını barındıran Türkevi binası için 1980’den bu yana birikmiş 70 milyon dolarlık emlak vergisi borcu talebinde bulundu. Belediyeden yapılan açıklamada, vergi borcu bulunan ülkeler arasında Türkiye dışında, Filipinler, Hindistan ve Moğolistan’ın da bulunduğu belirtildi ve bu ülkeler aleyhine mahkemeye başvurulduğu kaydedildi. Söz konusu ülkelerin, birikmiş faizleriyle birlikte vergi borçlarının miktarları şöyle Türkiye 70 milyon dolar, Filipinler 17.7 milyon dolar, Hindistan 16.4 milyon dolar, Moğolistan 2.1 milyon dolar. Türk yetkililer, "Konunun araştırılmakta olduğunu" ifade etmekle yetindiler. 
     
     


SİYASET 


















</TEXT>
</DOC>
