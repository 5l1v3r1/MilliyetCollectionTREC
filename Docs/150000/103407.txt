<DOC>
<DOCNO> 103407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur03.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçmen listesinde adınızı kontrol etmek için 6 gün kaldı 
</HEADLINE>
<TEXT>

     Seçmenlerin, 3 Kasım Pazar günü yapılacak milletvekili genel seçimi için güncelleştirilmek üzere askıya çıkarılan sandık seçmen listelerini kontrol etmeleri için 6 gün kaldı. Seçmen listelerinde isimleri bulunmayanlar oy kullanamayacak. 
     Erken seçimi için, 9 Ağustos Cuma günü, muhtarlık bölgeleri esas alınarak, ait oldukları mahalle veya köylerde halkın kolaylıkla görüp okuyabileceği yerlerde askıya çıkarılan sandık seçmen listeleri, 27 Ağustos Salı saat 17.00'de askıdan indirilecek. 
     Vatandaşların, bu tarihe kadar listelerde isimlerinin bulunup bulunmadığını kontrol etmeleri gerekiyor. 27 Ağustos'tan sonra listelere ekleme yapılmayacak. 
     Seçmen listelerinde isimleri bulunmayanlar oy kullanmayacak. 
     
     LİSTELERE KİMLER YAZILACAK 
     Sandık seçmen listeleri ile taksirli suçlardan hükümlü ve tutuklu seçmen listesine yazılmak için bizzat başvurması gerekenler şöyle 
     -18 Nisan 1999 tarihinde yapılan milletvekili ve mahalli idareler genel seçimleri sonucunda elde edilen seçmen kütüklerinden oluşturulan sandık seçmen listeleri veya daha sonra yapılan seçimlerde güncelleştirilen listelere herhangi bir nedenle yazılamamış olanlar, -3 Kasım 1984 tarihinde ve ondan önce doğanlar, başka bir sandık seçmen listesinde yazılı olup da sürekli olarak oturmak amacıyla listenin askıya çıkarıldığı seçim muhtarlık bölgesine gelenler, -Sandık seçmen listesinde veya tutuklu seçmen listesinde kendisine ait bilgilerde yanlışlık veya eksiklik bulunanlar, -Taksirli suçlarla hükümlü ve tutuklu olduğu halde düzenlenen seçmen listelerine yazılmamış bulunanlar, -Askerlikten terhis olanlar. 
     Kısıtlı veya kamu hizmetlerinden yasaklı olanlar, izinli olsalar bile silah altında bulunan erler, onbaşılar ve kıta çavuşları ile askeri öğrenciler ise sandık seçmen listelerine yazılamayacak. 
     
     İTİRAZLAR 
     Askıdan indirilen sandık seçmen listelerine, 29 Ağustos Cuma günü saat 17.00'ye kadar itiraz edilebilecek. 
     Kesinleşen listeler, 30 Ağustos Cuma günü yanlışsız ve okunaklı olarak 6 nüsha çoğaltılacak ve seçmen bilgi kağıtlarının yazım ve dağıtımına başlanacak. Özürlü seçmenin bulunduğu sandık seçmen listesine ''Özürlü seçmen vardır'' ibaresi konulacak. 
     Ceza infaz kurumları ile tutukevlerinde bulunanlara ait ''Taksirli suçlardan hükümlü ve tutuklu sandık seçmen listeleri'' de 29 Ekim Salı günü kesinleştirilecek. 
     





</TEXT>
</DOC>
