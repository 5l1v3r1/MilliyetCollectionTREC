<DOC>
<DOCNO> 143146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun08.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerbela'da çatışma iddiaları... 
</HEADLINE>
<TEXT>

     Irak'ın başkenti Bağdat'ın 100 kilometre güneyindeki Kerbala'da geçen hafta Irak lideri Saddam Hüseyin'in komandoları ve göstericiler arasında çatışmalar çıktığı ve onlarca kişinin öldüğü ileri sürüldü. 
     Iraklı Şii muhalif gruplardan El Vifak El İslami hareketi tarafından yapılan yazılı açıklamaya göre, Aşure günü dolayısıyla Kerbala'da toplanan çok sayıda Iraklı ile Saddam Hüseyin'in fedayileri arasında çatışma çıktı. Çıkan çatışmada onlarca kişinin öldüğü, birçok kişinin de yaralandığı bildirildi. 
     Açıklamada, vatandaşların, ''kanlı Irak rejiminin politikalarını reddettiklerini'' dile getirince çatışmaların patlak verdiği, çok sayıda kişinin gözaltına alındığı belirtildi. 
     Merkezi Suriye'nin başkenti Şam'da bulunan El Vifak El İslami'nin açıklamasında, benzer olayların Han El Rabaa bölgesinde, Kerbela ile Necef arasında da çıktığı ve çok sayıda ölü ve yaralı olduğu ileri sürüldü. 
     İngiliz basınında da dün yer verilen Irak'ta çatışma haberleri, henüz bağımsız kaynaklarca doğrulanmadı. 
     





</TEXT>
</DOC>
