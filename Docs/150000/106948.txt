<DOC>
<DOCNO> 106948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun08.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada 11 Eylül kurbanları anılıyor 
</HEADLINE>
<TEXT>

     ABD'de geçen yıl 11 Eylül'de düzenlenen terör saldırılarının birinci yıldönümü, Güney Kutbu'ndaki bir araştırma tesisinden Tokyo Borsası'na kadar her yerde hatırlanmaya ve yüzlerce yabancının aralarında bulunduğu binlerce kurban anılmaya başladı. 
     Anma törenleri, New Yorklular uykudayken dünyanın diğer ucu Yeni Zelanda'da saat farkı nedeniyle daha önce başladı. 
     Yeni Zelanda Başbakanı Helen Clark, ''Bu tarih, anılarımıza kazındı. Dünya bu trajediyi asla unutmayacak. Akıl almaz şiddet hareketi olan bu saldırılar, bizi derinden sarstı'' dedi. 
     Asya'daysa borsalar saygı duruşuyla açıldı. Tokyo borsasında tahtada taziye mesajı ve dua yer aldı. Günün ilerleyen saatlerinde açılacak Avrupa borsalarında da anmalar düzenlenmesi bekleniyor. 
     ABD'nin, 11 Eylül'ü Mozart'ın Requiem'i eşliğinde anma ve Requiem'in bugün dünyadaki 21 zaman dilimindeki 24 ülkede sırayla seslendirilmesi kararı da uygulanmaya başladı. 
     Yeni Zelanda ve Japonya'da Requiem duyulmaya başlarken, dünyadan yalıtılmış haldeki Amerikalı araştırmacıların bulunduğu Güney Kutbu'nda da aynı eser çalındı. 
     Güney Kore'nin başkenti Seul'de diplomat, Amerikalı işadamları ve Güney Koreli yetkililerin katıldığı 150 kişilik bir grup, Amerikan Büyükelçiliği'nde düzenlenen anma toplantısına katıldı. 
     Avustralya'nın popüler tatil beldesi Surfers Paradise'ta, itfaiyeci ve ambulans çalışanlarının öncülüğünde plajda insanlardan yıldız ve çizgilerle bayrak oluşturuldu. 
     Paris'te de kurbanlar anılmaya başladı. 11 Eylül'ün yıldönümü öncesinde, kurbanların anısında Paris göklerinde iki güçlü ışık şeridi yayılırken, bu ışık gösterisi gece tekrar yapılacak. 
     Paris Belediyesi'nden yapılan açıklamada, Parislilerin New Yorklulara dayanışma duygularını ifade ettiği belirtildi. 
     Norveç'teki Oslo Belediyesi'yse saldırılarda ölen her kişiyi temsilen 3 bin 56 meşalenin yakılacağı bir anma töreni düzenleyecek. 
     ABD'deki 11 Eylül saldırılarında 67'si İngiliz, 26 Japon, 15 Filipinli, 10 Avustralyalı olmak üzere Çin, Tayvan, Hong Kong, Endonezya ve diğer ülkelerden 500 civarında yabancının öldüğüne inanılıyor. 
     11 Eylül saldırılarının yıldönümü anmalarında yeni saldırılar olabileceği endişesiyle, ABD'nin Ortadoğu, Asya ve Afrika'daki bazı elçilikleri geçici olarak kapatılırken, Avrupa ülkelerindeki Amerikan üs ve elçiliklerinde de güvenlik önlemleri artırıldı. 
     





</TEXT>
</DOC>
