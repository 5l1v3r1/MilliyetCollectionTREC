<DOC>
<DOCNO> 104894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/ekonomi/eko05.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Varoşlara özel extra large...’ 
</HEADLINE>
<TEXT>

Gima, kriz nedeniyle varoşlardaki marketlerini "XL" adında indirim marketlerine dönüştürdü 
     EBRU SUNGUR 

     Varoşlardaki mağazalarını, indirim mağazalarına dönüştüren Gima, oluşturduğu bu yeni konsepte "XL" adını verdi. 2 bine yakın ürün çeşidinin bulunacağı XL’ler, Gima mağazalarına göre yüzde 9 - 14 daha ucuz satış yapacak. Gima Genel Müdürü Dengiz Pınar, "Ümraniye ve Bayrampaşa gibi varoşlarda bulunan beş mağazamızı yeni konsepte göre değiştirdik. Yaklaşık beş mağazayı daha bu şekilde dönüştüreceğiz. Ardından gelecek hazirana kadar 40 yeni XL mağazası açarak, bu mağazaların sayısını 50’ye çıkaracağız. Daha sonra da XL’leri franchising yöntemiyle açmaya başlayacağız" diye konuştu. 
     Krizle birlikte tüketicilerin alım gücünün düştüğüne işaret eden Pınar, "Tüketiciler semt pazarlarına yöneldi, pazarların ciroları arttı. Biz XL ile süpermarket müşterisiyken pazara yönelen ya da market indirimlerini takip ederek alışveriş yapan kitleye ulaşmak istiyoruz" dedi. Pınar, XL’lerin yatırım maliyetinin Gima mağazalarına göre daha düşük olduğunu, bu nedenle Gima’dan daha hızlı büyüyeceklerini bildirdi. Bunun Doğu Bloku ülkelerinde uygulanmış ve başarılı olmuş bir sistem olduğunu anlatan Pınar, "XL sayesinde satış ve müşteri artışı sağlayacağız" dedi. 
     
     Casus müşteri ordusu 
     Gima’nın rakiplerine göre çok daha az mağazayla rakipleri kadar ciro yaptığını belirten Pınar, bunu da toplam kaliteyle sağladıklarını ifade etti. Pınar, Gima mağazasının olduğu her semtte bu mağazaları denetleyen casus müşteriler sayesinde kalite kontrolü yaptıklarını kaydetti. 
     
Biri Gima’yı gözetliyor      Gima Genel Müdürü Dengiz Pınar, intranet ağı üzerinde kurdukları sistemle masasındaki bilgisayardan Türkiye’nin 28 ilindeki 75 Gima mağazasının her türlü bilgisine ulaşabildiğini söyledi. Bu mağazaları gerçek zamanlı olarak görüntüleyen belirten Pınar, hangi ürünün ne kadar satıldığı, ürünlerin fiyatı, cirolar, en çok satılan ürünler, mağazalarda kalmayan ürünler gibi pek çok bilgiyi de bu sistemle öğrenebiliyor. Depolarla ilgili her türlü bilgiyi de bu sistemden edinebilen Pınar, Gima kart sahibi tüketicilerinin günlük alışverişlerinin isim isim dökümlerini de görebiliyor. 
     



 EKONOMİ 






















</TEXT>
</DOC>
