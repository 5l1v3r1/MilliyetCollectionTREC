<DOC>
<DOCNO> 149912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun12.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Guardian "Pentagon Suriye ile savaş istedi Bush reddetti.." 
</HEADLINE>
<TEXT>

     İngiltere'de yayımlanan The Guardian gazetesi, ABD Başkanı George Bush'un, Pentagon'dan yapılan Suriye'ye saldırı önerilerini kabul etmediğini ve bu amaçla başlatılması düşünülen hazırlık planlarını önlediğini yazdı. 
     ABD Savunma Bakanı Donald Rumsfeld'in birkaç hafta önce Suriye ile savaş konusunda planlar yapılması emrini verdiğini öne süren gazete, Savunma Bakanlığı Müsteşarı Dough Feith ve Pentagon'un özel planlar bürosu başkanı William Luti'den, Suriye'nin Saddam Hüseyin rejimine silah desteği, Ortadoğu'daki terörist gruplarla ilişkileri ve geliştirdiği iddia edilen kimyasal silah teknolojisi hakkında brifing istendiğini kaydetti. 
     The Guardian'ın haberine göre, bir istihbarat yetkilisi, Suriye ile ilgili tartışma konusunda, ''Bu tartışma hiçbir yere varamadı tabii, Başkan son noktayı koydu ve konu kapandı'' dedi. 
     Gazete, ABD'nin bölgedeki askeri ağırlığını diplomatik baskı unsuru olarak kullanacağını, İsrail'e tehdit oluşturan Suriye desteğindeki örgütler ve Suriye'nin kimyasal silah konularını halledeceğini yazdı. 
     





</TEXT>
</DOC>
