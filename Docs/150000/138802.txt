<DOC>
<DOCNO> 138802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur34.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun limanına yanaşan gemiden mühimmat indiriliyor 
</HEADLINE>
<TEXT>

     TBMM'nin verdiği izin çerçevesinde, askeri üs ve limanlarda gerekli yenileştirme, geliştirme, inşaat ve tevsi çalışmaları ile yerinde hazırlık kapsamındaki faaliyetler sürdürülüyor. 
     İskenderun Limanı'ndaki ''Büyük İskele''ye sabah saatlerinde yanaşan, yaklaşık 20 bin grostonluk Ro-Ro gemisi Antares'den, araç ve mühimmattan oluşan yükü boşaltma işlemi sürüyor. 
     ABD'li askerlerin de bulunduğu limanda yoğun güvenlik önlemleri alınırken, gemiden indirilen araçlar ile konteynerlerin alana, mühimmatın ise depolara yerleştirilmesi işlemi büyük bir titizlikle gerçekleştiriliyor. 
     Öte yandan, ABD'li Tümgeneral Anne Edunwoody ve beraberindekilerle Türk yetkililerden oluşan heyet, sabah Mersin Limanı'nda, modernizasyon çalışmaları yürütülen rıhtımı gezdi ve limanla ilgili bilgi aldı. 
     Akdeniz Bölge ve Garnizon Komutanlığı'nı da ziyaret eden Edunwoody ve beraberindekiler, daha sonra Silifke İlçesi'ndeki Seka Limanı ve NATO finansmanıyla yaptırılan Taşucu Beldesi'ndeki limanı ziyaret ederek, bir süre çalışmaları izledi ve bilgi aldılar. 
     Bu limanda, modernizasyon, düzenleme ve tevsi işlemlerine hız verildiği, müteahhit firma elemanlarının üç vardiya halinde çalışmalarını projektörler altında gece de sürdürdükleri belirtildi. 
     Adana'nın merkez Yüreğir İlçesi'ne bağlı İncirlik Beldesi'ndeki İncirlik üssü ise günü, dün olduğu gibi sakin geçirdi. Üs ve çevresinde sabah saatlerinde etkili olan sis altında, F-16 ve Prowlers tipi savaş uçakları ile tanker uçaklar havalandı. 
     Modernizasyon, yenileme ve tevsi işlemleri kapsamında da, üsteki hafriyat çalışmaları yoğun yağış altında gün boyu sürdürüldü. 
     





</TEXT>
</DOC>
