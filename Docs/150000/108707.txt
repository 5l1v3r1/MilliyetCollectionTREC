<DOC>
<DOCNO> 108707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo11.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşçilerimiz iyi başladı... 5'te 5... 
</HEADLINE>
<TEXT>

     Moskova'da bu sabah başlayan Dünya Grekoromen Güreş Şampiyonası'na çok iyi başlayan Türk güreşçiler, sabahki grup maçlarında 5 maçın 5'ini de kazandı. 
     Türk güreşçiler sabah, 55, 66 ve 84 kilolarda mindere çıktılar, 5 galibiyetin birini tuş, birini de sayı tuşu ile aldılar. 
     84 kiloda Hamza Yerlikaya, grubunda yaptığı ikinci maçını tuşla kazandı. Hamza Yerlikaya, Koreli rakibi Sang-Myon Seo'yu, 2 dakika 6 saniyede tuşa getirdi. Yerlikaya, ilk maçında ise Japon rakibi Shingo Matsumoto'yu 3-0 yendi. 
     66 kiloda ise Şeref Eroğlu, İsviçreli rakibi İvan Kron'u, 2 dakika 10 saniyede, sayı tuşu ile 10-0 yendi. Eroğlu, grubundaki ilk maçını İsrailli Mikhael Beilin ile yaptı ve 3-3 biten maçı ihtarla kazandı. 
     Yerlikaya ve Eroğlu, böylece bir üst turu garantiledi. 
     55 kiloda ise Ercan Yıldız, Kazakistanlı rakibi Rahimhan Assembekov ile yaptığı ve 1-1 biten karşılaşmayı ihtarla kazandı. Yıldız, grubundaki ikinci maçını öğleden sonra yapacak. 
     
     TÜRKİYE İDDİALI 
     Türk heyeti yetkilileri, takım halinde Dünya Şampiyonluğu şansı olup olmadığı şeklindeki sorulara, ''Her şey mümkün. Böyle bir sonuç da alabiliriz'' yanıtını veriyorlar. 
     Türkiye, şampiyonaya toplam 7 sıklette katılıyor. Diğer güreşçiler 60 kiloda Şeref Tüfenk, 74 kiloda Mahmut Altay, 96 kiloda Mehmet Özalve ve 120 kiloda Yekta Yılmaz Gül. 
     Öte yandan, Dünya Futbol Şampiyonası'nda tribünlerde sergilenen Türkiye-Kore dostluğu bu şampiyonada da gözlendi. Tribünlerde bulunan az sayıdaki Türk ve Koreli taraftar, üçüncü ülkelere karşı yapılan maçlarda birbirlerinin güreşçilerini destekliyorlar. 
     





</TEXT>
</DOC>
