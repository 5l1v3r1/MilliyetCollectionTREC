<DOC>
<DOCNO> 139018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur29.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakış "ABD ile görüşmelerde ilke mutabakatına varıldı" 
</HEADLINE>
<TEXT>

     Dışişleri Bakanı Yaşar Yakış, ABD ile süren müzakerelerde askeri ve siyasi konularda ilke mutabakatına varıldığını, çerçevenin nihaileşmesi noktasına gelindiğini, ekonomik konularda ise bir iki konunun hala çözümlenmediğini söyledi. 
     Yakış, AK Parti grup toplantısı öncesinde gazetecilerin Irak konusundaki gelişmelerle ilgili sorularını yanıtladı. Yakış, Hükümet'in Meclis'i ipotek altına alacak bir tavır içine giremeyeceğini söyledi. Yakış, ''Hükümet Meclis'e sunar, artık bundan sonra Meclis süreci var. O çerçevede yürüyecek. Hükümet burayı da kontrol edecek değildir'' dedi. 
     Tezkere konusunda Bakanlar Kurulu'ndaki görüş ayrılığının sorulması üzerine de bunun ''tartışma'' olarak nitelendirilemeyeceğini kaydeden Yakış, ''Bakanlar Kurulu böyle bir makina olup da bir program kurup, onu herkese tekrarlattıran bir yer değil. Her üyenin düşüncesi var ve düşüncesiyle kararın oluşmasına katkıda bulunur'' diye konuştu. 
     ''ABD ile sürdürülen görüşmelerde son nokta konuldu mu '' sorusuna karşılık, askeri ve siyasi tüm konularda mutabakat zapıtlarında ilke mutabakatlarına varıldığını bildiren Yakış, çerçevenin nihaileşmesi noktasına gelindiğini ifade etti. 
     ''Ekonomik konuda bir iki şey hala duruyor'' diyen Yakış, ''Tezkerenin gönderilmesi buna mı bağlı '' sorusuna ise ''Böyle bir yasal zorunluluk yok. Hükümet ondan bağımsız olarak da sunabiliyor. Fakat Meclis'in karşısına çıktığımız zaman neyi müzakere ettik, nerede duruyoruz, bunu bilmesi gerekir. Nereye geldiğimizi kendimiz bilmeye çalışıyoruz. Meclis'te de sual vaki olursa açıklayacağız'' karşılığını verdi. 
     Yazılı mutabakatın Hükümet'in bileceği bir konu olduğunu, yasal bir zorunluluk bulunmadığını anlatan Yakış, Erdoğan'ın ''mutabakat olmadan tezkereyi Meclis'e göndermemiz mümkün değil'' sözlerinin hatırlatılması üzerine, ''Meclis, müzakerelerde neredesiniz derse, şu noktaya geldik deseniz ve bu yazıya raptedilmemişse ileride ihtilaf çıkabilir. Erdoğan'ın söylemek istediği budur'' dedi. 
     Yakış, ''Tezkerenin bu hafta Meclis'e sevki zor mu '' sorusuna ise, ''imzalar tamamlanmışsa bugün bile gelebilir'' yanıtını verdi. 
     
     ŞAHİN'İN SÖZLERİ 
     Öte yandan, Başbakan Yardımcısı Mehmet Ali Şahin, Başbakanlık Tezkeresi'nin birazdan Meclise gelebileceğini, ancak bugün görüşülmeyeceğini söyledi. Şahin, TBMM'de gazetecilerin konuya ilişkin sorularını yanıtlarken, Tezkere'deki sürenin belli olmadığını, sürenin 4 ya da 6 ay olabileceğini bildirdi. 
     





</TEXT>
</DOC>
