<DOC>
<DOCNO> 135953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sontur03.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar hayatı olumsuz etkiliyor... 
</HEADLINE>
<TEXT>

     İstanbul'da gece saatlerinden itibaren etkisini gösteren kar yağışı, günlük hayatı olumsuz etkiliyor. 
     Kentte gece saatlerinde etkili olan yağış nedeniyle, bazı semtlerde trafikte aksamalar olurken, çok sayıda maddi hasarlı trafik kazası meydana geldi. 
     Kar yağışı ve ulaşım zorluğu nedeniyle, özellikle sabah saatlerinde işlerine giden İstanbullular zor anlar yaşadı. 
     Trafik görevlileri, otogardan çıkan araçları ve uygulama yapılan yerlerdeki diğer sürücüleri, zincir bulundurmaları konusunda uyarıyor. 
     TDİ Şehir Hatları İşletmesi'ne bağlı vapur seferlerinde aksama olmadığı, İstanbul Boğazı'nın transit gemi geçişlerine açık bulunduğu belirtildi. 
     Karayolları yetkilileri, kentte kapalı ana arter bulunmadığını ve bazı bölgelerde tuzlama çalışmalarının sürdüğünü bildirdiler. 
     Meteoroloji Bölge Müdürlüğü yetkilileri ise kar yağışının yer yer devam edeceğini, rüzgarın ''Karayel''den zaman zaman fırtına şeklinde eseceğini kaydettiler. 
     İstanbul'da sabah saatlerinde -1 derece olarak ölçülen sıcaklığın, gün içinde en fazla 1 dereceye ulaşması bekleniyor. 
     
     UÇAK SEFERLERİ AKSIYOR 

     İstanbul'da etkili olan kar yağışı uçak seferlerinde iptallere ve rötarlara yol açtı. 
     THY'nin İstanbul'dan sabah saatlerinde yapılması gereken TK 570 Samsun, TK 214 Dalaman ve TK 260 Kayseri seferleri elverişsiz hava şartları nedeniyle iptal edildi. 
     Atatürk Havalimanı'ndaki dış ve iç hat seferleri ise gecikmeli olarak gerçekleştiriliyor. 
     Bu arada, THY'nin dün akşam Atatürk Havalimanı'na yapılması gereken yaklaşık 15 iç ve dış hat seferlerinin elverişsiz hava şartları nedeniyle İzmir, Antalya ve Ankara'daki havalimanlarına kaydırıldığı bildirildi. 
     DHMİ yetkilileri, pistte kar temizleme çalışmalarını aralıksız olarak devam ettiğini ve meydanın şu an uçakların iniş ve kalkışına uygun olduğunu kaydettiler. 
     Öte yandan, uçakların kanatları, buzlanmayı önlemek için glikoz ve alkol karışımı bir sıvıyla yıkanıyor. 
     
     İSTANBUL BOĞAZI KAPATILDI 

     İstanbul Boğazı, elverişsiz hava koşulları nedeniyle transit geçişlere kapatıldı. 
     Denizcilik yetkilileri, kar yağışının yanısıra yoğun sis ve Karadeniz'deki fırtına nedeniyle İstanbul Boğazı'nın transit geçişlere çift yönlü olarak kapatıldığını belirttiler. 
     
</TEXT>
</DOC>
