<DOC>
<DOCNO> 114943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/ekonomi/eko03.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Not eder misiniz, bir çocuk siparişi vermek istiyorum 
</HEADLINE>
<TEXT>

Genomik devrim uzmanı Gregory Stock, birkaç yıl içinde ailelerin istedikleri tip ve kişilikte çocuklara sahip olabileceklerini söyledi 
     BARIŞ ERGİN 

     ABD UCLA Tıp Fakültesi Tıp, Teknoloji ve Toplum Programı Başkanı, genomik devrim ve dahilindeki konularda uzman Dr. Gregory Stock, "Bundan sonra hedefimiz uzay değil kendimiz olacak. Gen teknolojisindeki ilerlemeyi durduramayacaklar" dedi. 
     11. Ulusal Kalite Kongresi’nde konuşan Stock genlerden kaynaklanan hastalıkların önünün kesileceğini, gelecekte inanılmaz ilaçlar üretileceğini ve ilaçların duygularımızı kozmetik olarak değiştireceğini anlattı. 
     
     Ömür uzayacak 
     Stock, "İnsanlar genlerin durumunu anladıkça, çocukları hakkında seçim yapabilecek. Gelecekte kadın gidecek, yumurtasını bankaya verecek. Bu istediği zaman çözülecek ve spermle karıştırılacak. Arzu edilen embriyo seçilecek. Bu embriyo boy olabilir, IQ olabilir, utangaçlık olabilir. Bu çok uzakta değil, birkaç yıl daha sürer ama bu gerçekleşecek. Tahmin edilenden de fazla istenecek" dedi. 
     İnsan ile şempanze arasındaki genetik farklılığın yüzde 1.5 olmasına karşın insanların şempanzelerden çok daha fazla uzun yaşadığına dikkat çeken Stock, insanların hayatlarını uzatmaya çalıştıklarını ve bunu da yapacaklarını söyledi. Stock, bir süre önce, birkaç ay yaşayan bir sineğin bir geninin değiştirilmesi ile ömrünün uzatıldığını söyledi. 
     
     Türkiye fırsatı kaçırmasın 
     Türkiye gibi gelişmekte olan ülkelerin, gen bilimini kullanarak, büyük sıçrama yapabileceklerine işaret eden Stock, "Sigortacılık ve sağlık alanların büyük sıçramalar bekliyoruz. Ancak Türkiye için temel sektör, tarım olacak. Çünkü tarım alanında gen bilimini kullanarak büyük ilerlemeler kaydedildi. Güney Kore’nin yaptığı sıçramayı hatırlayın. Araba ürettiler ancak büyük ülkeler ve büyük markalarla rekabet etmek zorunda kaldılar. Türkiye’nin önündeki tek engel AB’nin ortak tarım politakasıdır’. AB bu alana çok sıkı engellemeler koyduğu ve yasakladığı için sorunlar yaşanabilir. Siyasi çekişmeler olabilir" dedi. 
     



 EKONOMİ 


















</TEXT>
</DOC>
