<DOC>
<DOCNO> 106576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo08.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, mutlak galibiyet için çalışıyor 
</HEADLINE>
<TEXT>

     Sezona başarılı bir giriş yapamayan Gaziantepspor, çarşamba günü sahasında konuk edeceği Fenerbahçe ile oynayacağı erteleme karşılaşmasına mutlak galibiyet için hazırlanıyor. 
     Güçlü rakibinden çekinmeyen siyah-kırmızılı ekip, saha ve taraftar avantajını da kullanarak galip gelmek ve tırmanışa geçebilmenin hesabını yapıyor. 
     Kulüp basın sözcüsü Kamil Gereçci, Fenerbahçe maçı hazırlıklarının galibiyete yönelik olduğunu, başka bir skoru düşünmek dahi istemediklerini söyledi. 
     Sıralamada hak ettiği yerde olmayan Gaziantepspor'un, Fenerbahçe engelini aşıp tırmanışa geçmek istediğini belirten Gereçci, ''Yoğun bir hazırlık döneminden geçiyoruz. Futbolcular hırsla çalışıyor. Sahamızda rakibimiz hangi takım olursa olsun puan kaybetmek istemiyoruz. Fenerbahçe maçı önemli dönüm noktası olacak. Sonuca gidebilmek için taraftardan tam destek bekliyoruz'' dedi. 
     Sakat ve cezalı futbolcuları bulunmadığını, hazırlıkların yüksek moral ile sürdüğünü kaydeden Gereçci, şöyle devam etti 
     ''Gaziantepspor, büyük takımlar karşısında önemli başarılara imza atmış güçlü bir takım. Fenerbahçe maçını galibiyetle tamamlayarak, başarımızı kanıtlamak istiyoruz. Bizim için büyük takım, küçük takım ayrımı yok. Teknik heyet ve futbolcularımıza güveniyoruz. Hatayspor ile yaptığımız özel maçta aldığımız 5-0'lık galibiyet, takımda moralleri çok yükseltti.'' 
     





</TEXT>
</DOC>
