<DOC>
<DOCNO> 124624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sondun16.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin Türkiye kararı, Yunan, İtalyan ve İran basınında 
</HEADLINE>
<TEXT>

     -YUNAN BASINI ''ABD İLE TÜRKİYE YENİLGİYE UĞRADI'' ANKARA A.A - 14.12.2002 - Yunanistan'da yayınlanan Katimerini gazetesi, ''Kopenhag'daki AB Doruğu'nda Kıbrıs Rum kesiminin üyeliğinin mühürlendiğini, Türkiye'nin ise Kıbrıs konusunda daha uzlaşıcı bir tavır içinde olmaya yönlendirildiğini'' yazdı. 
     ''Kıbrıs Avrupa Birliği'nde'' ve ''Ankara, soğuk duşun sorumlusu olarak Denktaş'ı gösteriyor'' başlıklarını kullanan To Vima gazetesi ise ''KKTC Cumhurbaşkanı Rauf Denktaş'ın tavrının Kopenhag'da Türk heyetinin çabalarında sorun yarattığını'' ileri sürdü. 
     Etnos gazetesinin ''Kıbrıs koşulsuz AB üyesi'' başlıklı haberinde, ''AB'nin Rum kesiminin üyeliği ile ilgili kararının Atina'yı güçlendirdiği'' belirtilerek, ''Kıbrıs konusunda bir çözüme varılamamasının sorumlularının Türkiye ile KKTC olduğu'' savunuldu. 
     Ta Nea gazetesi, ''Tokat'' başlıklı bir yorumunda, ''Türkiye, ABD desteğiyle üyelik kazanacağına inanarak, kendi kendini aldattı'' ifadesine yer verdi. 
     ''ABD'nin Türkiye lehindeki müdahalesinin Avrupalı liderlerde öfke yarattığını'' yazan Elefterotipia gazetesi, ''Kopenhag'da Türkiye ile ABD'nin yenilgiye uğradıklarını'' öne sürdü. 
     Elefterotipia gazetesi, ''Ankara'ya ders'' başlıklı yorumunda da, ''Türk diplomasisinin Kopenhag'da ciddi bir yenilgiye uğradığını'' öne sürerek, ''Ankara, AB'ye karşı ABD'nin baskılarına değil, sadece kendine güvenmelidir'' ifadesi kullanıldı. 
     ''Kıbrıs'ın üyeliği gri'' başlığını kullanan Elefteros Tipos gazetesi ise '' Rum kesiminin üyeliğiyle ilgili kararın belirsizlik içerdiğini'' yazdı. 
     
     İRAN RADYOSU ''TÜRKİYE'YE TARİH VERİLMEMESİ ABD 
     VE AB ARASINDA GÖRÜŞ AYRILIĞI OLDUĞUNU GÖSTERİYOR'' Bu arada İran radyosu, ''Kopenhag zirvesinde Türkiye'ye kesin tarih verilmemesinin, ABD ve AB arasında görüş ayrılığı olduğunu gösterdiğini'' bildirdi. 
     Radyonun yorumunda, AB ve ABD arasında, Türkiye'ye tarih verilmemesinin yanı sıra AB'nin NATO olanaklarından yararlanması ve Irak konusunda da görüş ayrılığı bulunduğu belirtilerek, ''Avrupalılar, ABD'nin kendi içişlerine karışmasını kabul etmiyorlar ve kendi çıkarları, siyasi ve ekonomik anlayışlarına daha fazla önem veriyorlar'' denildi. 
     Avrupa'nın doğu Avrupa ülkelerine doğru büyümesinin AB'de yeni değişimlere yol açabileceği, böylece Avrupa'nın doğusu ve batısının ekonomik, siyasi ve askeri alanlarda birbirine yakınlaştığı belirtilen yorumda, AB'nin Türkiye'ye Kopenhag siyasi kriterlerini yerine getirmesi için Aralık 2004 ve Kıbrıs ile ilgili de 28 Şubat 2003 tarihine kadar süre verdiği kaydedildi. 
     
     İTALYAN BASINI ''BÜYÜK AVRUPA DOĞUYOR'' 
     İtalya'nın en yüksek tirajlı gazetesi Corriere della Sera'da yer alan yorumda da, ''Türkiye'ye verilen cevabın doğru olup olmadığına kimsenin emin olmadığı'' kaydedildi ve ''Aralık 2004'ten hemen sonra müzakerelere başlanacak, ama 2010'dan önce üyelik öngörülmüyor'' ifadelerine yer verildi. 
     Sol görüşlü La Repubblica gazetesi de, ''Her zaman olduğu gibi Fransa ve Almanya'nın etkisi altında büyük Avrupa doğuyor'' ifadesini kullandı. 
     Gazete, Türkiye'ye şartlı olarak 2004 tarihinin verilmesiyle ilgili olarak da, ''AB'nin kararını sindirmek için bir gece ve sabah yetti. Öğleden sonra Başbakan Abdullah Gül, AB'ye girmek istiyoruz ve halkımızın iyiliği için reformlara devam edeceğiz açıklamasını yaptı'' diye yazdı. 
     Öte yandan İtalya Başbakanı Silvio Berlusconi, Kopenhag'da verilen kararın Türkiye'nin lehine olduğunu söyledi. 
     Berlusconi, ''Türkiye'nin istekleri çok zor gerçeğe dönüşebilirdi'' dedi. 
     





</TEXT>
</DOC>
