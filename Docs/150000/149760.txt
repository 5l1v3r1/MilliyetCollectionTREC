<DOC>
<DOCNO> 149760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/soneko22.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Irak masasında yer alacakları izledikçe vah vah diyorum 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Polonya ve diğer bazı ülkelerin gönderdikleri asker nedeniyle Irak masasında yer alacaklarını basından takip ettiğini belirterek, ''Onları okuyunca vah vah diyorum'' dedi. 
     Sabancı, Gebze Organize Sanayi Bölgesi GOSB Teknopark'ın faaliyete geçmesi ile ilgili düzenlenen toplantının ardından, basın mensuplarının sorularını yanıtladı. 
     Irak savaşı ve Türkiye'nin konumuna ilişkin bir soru üzerine Sabancı, şunları kaydetti 
     ''Omzumuza talih kuşu konmuştu. Talih kuşunu kışkışladık... Bundan sonra görüşmeleri görüyoruz. Polonya 200 asker göndermiş, falan memleket 1000 asker göndermiş. Onun için masada yer alıyorlarmış gibi lafları gazetede takip ediyorum. Onları okuyunca vah vah diyorum. Kaçmış fırsatın geri gelmesi kolay değildir. Ama insanlar ömür boyunca yeni işler yaparken geçmiştekilerden ders almalıdır.'' 
     
     ''GÖNÜL İSTERDİ Kİ DÖRT KÖŞELİ BİR TARAFTA OLALIM'' 
     ''Gönül isterdi ki dört köşeli bir tarafta olalım, kendimizi gösterelim'' diyen Sabancı, Bağdat veya Washington'dan Türkiye'ye uzun vadede nelerin geleceğinin değerlendirmesini politikacıların yapması gerektiğini, bunu yaparken de parti hesabının değil, 65 milyonun menfaatinin aranması gerektiğini söyledi. 
     Sabancı, yabancı ortaklıklara ilişkin bir soru üzerine, şunları kaydetti 
     ''Yabancı ortaklıklarda, Turgut Özal'ın güçlü olduğu zamanda kalkınma treninde giderken pozitif duygular vardı. Biz de yabancılar ile ortaklıklar yapıyorduk. Bir tanesini yapınca iki, üç olabilir, 17 tane oluyor. Şimdiye kadar 17 yabancı ile ortaklıklar yaptık. Ama bu yaptığımız ortaklık GOSB teknopark hepsinden farklıdır. Bunun apayrı bir bilgi, vizyon, değişim nüansı var.'' 
     





</TEXT>
</DOC>
