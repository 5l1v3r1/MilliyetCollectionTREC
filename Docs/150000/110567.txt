<DOC>
<DOCNO> 110567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/soneko15.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylül ayı ihracatında rekor artış... 
</HEADLINE>
<TEXT>

     Türkiye'nin Eylül ayı ihracatı, geçen yılın aynı ayına oranla yüzde 27.7 artışla 3 milyar 329 milyon 577 bin dolar oldu. 
     Türkiye İhracatçılar Meclisi TİM tarafından açıklanan verilere göre, ihracat bu yılın Ocak-Eylül döneminde de, geçen yılın aynı dönemine kıyasla yüzde 12 artışla, 25 milyar 633 milyon 414 bin dolara yükseldi. 
     Eylül sonu itibariyle son 1 yıllık ihracat da, yüzde 12.6 artışla 33 milyar 798 milyon 396 bin dolar olarak gerçekleşti. 
     
     SANAYİ İHRACATI YÜZDE 32.8 ARTTI 

     Türkiye'nin Eylül ayındaki sanayi ürünleri ihracatı yüzde 32.8 artışla, 2 milyar 762 milyon 343 bin dolara yükseldi. 
     Türkiye İhracatçılar Meclisi'nin TİM verilerine göre, geçen ay tarım ürünleri ihracatı ortalama yüzde 5.3 artışla 512 milyon 376 bin dolar, hayvansal ürünler ihracatı da ortalama yüzde 19.7 artışla 26 milyon 469 bin dolar oldu. 
     Tarım ürünleri arasında en yüksek oranlı artış yüzde 101.3 ile kesme çiçekte yaşanırken, geçen yıl Eylül ayında 600 bin dolar olan kesme çiçek ihracatı 1 milyon 208 bin dolara çıktı. Fındık ve mamulleri ihracatı da yüzde 11.3 artarken, hububat-bakliyat ürünlerinde yüzde 2.2, yaş meyve sebzede yüzde 1.5, meyve sebze mamullerinde yüzde 1.9, tütünde yüzde 6.1, zeytin ve zeytinyağında ise yüzde 24.4 kayıp yaşandı. 
     Sanayi ürünleri arasındaki tekstil ve hammaddelerinde yüzde 6.7, hazırgiyim ve konfeksiyonda yüzde 31.0 artış oldu. Eylül'de hazırgiyim ve konfeksiyon ihracatı 765 milyon 777 bin dolar dolara, taşıt araçları ve yan sanayii ihracatı da yüzde 40.9 artışla 454 milyon 775 bin dolara yükseldi. 
     
     TİM BAŞKANI SATICI 

     TİM Başkanı Oğuz Satıcı, Eylül ayındaki rekor seviyeye ulaşan ihracattaki başarının, tüm siyasi ve ekonomik olumsuzluklara rağmen kazanıldığını vurguladı. 
     İhracatta görülen artışın, tıkanan iç piyasa karşısında tüm gücü ile dış satıma yüklenen, bugüne kadar elde etmiş olduğu pazarları kaybetmemek için tüm gayreti ile çalışan, çevre ülkelere ihracatını arttıran üretici ve ihracatçının büyük başarısı olduğunu belirten Satıcı, şöyle dedi 
     ''Bu başarı tüm siyasi ve ekonomik olumsuzluklara rağmen kazanılmış bir başarıdır. Bu başarı, artan finansman maliyetleri, negatiflerle ifade edilen satış karlılığı ve net katma değer, üreticinin elindeki varlıkları satarak üretime devam etmesi, özel sektör çalışanının ücretlerinde reel düşüş yaşanması pahasına kazanılmış bir başarıdır. 
     En önemli ihracat pazarlarımızdan olan ABD ve AB mal ve finans piyasalarının içerisinde bulunduğu daralma ortamında sağlanan bu ihracat artışı, Türk ihracatçısının bu başarısının önemini şüphesiz bir kez daha arttırmaktadır.'' Satıcı, tüm olumsuz koşullar içerisinde yıllık bazda yüzde 12 gibi yüksek bir ihracat artışını sağlayan, hedef olarak gösterilmiş olan 32 milyar dolarlık ihracatın üzerinde ihracat artışı sağlayabileceğinin sinyallerini veren üretici ve ihracatçıların, siyasi ve ekonomik istikrarın sağlanması, döviz ve faiz oranlarındaki oynaklığın bertaraf edilmesi, enerji maliyeti ve vergi adaletinin sağlanması halinde daha büyük başarılara imza atabileceğinin garantisini vermekte olduklarını kaydetti. 
     Irak ile ilgili gelişmelere de dikkat çeken Satıcı, 1991 yılından bu yana Irak ve bölgedeki coğrafyasındaki gerginliğin Türkiye'nin önemli dış ticaret potansiyelini engellediğine dikkat çekti. 
     Mevcut gerginliğin daha sert müdahalelere dönüşmesi halinde dış ticaretin hangi yönde etkileneceği konusunda tam bir fikir birliğine varılamadığını dile getiren Oğuz Satıcı, açıklamasında şu görüşlere yer verdi 
     ''TİM olası bir çatışmanın Türkiye'ye kısa vadede dış ticaret ve turizm açısından önemli kayıplar getireceğini tahmin etmektedir. Dileğimiz bu konunun diplomatik çalışmalarla çözülmesi ve Ortadoğu coğrafyasında yaşayanların başka gerginlikler içerisinde bulunmadan sosyal ve ekonomik refahlarını arttırmalarıdır. Özellikle de geçmişten ders alarak Türkiye'mizin bu durumdan zarar görmemesi mutlaka sağlanmalıdır.'' 
     





</TEXT>
</DOC>
