<DOC>
<DOCNO> 120169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sondun27.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Enroğan'ın ardından İngiliz basını 
</HEADLINE>
<TEXT>

     AK Parti Genel Başkanı Recep Tayyip Erdoğan'ın Avrupa Birliği turu çerçevesinde geldiği İngiltere'deki temaslarının ardından, Financial Times gazetesinin bugünkü başyazısında, ''AB konusunda destek kazanılmak isteniyorsa Kıbrıs'ta çözüm konusunda çabuk davranılması gerektiği'' savunuldu. 
     Gazete, AK Parti'nin kazandığı seçim zaferine ve ''ılımlı isimlerden'' kurduğu kabineye dikkat çeken gazete, ''Türkiye içinde ve dışında giderek büyüyen bir beklenti oluştuğunu, bu alışılmışın dışında görünen kadronun ne başaracağının merakla beklendiği'' ifade edildi. 
     ''Partinin iyi eğitilmiş bir kadroyu ortaya çıkartıp, gayet açık ve işbilir ellerden çıkan hedeflerini ortaya koyduğu'' belirtilen başyazıda, Erdoğan'ın siyasi yasağı anlatıldı. 
     Gazete, ''Türkiye'nin İslamla demokrasinin bağdaştırılabileceğine ve AB'nin de bir Hıristiyan kulübü olmadığı yolundaki ısrarlı uyarılarında sonuna kadar haklı olduğunu'' belirtti. 
     Başyazıda, ''ancak Türkiye öncelikle geçmişte yapılan ve yapılacak reformları uygulamalı ve hükümetinin acil önceliği de Kıbrıslı Türk liderleri, Rumlarla konfederal bir güç bölüşümü üzerinde ikna etmek olmalı'' denildi. 
     ''Bu yapılmadan da Rumlar Kopenhag'da üyeliği alacaklar'' ifadesi kullanılan yazıda, ''bu sadece yeniden tomurcuklanan Türkiye-AB ilişkilerini zehirlemekle kalmaz, Türkiye'deki reformların geri kalmasına ve zaman içinde de AK Parti'nin ılımlı söylemlerinin değişmesine kadar gidebilir'' yorumunda bulunuldu. 
     The Guardian gazetesi de AK Parti Genel Başkanı Erdoğan'ın Londra temasları sırasında daha ziyade Türkiye'nin ''kültürleri birleştiren bir köprü'' durumunda olduğuna dikkat çekip, AB üyeliğinin bu konumunu güçlendireceğinin altını çizdiğini yazdı. 
     Gazete, Erdoğan'ın Kopenhag'da müzakere tarihi alabilmek için Avrupa turunu sürdürdüğünü belirterek, İngiltere Başbakanlık kaynaklarının da ''Başbakan Tony Blair, Kopenhag'da Türkiye'nin başvurusu konusunda olumlu bir gelişme sağlanabileceğini umuyor'' dediklerini kaydetti. 
     Gazete, Dışişleri Bakanlığı'nın da Straw-Erdoğan görüşmesi sonrasında ''Türkiye'nin AB üyeliği fikrinin İngiltere tarafından uzun süredir desteklenmekte olduğunu'' hatırlattığını bildirdi. 
     





</TEXT>
</DOC>
