<DOC>
<DOCNO> 132544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/siyaset/siy01.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık’ta ani Irak zirvesi 
</HEADLINE>
<TEXT>

Gül - Org. Özkök buluşmasında ABD’nin istediği onay ve bundan sonra atılacak adımlar konuşuldu 
     ANKARA Milliyet 

     Başbakanlık’ta, dün Irak gündemi ile toplanan ani bir zirve yapıldı. Başbakan Abdullah Gül başkanlığında gerçekleşen zirveye Genelkurmay Başkanı Orgeneral Hilmi Özkök, Dışişleri Bakanı Yaşar Yakış ve Dışişleri Müsteşarı Uğur Ziyal katıldı. 
     İki bölüm halinde gerçekleştirilen toplantı, 1 saat sürdü. Birinci bölümde, Org. Özkök’ün, ABD’li muhatabı Myers ile yaptığı görüşme ve ABD ile yürütülen askeri planlamalar konularına ilişkin bilgi verdiği bildirildi. Bu kapsamda, bundan sonra atılacak adımlar konusunda değerlendirme yapıldığı kaydedildi. 
     İlk bölümde ayrıca, ABD’nin altyapı hazırlıklarını yürütmek amacıyla istediği ön onay konusunun görüşüldüğü kaydedildi. Hazırlık aşaması için Türkiye’ye baskı yapan ABD yönetiminin bu çerçevedeki öncelikli talepleri ele alındı. Bu aşamada ABD’ye verilecek yanıt tartışıldı. Org. Özkök’ün inşa aşaması için TBMM’den yetki çıkması gerektiği görüşünü dile getirdiği öğrenildi. 
     İkinci bölümde ise Abdullah Gül’ün Dünya Ekonomik Forumu’na katılmak üzere gideceği Davos’ta ABD Dışişleri Bakanı Colin Powell ile yapacağı görüşme ve İstanbul’da gerçekleştirilecek Irak zirvesinin ele alındığı öğrenildi. 
     



 SİYASET 
















</TEXT>
</DOC>
