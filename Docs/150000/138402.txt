<DOC>
<DOCNO> 138402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sondun02.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell ''Türkiye ile son 12 saatte ilerleme kaydettik'' 
</HEADLINE>
<TEXT>

     ABD Dışişleri Bakanı Colin Powell, ABD ile Türkiye arasındaki müzakerelerde bazı ilerlemeler kaydedildiğini ancak henüz anlaşmaya ulaşılmadığını söyledi. 
     Powell, gazetecilere açıklamasında, ''Biraz ilerleme kaydettiğimizi düşünüyorum. Henüz bitmiş bir anlaşma değil ancak son 12 saattir gelişmeler oldu'' dedi. 
     Asya turuna çıkmadan önce Alaska'daki Elmendorf hava üssünde konuşan Powell, ''önümüzdeki aylarda yardım sağlayabilmek için, 6 milyar doların kullanımında ne kadar esneklik olduğunu görmeye çalışıyoruz'' dedi. Böylece Powell, ilk kez resmen rakamlardan bahseden Amerikalı yetkili oldu. 
     Basındaki haberlerde, olası Irak savaşı kayıplarına karşı ABD'nin Türkiye'ye 6 milyar dolar hibe ve 20 milyar dolar kredi garantisi verilmesinin planlandığı yer almıştı. 
     Powell, ''Ekiplerimiz bu konuyu çözmek için önümüzdeki iki üç gün çok yoğun olarak çalışacak. Zor konular ancak çözülebilir. Eğer çözülürse inanıyorum ki Türk hükümetinin gelecek hafta başında konuyu meclise getirme ihtimali bulunuyor'' diye konuştu. 
     
</TEXT>
</DOC>
