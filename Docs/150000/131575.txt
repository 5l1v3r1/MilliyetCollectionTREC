<DOC>
<DOCNO> 131575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/ekonomi/eko05a.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fonlarda getiri şeffaflaşıyor 
</HEADLINE>
<TEXT>

SPK, fonlarda başarı kriterlerini belirledi. Yatırımcı fonun getirisini portfoyün yatırım yaptığı enstrümanların getirisiyle kıyaslayacak 
     SONGÜL HATISARU 

     Mevcut durumda portföy yönetim şirketleri başarı performanslarını döviz ve enflasyon karşısında ne kadar getiri sağladıklarına göre tanımlıyor. Sermaye Piyasası Kurulu SPK yaptığı yeni düzenlemeyle performans değerlendirmesinde, artık fonun içeriğinde bulunan ilgili enstrümanların getirisinin baz alınması esasını getiriyor. Buna göre mesala A tipi endeks fonlarında getiri kriteri Benchmark İMKB endeksi olacak. Mesela bir fon yüzde 50 bono, yüzde 50 borsaya yatırım yapıyorsa buna göre başarısı bono ve borsaya endeksli olarak değerlendirilecek. 
     
     Performans kriterleri 
     SPK Başkanı Doğan Cansızlar, getirilen yeni düzenlemeyle, portföy yönetiminin daha profesyonel yürütülmesi sağlanırken, yatırımcılara da karşılaştırma yaparak tasarruflarını en iyi şekilde değerlendireceğine inandıkları kuruluşa yönlendirebilme ortamının oluşturulabilmesinin amaçlandığını söyledi. Sermaye piyasasının daha rekabetçi bir yapıya kavuşarak gelişmesinin hedeflendiğini kaydeden Cansızlar, "Hem piyasadaki mevcut katılımcıların, hem de potansiyel yatırımcı ve girişimlerin aydınlatılması yolunda önemli bir adım atıldı. Tebliğ hazırlanırken tüm dünyada yaygın bir şekilde kullanılan Global Yatırım Performansı Standartları örnek alınarak gelişmiş sermaye piyasaları ile bütünleşmenin hızlanması amaçlandı" dedi. 
     



 EKONOMİ 























</TEXT>
</DOC>
