<DOC>
<DOCNO> 135542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur10.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yine fırtına... 
</HEADLINE>
<TEXT>

     Antalya'da gece başlayan şiddetli rüzgar nedeniyle Antalya Limanı'nda demirleyen yük gemilerinin, olası bir tehlikeye karşı halatları sağlamlaştırıldı, balıkçı tekneleri başka bir rıhtıma alındı. 
     Meteoroloji Bölge Müdürlüğü'nden alınan bilgiye göre, dün gece başlayan ve saatte 70-80 kilometre hızla güneyden esen rüzgar, etkisini, hafifleyerek yarın öğle saatlerine kadar devam ettirecek, ancak yarın öğleden sonra da kuzeyden şiddetli rüzgar esmeye başlayacak. Rüzgarın yanı sıra yağmur da görülecek. 
     Bu arada, fırtına nedeniyle Antalya Limanı'nda çeşitli önlemler alındı. Antalya Limanı'nda yükleme ve boşaltma yapan 5 yük gemisinin, olası bir tehlikeye karşı halatları sağlamlaştırıldı. Liman içinde bulunan balıkçı tekneleri de daha güvenli olan TMO rıhtımına çekildi. 
     İtalya'dan Antalya Limanı'na gelmek üzere yola çıkan sunta yüklü Sormovskiy isimli yük gemisinin de Ege Denizi'nde bir limanda fırtınanın geçmesini beklediği, gecikmeli olarak Antalya Limanı'na geleceği bildirildi. 
     -SERACILARA UYARI- Antalya Ziraat Odası Başkanı Halil Ordu da fırtına nedeniyle sera üreticilerini uyardı. 
     Geçen haftalarda meydana gelen sel ve fırtına nedeniyle Antalya bölgesinde seraların zarar gördüğünü ifade eden Ordu, önceki fırtına ve şiddetli yağmur yüzünden bölgede çok az sağlam sera kaldığını söyledi. Üreticilere, seralarını gözden geçirmeleri, fırtınaya karşı dirençli hale getirmeleri uyarısında bulunan Ordu, şöyle devam etti 
     ''Çiftçilerimiz, fırtına ve şiddetli yağışlara karşı önlemlerini alsınlar. Hazırlıklarını yapsınlar. Seraların mukavemet gücünü artırsınlar. Sera çevrelerine ark yapıp, drenaj kanalları açsınlar, seraların yırtık bölümlerini kapatsınlar.'' Ordu, Afet Kanunu'nun bir an önce yeniden düzenlenmesini istediklerini belirterek, ''Şu anda üreticilerimiz Afet Kanunu'ndan yararlanamıyor. Doğal Afet Kanunu'ndan yararlanmak için çiftçinin zararının, tüm gelirinin yüzde 40'ını aşması gerekiyor. Bu yeniden düzenlenmeli. Kiracı sera çiftçisi de arazi sahibi ile noter önünde kira sözleşmesi yapsın'' diye konuştu. 
     





</TEXT>
</DOC>
