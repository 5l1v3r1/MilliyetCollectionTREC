<DOC>
<DOCNO> 105385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/guncel/agun.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu beş paşayı gören savcıya haber versin 
</HEADLINE>
<TEXT>

Korkut Eken’i övdükleri için haklarında soruşturma açılan yedi emekli paşadan beşi kayıp. Soruşturma 10 gün sonra zamanaşımına uğrayacak 
     SEMRA PELEK İstanbul 

     Susurluk davasının hükümlüsü Korkut Eken’e verdikleri destek nedeniyle, "Suç sayılan cürümü övmek" iddiasıyla yedi emekli paşa hakkında açılan soruşturma, 10 gün sonra zamanaşımına uğruyor. Eken için, "Yaptıkları bilgimiz dahilindeydi, efsane olmuş bir insandır" demekten çekinmeyen paşalardan sadece ikisi Bağcılar Cumhuriyet Savcısı’nın ifade çağrısına yanıt verdi. Diğerlerinin adresleri hakkında bilgi dahi ulaşmadı. Teoman Koman’ın da aralarında bulunduğu beş emekli general 10 gün içinde ifade vermezse, soruşturma zamanaşımı nedeniyle kapanacak. 
     
     HABER, İHBAR SAYILDI 
     Susurluk davasının Yargıtay’ca onanmasının ardından emekli generaller Doğan Güreş, Neceti Özgen ve Hasan Kundakçı açıklama yaparak, cezaevine giren Eken’in bunu hak etmediğini, onun vatan için çalıştığını ve her türlü övgüyü hak ettiğini söylemişlerdi. Bu açıklamaların ardından emekli paşalar Teoman Koman, Adnan Doğu, Atilla Kurtaran ve Cumhur Evcil de Eken’e destek veren açıklamalar yapmışlardı. 
     Basında çıkan haberleri ihbar kabul eden Bağcılar Cumhuriyet Başsavcılığı, açıklamalarda bir gün sonra 14 Mart 2002 tarihinde paşalar hakkında Türk Ceza Kanunu’nun "Suç sayılan cürümü övmek" suçunu düzenleyen 312 1 maddesi kapsamında soruşturma başlatmıştı. Savcılığa bu arada demokratik kitle örgütlerince de peş peşe paşalar hakkında suç duyuruları yapılmıştı. Soruşturmayı yürüten Savcı Ali Çakır, gazete haberlerini inceledikten sonra Özgen, Kundakçı, Koman, Doğu, Kurtaran ve Evcil’in ifadesini almak için Merkez Komutanlığı’na yazı yazarak, adres bildiriminde bulunulmasını istedi. Savcılık DYP milletvekili olan Doğan Güreş’i ise dokunulmazlık engeli nedeniyle ifadeye çağıramadı. Savcı Ali Çakır’ın onaylı adres bildirim talebine, aylar geçmesine karşın Merkez Komutanlığı h l bir cevap vermedi. Savcı, Güreş’in dokunulmazlığının kaldırılması için fezleke de hazırlamadı. Bu arada Atilla Kurtaran ve Cumhur Evcil, Eken’in avukatı Armağan Güner’in girişimi ile savcı Çakır’a ifade vermeye geldi. Kurtaran ve Evcil, ifadelerinde yaptıkları açıklamaları kabul etti, ancak suçu övmek gibi bir kasıtları olmadığını iddia etti. 
     
     ZAMANAŞIMINI KESMEZ 
     Bu suçun basın yoluyla işlendiğini ve ilgili yasada 6 aylık bir süre öngörüldüğünü belirten savcı Ali Çakır, "Kurtaran ve Evcil’in ifade vermiş olması, zamanaşımını kesmez" dedi. Savcı, Güreş dışında adı geçen paşaların belirtilen süre içerisinde ifade vermemeleri durumunda soruşturmanın kapanacağının altını çizdi. 
     
Sadece ikisi ifade verdi      Yedi paşadan sadece Atilla Kurtaran ve Cumhur Evcil, Korkut Eken’in avukatı Armağan Güner’in girişimi ile Savcı Çakır’a ifade vermeye geldi. Kurtaran ve Evcil, ifadelerinde, yaptıkları açıklamaları kabul etti. 
     



 GÜNCEL 




















</TEXT>
</DOC>
