<DOC>
<DOCNO> 126831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo18.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş hırçınlaştı... 
</HEADLINE>
<TEXT>

     Birinci Süper Futbol Ligi'nin ilk bölümünü maç eksiğine karşın lider tamamlayan Beşiktaş'ta futbolcular, geçen sezona oranla daha ''hırçın'' bir görüntü sergiledi. 
     Ligin ilk bölümünde geçen sezon 33 sarı, 2 de kırmızı kartla cezalandırılan siyah-beyazlılar, bu sezon aynı sürede 39 sarı, 2 kırmızı kart gördü. 
     Siyah-beyazlı takımda en çok kart gören oyuncu, 8 sarı kartla Carlos Antonio Zago olurken, Sergen 5 sarı, Ronaldo, İlhan Mansız ve Yasin Sülün de 4'er sarı kart gördü. 
     Beşiktaş'ın ligin ilk bölümünde 2 kırmızı kartını ise Nouma ile Tümer gördü. 
     
     EN ÇOK KART GENÇLERBİRLİĞİ MAÇINDA 

     Ligde yalnızca Adanaspor maçında kart görmeyen siyah-beyazlıların en hırçın oldukları maç ise Gençlerbirliği karşılaşması oldu. 
     Beşiktaşlı futbolcular, Gençlerbirliği karşısında toplam 5 sarı kartla cezalandırıldı. 
     
     7 FUTBOLCU TAKIMINI YALNIZ BIRAKTI 

     Beşiktaş'ta, ligin ilk yarısında 7 futbolcu cezaları nedeniyle takımlarını 9 maç yalnız bıraktı. 
     Zago, 8 sarı kart görüp 2 maçta forma giyemezken, Nouma ve Tümer kırmızı kart cezaları, Sergen, Yasin Sülün ve İlhan Mansız 4'er sarı kart nedeniyle 1'er, Ali Eren ise ligde bu sezon hiç kart görmemesine karşın, İsviçre'deki hazırlık maçında yaptığı centilmenlik dışı hareket nedeniyle 2 maç ceza aldı. 
     
     24 FUTBOLCUNUN 15'İ KART GÖRDÜ 

     Siyah-beyazlılarda, ilk yarıda görev alan 24 futbolcunun 15'i kart görürken, 9'u ise centilmenlik dışı harekette bulunmadı. 
     Beşiktaş'ta Ali Eren, Bayram, Tamer, Niyazi, Kaan Dobra, Ali Cansun, kaleci Göksel, Serdar ve Eser kart görmeyen futbolcular oldu. 

     
</TEXT>
</DOC>
