<DOC>
<DOCNO> 111755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/spor/yurundul.html </URL>
<DATE> 2002/10/08/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Kritik cumartesi 
</HEADLINE>
<TEXT>

     Avrupa kupalarında ve ligdeki yoğun trafiğin ardından gözler tekrar Milli Takım’a çevrildi. Cumartesi gecesi Üsküp’te Makedonya ile kritik bir maça çıkacağız. İngiltere ile başa başa birincilik mücadelesini sürdürmemiz, en kötü ihtimalle de ikinciliği garanti altında tutmamız için kazanmak mecburiyetindeyiz. 
     Dünya Kupası elemelerinde de aynı grupta mücadele ettiğimiz Makedonya ile yaptığımız iki maçta da büyük sıkıntılar yaşadık. Üsküp’te kaybedeceğimiz bir maçı şans eseri çevirip, kazandık. Bursa’da ise 40 dakika on kişi oynayan rakip karşısında 3 - 3’lük beraberliği zor kurtardık. Bu canlı örnekleri göz önünde tutarak, kritik cumartesiye hazırlanmalıyız. 
     Milli Takım kadrosundaki oyuncularımızın büyük çoğunluğunun form düzeyi yetersiz. Alpay, Okan, Emre Belözoğlu takımlarında oynamıyorlar. Rüştü kronik sakatlığından hem acı çekiyor, hem idman yapamıyor. Galatasaraylı oyuncularda da düşüş ve moral bozukluğu var. Bülent sakat. Bir tek Nihat istim üstünde. Şenol Güneş’e beş günde büyük iş düşecek. Yorgunluğu da göz önüne alan aktif dinlenmeli bir idman programı uygulaması gerekiyor. Ayrıca futbolcularını da zihinsel açıdan iyi hazırlamaya özen göstermeli. 
     Bu arada Dünya üçüncülüğüyle kazandığımız özgüven ve takım olma yolunda kat ettiğimiz büyük mesafe gibi önemli artılarımız var. Sahada topa fazla sahip olarak, oyuna hükmedebilmek başarı için çok önemli. Yine Dünya Kupası elemelerinde çok zorlandığımız Slovakya karşısında geçtiğimiz ay kolektif bütünlüğümüzle büyük üstünlük sağlayarak, farklı bir galibiyet elde ettik. Üsküp’te de aynı silah en büyük güvencemiz. Ama rakibin gücü ne olursa olsun oyun disiplini, motivasyon ve savaşmanın başarı için günümüz futbolunda şart olduğunu da göz ardı etmeyelim. 
     



 SPOR 




























</TEXT>
</DOC>
