<DOC>
<DOCNO> 117335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/yazar/zbirand.html </URL>
<DATE> 2002/11/06/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Toplum, derin bir "ohh" çekiyor 
</HEADLINE>
<TEXT>

     Türkiye’de son derece garip bir hava esiyor. 
     Hele liderlerin arka arkaya istifa ettikleri haberi gelince, sokaktaki konuşmaları bir duymalıydınız. 
     - Ohh, rahatladım... 
     - Nihayet derslerini aldılar... 
     - Kavga bitti... 
     İnsanlar, kısa bir süre öncesine kadar alkışladıkları, omuzlarında dolaştırdıkları liderlerin cezalandırılmalarını adeta keyifle izliyorlar. Fakirleşmelerinin gerçek sorumluları olarak gördükleri bu insanlara "derslerini verdikleri" hissiyle yaşıyorlar. 
     Şimdiye kadar siyasi kadrolara karşı girişilen böylesine toplu bir imha hareketi ile karşılaşılmadı. Geçen seçimlerde CHP cezalandırılmıştı. Hırçınlık istemeyen toplum kitleleri bu partiyi meclis dışına itmişti. Bu defa da , Çiller dahil diğerlerini meclis dışına itti. 
     Yanlış anlaşılmasın. Halk, AKP’nin bütün sorunlara çözüm getireceği gibi bir rüya içinde de değil. 
     Duruma son derece gerçekçi şekilde bakılıyor. 
     Toplum AKP’yi din için değil, eskilerden, eski yöntemlerden kurtulmak için iktidar yaptı. 
     İnsanlar kavga ve gerilim istemiyor. 
     Tek istedikleri, günlük yaşamlarının düzelmesi, sorunlarına çözüm bulunabilmesidir. 
     Eğer bugün piyasalarda bir rahatlama varsa, eğer dolar ve faizler düşüyorsa bu, halkın bugünkü AKP-CHP’li meclis manzarasına güvendiğini gösteriyor. Tek partili, kavgasiz gürültüsüz, öncelikle türban değil, ekonomiye ağırlık verilecek bir yönetim tarzı istediğini ortaya koyuyor. 
     İnsanlar rahat etmek istiyorlar. 
     Bu kadar basit... 
     
     YENİ LİDERLER DE DURUMUN FARKINDA 
     Dikkat edecek olursanız Tayyip Erdoğan ile Deniz Baykal’da bu havanın farkındalar. Pazartesi akşamı hemen hemen bütün televizyonlara çıktılar. Hemen hemen de aynı sorularla karşı karşıya kaldılar. 
     Verdikleri yanıtlarda üstünde durdukları en önemli unsur "yeni yaklaşım-kavgasız bir yönetim" idi. 
     Hele iki lider en son çıktığı CNN TÜRK ekranlarında durum daha da yumuşadı. İkisi de gerilim yaratacak sözlerden özellikle kaçtılar. 
     Akıllıca davrandılar. 
     Sonucu da hemen aldılar. 
     Piyasalar yükseldi. 
     Dolar-faiz düştü. 
     Ümitler arttı. 
     Acaba bütün bu beklentiler yerine gelir mi 
     Fazla ümitlenmemekte de yarar var. Mutlaka bir gün eski düzen geri döner. Güllük gülistanlık bir meclis bulunamayabilir. 
     Türban, IMF görüşmeleri, Irak, Kıbrıs konularının ele alınacağı günler gelecektir. O zamanki manzara farklı olacaktır. 
     Ancak, yine de tümüyle eski kargaşaya dönülmeyeceği ümidi hala var. Artısı ve eksisi ile yeni bir döneme giriyoruz. 
     İyisi mi, bugünlerin tadını çıkaralım. Cicim günlerini iyi yaşayalım. 
     
     
     
BUGÜN BÜYÜK HESAPLAŞMA GÜNÜ      Bu akşam Türkiye ne AKP’yi, ne de olası senaryoları konuşacak. Bugün, futbol günü. Bugün Fenerbahçe-Galatasaray derbisi var ve hepimiz maçı konuşacağız. 
     Siyaset dünyası hesaplaşmasını tamamladı. 
     Kazananlar da düşünceli, kaybedenler de. Biri "Biz bundan sonra ne yapmalıyız da, yol kazasına uğramamalıyız" hesabında, diğerleri "ne ettikte bu duruma düştük" hesabındalar. 
     Onları düşünceleriyle baş başa bırakalım ve gelelim Fenerbahçe-Galatasaray derbisine. 
     Ben Galatasaraylı olduğum için biraz rahatsızım. 
     Maç, Fenerbahçe sahasında oynanacak. Fenerbahçe seyircisinin coşkusu da şimdiden korkutuyor. Üstelik geleneksel olarak bizim Fenerbahçe’ye karşı şansımız pek tutmaz. 
     Ancak asıl sorunum seyirci değil. Asıl sorunum Galatarasay’ın oynadığı futbol. Galatasaray, Göztepe maçındaki gibi bir futbol oynayacaksa, hapı yuttuk. 
     Fatih Hoca’ya hak veriyorum. Sabırlı davranmak ve beklemek gerekiyor. Ancak, bu sabrın da ister istemez sınırları var. Göztepe maçı sırasında, fanatik taraftar Umur Birand, maç sonrasında "Ben çözdüm bu işi" dedi. "Fatih Hoca, Lorant’ın kafasını karıştırmak için takımı böyle oynattı " 
     Aslında Göztepe maçına bakıp, Fenerbahçe maçı için tahmin yapmakta hata olur. Takımın ruh hali, konsantrasyonu ister istemez değişecektir. Maçın elektriği çok farklılaşacaktır. 
     Ümitlerimi arttıran ikinci unsur, Fenerbahçe’nin de iyi futbol oynayamaması. Birbirinden iyi futbolcuları olmasına rağmen, bir türlü sistemlerini yerleştiremediler. 
     Anlayacağınız, büyük olasılıkla hala yerine oturamamış iki devin kısır futbollü bir çekişmesini izleyeceğiz. Benim tahminim, maç ya berabere bitecek veya birinden biri atacağı abuk sobuk bir golle kazanacak. İşin futbol yanı değil de, hepimizi rekabetin tadı heyecanlandıracak. 
     Hayırlısı olsun. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







İrtica’, Erdoğan ve Baykal 


Engellenemeyen "değişim"... 


Varoşta durum 


Demirel’in DYP üzüntüsü 


Tayyip Erdoğan’la Deniz Baykal’ı kutluyorum 


Gül ve dantel 


Erdoğan başarıyı işte böyle yakaladı 


Kim başarılı 


Azınlık Meclisi ve PDM 


İyi bir başlangıç 


Halk artık kriz istemiyor 


Kredinin rengi ak değil gri .. 


Gülmenin zamanı yoktur... 


Kulaklarınızı temizleyin ki AKP’yi duyabilesiniz 


I Love Mazlums 


Du’bakalım N’olacak 


AKP Avrupa’ya patronları alıp gidecek 


</TEXT>
</DOC>
