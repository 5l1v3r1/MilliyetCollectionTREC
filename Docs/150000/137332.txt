<DOC>
<DOCNO> 137332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo09.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da umduğunu bulamamanın rahatsızlığı var... 
</HEADLINE>
<TEXT>

     Galibiyet için hazırlandıkları Fenerbahçe maçında sahadan 2-0 yenik ayrılan Gaziantepspor'da, umduğunu bulamamanın sıkıntısı yaşanıyor. 
     Gaziantepspor Teknik Sorumlusu Nurullah Sağlam, Fenerbahçe maçında tüm futbolcuların özverili mücadele etmesine karşın istenilen futbolu sahaya yansıtamadıklarını söyledi. 
     Kar yağışı nedeniyle Fenerbahçe maçı hazırlıklarının büyük sıkıntılarla yapıldığını, 6 as futbolcudan yoksun olarak sahaya çıktıklarını anlatan Sağlam, ''Bunlar bizim için dezavantajlardı. Ancak, Fenerbahçe karşısına iyi futbol oynamak için çıktık. Bunu da başardığımıza, binlerce sporsevere iyi futbol izlettirdiğimize inanıyorum. Ama, gol atamadık ve yenilgi kaçınılmaz oldu'' diye konuştu. 
     Gaziantepspor'un her maçına iyi futbol ve galibiyet için hazırlandığını, Fenerbahçe maçında da bu düşünce ile sahaya çıktıklarını ifade eden Sağlam, şöyle konuştu 
     ''Öncelikle belirteyim ki Fenerbahçe karşısında defansif bir mentaliteyle oynamadık, etten duvar örmedik. Sahaya, futbol oynama düşüncesiyle çıktık. Ama, 3. dakikada erken gelen talihsiz gol, oyunun gidişatını değiştirdi. Golü erken yemeseydik, durum daha farklı olabilirdi. Golden olumsuz yönde etkilenmemize karşın, futbolcularım oyun disiplininden kopmadı. 
     90 dakika boyunca, rakibimizle mücadelemiz sürdü. Tüm futbolcularım, görevlerini en iyi şekilde yerine getirmeye çalıştı. İstediğimiz sonuca ulaşamadığımız için üzgünüz. İyi futbolun, puan getirmediğini biliyoruz. Ancak, hatanın sonraki adı tecrübedir. Daha başarılı olmak için daha çok çalışmak zorunda olduğumuzun bilincindeyiz.'' 
     Sağlam, Fenerbahçe maçını unuttuklarını, Elazığspor maçını düşünmeye başladıklarını, bu zorlu karşılaşmadan 3 puan alarak gerçek güçlerini ortaya koymak istediklerini de sözlerine ekledi. 
     





</TEXT>
</DOC>
