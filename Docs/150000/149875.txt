<DOC>
<DOCNO> 149875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/spor/ydemirkol.html </URL>
<DATE> 2003/04/15/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Gençler ve Deportivo 
</HEADLINE>
<TEXT>

     Diyeceğim şudur. Kadıköy'de şampiyonluk yolunda derin yara alan Gençlerbirliği için henüz bir şey bitmiş değil. Bu sene şampiyonluk kaybedilse bile bilinmeli ki, yol daha yeni başlıyor. Türkiye Ligi'nin 5. şampiyonu olma hedefi, bu topraklarda futbol alanında konulmuş en büyük hedeftir. Hele bunu Gençlerbirliği'nin gerçekleştirmesi çok daha önemlidir. Çünkü Gençler, mali yapısıyla Gaziantep'le birlikte, UEFA kriterlerine uyan iki Türk takımından biridir. Ersun Yanal'ın başında bulunduğu teknik yapılanma ise Türkiye'de görülmedik bir sistemi işaret eder. Neredeyse Ajax modelini geçmiştir. Alt yapıdan mevkiye göre, A takımının oyun sistemine göre oyuncu yetiştirme çağdaşlığına ulaşılmıştır. Bu, içi boş sloganlarla anlatılmayacak bir modern yapıdır. "Bilimi kullanmak, her şeyi bilgisayarla idare etmek" gibi sloganlarla anlaşılamayacak bir iş... 
     Gençler karşısındaki Fenerbahçe'yi överken bunları gözetmek gerekir. Bilinmesi gereken şudur "Eğer Gençlerin, bu sisteminden doğan oyunuyla başa çıkmak istiyorsanız, onun gibi oynamak zorundasınız." Ligde bunu yapanlar Gençlerle başa baş oynuyor, yapamayanlar fark yiyor. Fenerbahçe onur mücadelesiyle bunu yaptı ve başa baş oynadı. Asıl önemlisi, bunu bu sene ilk kez yaptı ve bundan sonra da yapabilir mi bilinmez Ama Gençler bu oyunu 27 haftadır oynuyor. İşte bu süreklilik, "sistem" gerektirir. 
     Şimdi Ankaralılar için, daha işin başında olduklarını haykırmak vaktidir. Bu yol La Coruna örneğinde de görüldüğü gibi, 5 - 10 yıl sürebilir. Sebat gerekir. Ama ürünü, tüm Türkiye için büyük olacaktır. Belki bugün taraftarları yok. Ama Gençler de tıpkı Galatasaray gibi bir Sultani Mektebi takımıdır. Ve yine kazanılacak başarılarla tıpkı Galatasaray gibi geniş kitlelerin takımı olabilir. Abartmıyorum, Türkiye'nin geleceği Gençler'dir. 
     
     


SPOR 



























</TEXT>
</DOC>
