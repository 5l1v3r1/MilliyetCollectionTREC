<DOC>
<DOCNO> 123081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/guncel/gun99.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Tablom Hülya Avşar’ı ağlattı      GÜRKAN AKGÜNEŞ İstanbul 

     Kuveyt Sarayı’nda beş, Abudabi Sarayı’nda 13 tablosu bulunan kabartma resim sanatçısı Türkel Türegün, 25. sergisini açmaya hazırlanıyor. Evli ve iki çocuk sahibi olan Türegün, "Çarşıda gezerken yaşadıklarımı tablolarıma yansıtıyorum" diyor. "Hiç unutmam, Hülya Avşar bir tablomu görünce göz yaşlarını tutamamış, tabloyu almıştı" diye sözlerini sürdüren Türegün’ün eserleri, 14 Aralık’tan itibaren Ceylan Intercontinental Otel’de sergilenecek. 
     
Avşar kızından Hint dövmesi      YAŞAR ÇAKMAK 

     Eşi Kaya Çilingiroğlu ile ayrı yaşamaya karar veren ve ardından kızı Zehra ile Dubai’ye tatile giden Hülya Avşar, dün sabah İstanbul’a döndü. Bol bol güneşlendiği için teni oldukça bronzlaşan Avşar’ı Atatürk Havalimanı’nda annesi Emral Avşar karşıladı. Avşar, bir haftalık tatilinin çok iyi geçtiğini ancak yolculuk boyunca kızı Zehra’nın rahatsızlanması yüzünden huzurunun kaçtığını söyledi. Son haftalarda hakkında çıkan dedikodular yüzünden ellerine kına yaktığını belirten Avşar, Dubai’de ise alnının ortasına ve yanağına siyah Hint kınasından ben şeklinde dövme yaptırdı. Siyah renkli noktalar, Hintlilerde dulluğu simgeliyor. Kızlarda noktalar ise kırmızı renkli oluyor. Kaya Çilingiroğlu da dün akşam Antalya’dan İstanbul’a döndü. Çilingiroğlu’nun kızı Zehra’yı görmeye gittiği belirtildi. 
     
Antalya’da dün bayram vardı ..      İBRAHİM LALELİ DHA 

     Ramazan Bayram’ının ilk gününü şiddetli yağışla geçiren Antalya, dün açan güneşle birlikte yazdan kalma bir gün yaşadı. Önceki gün metrekareye 418 kilogram yağış düşen kentte otellerine kapanan tatilciler, dün 20 dereceye ulaşan sıcak havayla sahillere akın etti. Hafta başında yaşanan fırtınada yüksekliği zaman zaman 8 - 10 metreye ulaşan dalgaların dövdüğü Konyaaltı Plajı, güneşlenmek isteyenlerle doldu. Sahilde denize girenlere bile rastlandı. 
     
DJ Derviş çaldı Adanalı izledi      ADANA DHA 

     Kemal Derviş’in DJ oğlu Erol Derviş, Adana’daki çadır partide eğlence müdavimlerini "coşturamadı." Galeria Açık Otoparkı’nda kurulan çadırda DJ’lik yapan Derviş, hazırladığı parçaları çalmaya başladığında ilginç bir görüntü oluştu. Adanalılar, dans etmek yerine, gece boyunca Derviş’in yanından ayrılmayıp nasıl "çalıştığını" izledi. "Buraya beni seyretmeye gelmediniz, hadi dans edin" diyen Derviş, Adana’nın eğlencesini monoton bulduğunu söyledi. 
     
     
     
     



 GÜNCEL 













</TEXT>
</DOC>
