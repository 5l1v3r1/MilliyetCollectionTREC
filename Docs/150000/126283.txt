<DOC>
<DOCNO> 126283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/siyaset/siy01.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasaklılardan destek 
</HEADLINE>
<TEXT>

Cumhurbaşkanı’nın veto kararını destekleyen Bozlak ile Birdal, "Değişiklik, yasaklı siyasetçilerin önündeki engelleri kaldırmıyor, sadece Erdoğan’ın önünü açıyor" dedi 
     ANKARA ANKA 

     Haklarındaki hapis cezaları nedeniyle 3 Kasım seçimlerinde milletvekili adaylığı kabul edilmeyen HADEP eski Genel Başkanı Murat Bozlak ile SDP eski Genel Başkanı Akın Birdal, Anayasa’nın 76’ncı maddesini de kapsayan Anayasa değişikliğinin Cumhurbaşkanı Ahmet Necdet Sezer tarafından veto edilmesine destek verdi. Bozlak, değişiklikle diğer yasaklı siyasetçilerin önündeki engellerin kalkmadığını sadece AKP Genel Başkanı Recep Tayyip Erdoğan’ın engellerinin kalktığını söyledi. 
     
     CHP SEYİRCİ KALDI 
     Milletvekili seçimi yasasındaki, "toplam bir yıl veya daha fazla hapis cezasına hüküm giymiş olanlar"ın milletvekili seçilemeyeceği yönündeki hükmü anımsatan Bozlak, "Ben, Akın Birdal ve Necmettin Erbakan bir yıl hapis cezası aldık. Ancak Erdoğan 10 ay hapis yattı. O yüzden sadece Anayasa’nın 76’ncı maddesini kaldırmayı uygun gördüler. Oysa tüm siyasi yasakların kalkması için buna paralel olan milletvekili seçimi yasasının da değiştirilmesi gerekiyor" dedi. Bozlak, CHP’yi de olanlara seyirci kalmakla suçladı. 
     Birdal da Sezer’in tavrını doğru bulduğunu dile getirerek, Anayasa değişikliğini "kişiye özel düzenleme" olarak tanımladı. Birdal, CHP’nin tavrını da "Muhalefet açısından ciddi bir paradoks yaşanıyor" diyerek eleştirdi. 
     
     Baykal’dan veto yorumu 
Hükümet Sezer’le inatlaşmamalı...      ANKARA Milliyet 

     CHP Genel Başkanı Deniz Baykal, Cumhurbaşkanı Sezer’in, AKP Genel Başkanı Tayyip Erdoğan’a başbakanlık yolunu açacak Anayasa değişikliklerini, "hukuk ötesi kaygılar nedeniyle veto ettiğini" söyledi. CNN Türk’te "Kafe Siyaset" programına katılan Baykal, hükümete de, Sezer ile "inatlaşmama" uyarısında bulunarak "Kabadayı üslubu ile hassas konularda siyaset yapmak doğru değil" dedi. Baykal, Sezer’in veto gerekçelerini "ilgiyle" incelediklerini ancak söz konusu Anayasal düzenlemelerin kesinlikle kişiye özgü değişiklikler olmadığını belirtti. 
     
     



 SİYASET 














</TEXT>
</DOC>
