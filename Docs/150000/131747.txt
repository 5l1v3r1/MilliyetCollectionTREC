<DOC>
<DOCNO> 131747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/siyaset/siy02.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK yerüstü’ne çıkıyor 
</HEADLINE>
<TEXT>

Emniyet’in Meclis’e sunduğu raporda PKK’nın "Irak operasyonu"nda zarar görmemek için silahlı militanlarını yurtiçine gönderdiği belirtildi 
     SALİHA ÇOLAK Ankara 

     Diyarbakır’da PKK ile Özel Kuvvetler Komutanlığı’na bağlı askeri tim arasında çıkan çatışma ile bir yıl aradan sonra ilk kez sıcak temas yaşanırken, Emniyet Genel Müdürlüğü’nün bir hafta önce TBMM’ye sunduğu raporda, "PKK’nın legal alanda eylemlere yöneleceği" yolunda istihbarat bilgilerine yer verilmesi dikkat çekti. 
     Emniyet Genel Müdürlüğü’nün, İnsan Hakları Komisyonu’na sunduğu, "OHAL ve mücavir iller değerlendirmesi" başlıklı raporunda, "PKK’nın, Irak’a düzenlenecek olası operasyon sırasında fazla zarar görmemek için silahlı unsurlarını yurtiçindeki kırsal bölgelere gönderdiği" bildirilirken, şöyle denildi "Terör örgütünün, seçimlerden istediği neticeyi alamayışı ve kitle üzerindeki olumsuz etkilerin azaltılması, örgütte çözülmelerin önüne geçilmesi, gençlik kesiminin legal eylemlerle diri ve örgütlü tutulması, Irak’a yapılacak muhtemel bir müdahalede kendilerine yönelik yapılacak olan operasyonların önüne geçilebilmesi ve silahlı unsurlarına yönelik bir operasyonda olabilecek en az zararla dönemin atlatılabilmesi amacıyla son dönemde bazı silahlı unsurlarını yurt içerisinde kırsal bölgelere gönderdiği değerlendirilmektedir." 
     

</TEXT>
</DOC>
