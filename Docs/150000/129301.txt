<DOC>
<DOCNO> 129301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/soneko28.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatları Suudi Arabistan'ın çabalarıyla düştü... 
</HEADLINE>
<TEXT>

     Dünyanın bir numaralı petrol üreticisi Suudi Arabistan'ın Petrol İhraç Eden Ülkeler Örgütü'nün OPEC günlük üretimi 2 milyon varil artırması için çaba gösterdiği haberi fiyatlarda büyük düşüşe neden oldu. 
     Londra piyasasında Brent türü ham petrolün varil fiyatı 76 sent azalarak, 29.51 dolara geriledi. 
     ABD hafif petrolünün fiyatı da dünkü 98 sentlik düşüşün ardından bugün de 69 sent gerileyerek 31.34 dolara indi. 
     Söz konusu petrolün varil fiyatı, geçen yılın son günlerinde 33 doların üzerine çıkmıştı. 
     
     SUUDİ GİRİŞİMİ 
     Suudi Arabistan'ın, hızla tırmanan fiyatları aşağıya çekmek için OPEC'in öngördüğü üretim artışını iki katına çıkarmak üzere çaba gösterdiği ve bu çabasında diğer kartel üyelerinden de destek gördüğü bildiriliyor. 
     OPEC içinde varılan gayri resmi bir anlaşma, fiyatların üst üste 20 iş günü, kartelin koyduğu 28 dolar üst sınırının üzerinde seyretmesi halinde günlük üretimin artırılmasını öngörüyor. 
     Söz konusu artışın günlük 500 ile 1 milyon varil arasında olması beklenirken, Suudi Arabistan'ın, son haftalardaki büyük fiyat artışları ve Venezüella'da devam eden genel grevin toplam petrol arzına olan olumsuz etkileri dikkate alındığında, bu miktarlar arasındaki artışın yeterli olmayacağını düşündüğü belirtiliyor. 
     Suudi Arabistan, günlük üretimdeki artışın 2 milyon varile kadar çıkarılmasını savunuyor. 
     





</TEXT>
</DOC>
