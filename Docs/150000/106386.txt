<DOC>
<DOCNO> 106386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sondun06.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bazı ülkelerin Türkiye-AB ilişkilerine bakışı farklılaşıyor" 
</HEADLINE>
<TEXT>

     Yunanistan Başbakanı Kostas Simitis, bazı AB üyesi ülkelerin Türkiye-AB ilişkilerine bakışının farklılaştığının gözlendiğini söyledi. 
     Simitis, uluslararası fuar açılışı için bulunduğu Selanik'te düzenlediği basın toplantısında, Türkiye-AB ilişkileri, Kıbrıs konusu ve uluslararası gelişmelere değindi. 
     Türkiye'nin AB'den müzakere tarihi istediğini hatırlatan Simitis, şunları kaydetti 
     ''Hatta Türkiye'de 2003 yılını telaffuz edenler var. Ancak AB içinde büyük değişiklikler oluyor. Bazı ülkelerin Türkiye-AB ilişkilerine bakışının farklılaştığı gözleniyor. Eskiden gösterilmeyen tepki ve yaklaşımlar bundan sonra gösterilebilir. Örneğin bu ay İsveç ve Almanya'da genel seçimler var. Bu seçimlerin sonuçlarına göre değişik yönelimler olabilir.'' Türkiye'nin içinde bulunduğu seçim öncesi ortamında ileriye yönelik kararlar alamayacağını da savunan Simitis, 3 Kasım seçimlerine kadar Türk tarafının Kıbrıs konusunda özlü bir adım atacağını sanmadığını söyledi. 
     ''İLHAK VE ENTEGRASYON SÖZLERİNİ CİDDİYE ALMIYORUM'' Türkiye'nin Rum kesiminin AB üyeliğine tepki göstereceğini zaman zaman dile getirdiğini de belirten Simitis, şöyle devam etti 
     ''Ama bunun ne tür bir tepki olacağı açık değil. Kimisi ilhaktan, kimisi ekonomik entegrasyondan bahsediyor. Bunları ciddiye almıyorum. Bunlar gözdağı verme amaçlı olabilir. Olumsuz bir atmosfer yaratmak isteyenler çıkabilir. Kıbrıs'ın Rum kesimi AB üyeliği konusu bugüne kadar yolunda gitti. Her şeye rağmen önemli zorluklarla karşı karşıya gelebiliriz. Ama her türlü olasılığa karşı hazırlıklıyız. Kıbrıs Rum kesimi AB'ye girecek ilk ülkeler arasında kesinlikle yer alacaktır.'' Sorular üzerine, ABD'nin olası bir Irak operasyonuna da değinen Simitis, Atina'nın bu tür bir harekata, bölgedeki şiddeti artıracağını dikkate alarak karşı olduğunu vurguladı. Simitis, askeri bir harekat için BM Güvenlik Konseyi kararı gerektiğine işaret ederek, böyle bir karar çıkması halinde de diğer AB ülkeleriyle ortak bir tavır geliştireceklerini belirtti. 
     Öte yandan, terör örgütü 17 Kasım'a yönelik operasyonlara sorular üzerine değinen Simitis, 17 Kasım'ı mafyaya benzetti. Simitis, ''Yakalanan üyelerin suskunluğa bürünmesi, ideolojik amaçlı olmalarından ziyade mafya türü bir örgütlenme olduklarını açıkca ortaya koyuyor'' diye konuştu 
     





</TEXT>
</DOC>
