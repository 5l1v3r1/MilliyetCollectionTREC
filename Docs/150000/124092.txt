<DOC>
<DOCNO> 124092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/spor/yaltayli.html </URL>
<DATE> 2002/12/12/ </DATE>
<TIME>  </TIME>
<AUTHOR> FATİH ALTAYLI  </AUTHOR>
<HEADLINE>
Genel yaklaşıma dikkat 
</HEADLINE>
<TEXT>

     Konuk Köşesi 

     Beşiktaş maçı öncesi Galatasaraylı üç yöneticinin, Lucescu’ya seni yolladığımıza pişmanız yönünde bir ifadeleri olmuş. Doğru mu 
     - Galiba Lucescu bunu böyle anlamak istemiş. Galatasaraylı yöneticilerden Lucescu ile birlikte çalışmış olanlar, Ali Sami Yen’e konuk geldiği gün kendisine bir nezaket ziyareti yaptılar. Son derece centilmence bir olaydı. Lucescu bu centilmenliği ya yanlış anladı, ya da Terim’i rahatsız etmek ve Galatasaray’da bir iç karışıklığa neden olmak için öyle anlamak istedi ve yansıttı. Böyle bir laf söylenmediğini ben gayet iyi biliyorum. 
     Galatasaray’da transferle ilgili sürekli yeni isimler gündeme geliyor. 
     - Galatasaray’ın oyuncu ihtiyacı olduğunu duyan menajerler sürekli isim yolluyorlar. Kulübe bir isim bildiren menajer, aynı ismi gazetelere de bildiriyor. Kulübe çeken faksı, spor servislerine de yolluyorlar. Bir kulübe yılda 200 oyuncu önerilir. Bunlardan birkaçı alınır. Ama önerilenlerin hepsi ve fazlası basına yansır. Bu dünyada da böyle. Bir pazarlama yöntemi. 
     Geldiği günden beri Fenerbahçe’ye yakışmıyor dediğiniz, Lorant sonunda gitti. Galatasaray’dan sonra Fenerbahçe’ye de mi karışmaya başladınız 
     - Haşa.. Karışmak değil, eleştirmek. Lorant C sınıfı bir teknik adamdı. Fenerbahçe’nin yükünü taşıyamayacağı belliydi. Aziz Yıldırım iyi niyetle ve kendi ifadesiyle istikrar arayışı nedeniyle kalmasını sağlamaya çalıştı. Ama Fenerbahçe seçilenlerin değil, kitlenin yönettiği bir kulüp olduğu için gücü yetmedi. Bence Fenerbahçe’nin geleceği açısından iyi oldu. 
     - Oğuz Çetin bu yükü taşıyabilir mi 
     - Oğuz gerçek bir beyefendi. Ancak yıllardan beri "Hizipçilik" suçlamalarına hedef oldu. Eğer, taçlanan baş akıllanır lafı doğruysa, bu huyundan vazgeçer. Başarılı olabilme ihtimali var. Aziz Yıldırım istikrar arayışını Oğuz’la sürdürürse daha iyi olur. Çünkü Lorant işlenmişti ve ortaya bir pırlanta çıkmamıştı. Fenerbahçe işlenmiş ve pırlanta olmamış bir taşla oyalanıp, onu pırlanta yapmaya çalışmaktansa, ham bir taşı pırlanta haline getirmeyi denemeli. Aziz Yıldırım, Oğuz’un yanına iyi bir ekip kurmalı. Fenerbahçe camiası sabır göstermeli. Oğuz, Fenerbahçe’de, ilerde Rıza, Beşiktaş’ta olmalı. 
     Beşiktaşlılar, son maçtan sonra kaleme aldığınız yazıya büyük tepki gösterdiler. Gündemi belirlediniz bir anlamda. 
     - O tepkiyi hiç anlayamadım. Benim hedefim Beşiktaş değildi. Yazıda Beşiktaş’ın adı geçmedi. Ben haftalardır Galatasaray’ın maruz kaldığı hakem eziyetine değindim. Maçtan sonra Serdar Bilgili’yi arayıp kutladım. Çok değer verdiğim bir yöneticidir. O alınmamış, ama bir grup taraftar alınmış. Alınganlığın nedenini anlamadım. Bir kişinin kendi hakkını araması, başka kişileri niye rahatsız ediyor. Üstelik de, Beşiktaş’ı çok sevmeme rağmen.. 
     Hakemleri suçlama konusunda ısrarlı mısınız 
     - Elbette. Mustafa Çulcu’nun çok koyu, hatta fanatik bir Fenerbahçe taraftarı olduğunu bütün çevresi söylüyor. Selçuk Dereli’nin kötü bir hakem olduğunu söyledim Galatasaray maçını yönettikten sonra. Ama bazıları yere göğe koyamadılar. Bu hafta ne olduğu görüldü. Ben verilen verilmeyen bir penaltıda değilim. Ben genel yaklaşımdan bahsediyorum. Mal orada belli oluyor. 
     Erman Toroğlu, Fatih Terim polemiği için ne diyorsunuz 
     - Toroğlu çok unutkan. Terim başarılıyken alkışladık o zaman iyiydik, şimdi mi kötü olduk diyor. Erman Bey bizi unutkan zannediyor. O kasetleri bulur çıkarırım. O zaman da Galatasaray aleyhtarlığı yapıyordu, şimdi de yapıyor. Hatta şimdi daha az yapıyor. Hangi kulüp başkanlarıyla dost olduğunu, hangi eksende konuştuğunu biliyoruz. Bizi kandırmaya çalışmasın. Göründüğü gibi olsun. Ama Terim’in o programı arayıp bağlanmasını kendimce doğru bulmadım. Herhalde o da çok doldu.. 
     
     



 SPOR 

























</TEXT>
</DOC>
