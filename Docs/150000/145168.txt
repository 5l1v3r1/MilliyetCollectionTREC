<DOC>
<DOCNO> 145168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/spor/spo02.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER’DE ÜÇ FORMÜL 
</HEADLINE>
<TEXT>

1- Yönetim Kurulu olağanüstü kongre kararı alabilir. 45 günden önce yapılamayacak genel kurul ise transferi zora sokabilir. 2- Yoğun eleştiriler sonrası Oğuz Çetin’i gönderip, kariyerli bir hoca ile anlaşarak tam yetkiyle görev başına getirebilir. 3- Bütün tepkilere göğüs gererek, mevcut teknik kadro ile yola devam edip, bu doğrultuda bir politika izleyebilir 
     YALÇIN TÜRK 

     Formül aranıyor 
     ALTAY yenilgisi sonrası Fenerbahçe taraftarının istifaya davet ettiği Yönetim Kurulu, krizden çıkmanın yollarını arıyor. Sarı - Lacivertli yöneticilerin bundan sonra önünde üç şık bulunuyor. İlki, acilen olağanüstü kongre kararı almak. Ancak böyle bir durumda seçimler en erken 45 gün sonra yapılacağından, transfer treni kaçabilir, yeni hoca için yeterli çalışma fırsatı olmayabilir. 
     
     Kayyum tehlikesi 
     KONGRE kararı alındıktan sonra Aziz Yıldırım aday olmaz ve başkanlığa talip çıkmazsa, kulübün kayyuma kalması da gündeme gelebilir. İkinci seçenek ise Oğuz Çetin ile yolların ayrılması ve çok kariyerli bir hocanın hemen takımın başına geçmesi olabilir. Böylece yeni teknik adam tam yetkiyle takımı 10 maç izleme fırsatı bulur, transferleri de kendi isteği doğrultusunda yapabilir. 
     
     Tartışma var 
     YÖNETİMİN son tercihi de yapılan tüm ağır eleştirilere göğüs gererek Teknik Sorumlu Oğuz Çetin ile devam kararı almak olacak. Bu doğrultuda bir politika izlenirse 2004 yılında gerçekleşecek kongreye kadar Çetin takımın başında kalacak. Sarı - Lacivertli yöneticilerin bu üç şık üzerinde tartıştıkları, bu hafta içinde izleyecekleri yolu belirleyecekleri öğrenildi. 
     
Tüm gözler Oğuz Çetin’deFenerbahçe’nin hocası, bugün kararını açıklayacak. Çetin’in göreve devam etmesi bekleniyor 
     İKİ gündür evinden çıkmayan ve hiç kimseyle görüşmeyen Fenerbahçe Teknik Sorumlusu Oğuz Çetin bugün bir basın toplantısı düzenleyecek. Altay maçı sonrası ağır tepkilerle karşılaşan genç hoca, antrenman öncesi görevi bırakıp bırakmayacağını açıklayacak. Kötü sonuçlara rağmen Başkan Aziz Yıldırım’ın desteğini kaybetmeyen Çetin’in büyük olasılıkla devam kararı alacak. 
     SARI - Lacivertli takımın yardımcı antrenörü Nurettin Yıldız ise "Oğuz hoca ile biz bir ekibiz. Eğer o ayrılırsa, ben de beraber hareket ederim. Göreve geldiğimizden bu yana elimizden gelen herşeyi yapıyoruz ama olmuyor. Şans hep Galatasaray ve Beşiktaş’ın yanında. Kaybedilecek maçları kazanıyorlar, biz ise fark yapacağımız karşılaşmadan mağlup ayrılıyoruz" diye konuştu. 
     
İki Mısırlı bitti      LİGDE kötü günler yaşayan Fenerbahçe gelecek sezonun transferleri için ilk adımı attı. Teknik Direktör Oğuz Çetin’in raporu doğrultusunda harekete geçen Sarı - Lacivertli yöneticilerin bir çok kulübün peşinde olduğu Gençlerbirliği’nin iki Mısırlı oyuncusu El Saka ve Ahmet Hassan’ın işini bitirdiği öğrenildi. 
     GENÇLERBİRLİĞİ ile sözleşmeleri sezon sonunda bitecek olan yıldız futbolcularla her konuda anlaşma sağlandığı, Mısırlıların büyük bir ihtimalle önümüzdeki yıl Fenerbahçe formasını giyecekleri belirtildi. Yöneticilerin Oğuz Çetin’in listesinde yer alan bir çok oyuncu ile de temasa geçtiği ve pazarlıkların sürdürdüğü ifade edildi. 
     
Rüştü göreve      FENERBAHÇE, yeni sezonda takımın kaptanlığını yeniden Rüştü’ye emanet edecek. Uzun süredir Sarı - Lacivertli takımda kaptan olarak görev yapmayı kabul etmeyen milli kaleciyi ikna edebilmek için yoğun çaba harcanacak. Ogün ve Abdullah’ın kadro dışı bırakılmasından sonra Ümit ve Ceyhun’u kaptanlık için deneyimsiz gören yöneticiler transfer görüşmelerinde Rüştü’ye baskı yapacak. 
     


SPOR 
























</TEXT>
</DOC>
