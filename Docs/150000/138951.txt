<DOC>
<DOCNO> 138951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko31.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Unilever Türkiye'ye yatırımlarımız sürecek... 
</HEADLINE>
<TEXT>

     Unilever Dünya Başkanı Niall FitzGerald, Türkiye'ye güvendiklerini, geleceğinin çok parlak olduğuna inandıklarını belirterek, ''Bu inançla Türkiye'deki yatırımlarımıza kesintisiz olarak devam edeceğiz'' dedi. 
     Unilever, Kuzey Afrika, Ortadoğu ve Türkiye'yi kapsayan bölgenin 2002 yılı mali sonuçlarını değerlendirmek için Türkiye'yi seçti. 
     Büyümeye Giden Yol Stratejisi çerçevesinde 23 Şubat'ta İstanbul'a gelen ve dün Türkiye'den ayrılan FitzGerald, Unilever Türkiye'de incelemelerde bulundu ve ekonominin genel durumu ile Unilever'in faaliyet gösterdiği pazarlara ilişkin bilgi aldı. 
     Unilever Türkiye'den yapılan açıklamaya göre, FitzGerald ziyaret sırasında, ekonomik krize rağmen Unilever'in Türkiye'deki başarısını takdir ettiğini, 2003 yılında bütün olumsuz koşullara rağmen daha iyi sonuç alacaklarına inandıklarını bildirdi. 
     FıtzGerald şunları kaydetti 
     ''Unilever olarak biz, Türkiye'ye güveniyoruz ve AB'ye girme sürecindeki Türkiye'nin genç nüfusu ve potansiyeli ile geleceğinin çok parlak olduğuna inanıyoruz. Bu inançla Türkiye'deki yatırımlarımıza kesintisiz olarak devam edeceğiz.'' Unilever Türkiye Yönetim Kurulu Başkanı İzzet Karaca ise geçen yıl dünya genelinde yüzde 5-6 aralığında bir büyüme yaşayan Unilever'in Türkiye ve Ortadoğu bölgesinde yüzde 9 oranında büyüdüğüne dikkati çekti. 
     Türkiye'nin bu başarısının genel merkez tarafından takdir edilmesinin sevindirici olduğunu belirten Karaca, bu başarıyı tekrarlamak için daha çok çalışacaklarını, bir yandan ürünleri geliştirirken diğer yandan pazara her zamankinden daha çok yenilik sunacaklarını bildirdi. 
     Dünyanın en büyük tüketici ürünleri şirketlerinin başında gelen Unilever, 88 ülkede yaklaşık 258 bin çalışanı ile faaliyetlerini sürdürüyor ve ürünleri 150 ülkede satılıyor. 
     





</TEXT>
</DOC>
