<DOC>
<DOCNO> 112898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko24.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "EİT'in verimliliği arttırılmalı" 
</HEADLINE>
<TEXT>

     Cumhurbaşkanı Ahmet Necdet Sezer, Ekonomik İşbirliği Teşkilatı'nın EİT Afganistan'ın yeniden yapılanmasına yönelik çalışmalara somut katkılarda bulunmasını içtenlikle istediklerini söyledi. 
     EİT Doruk Başkanlığı'nı İran Cumhurbaşkanı Muhammed Hatemi'den devralan Cumhurbaşkanı Sezer, Çırağan Sarayı'nda gerçekleştirilen Ekonomik İşbirliği Teşkilatı 7. Devlet Başkanları Doruk Toplantısı'nda, Anadolu Ajansı ve TRT dışındaki basına kapalı gerçekleştirilen oturumunda bir konuşma yaptı. 
     Konuk devlet başkanları ve temsilcilerini İstanbul'da görmekten büyük mutluluk duyduğunu belirten Sezer, 1990'lı yılların başında Avrasya'da yaşanan tarihsel gelişmelerin, uluslararası topluma göreli bir özgürlük ortamını da beraberinde getirdiğini vurguladı. 
     Sezer, bu yeni koşulların, bağımsızlığını yeni kazanmış Azerbaycan, Türkmenistan, Özbekistan, Kırgızistan, Kazakistan ve Tacikistan'ın yanı sıra Afganistan'a da, örgüte katılma olanağı sağladığını kaydetti. 
     Ahmet Necdet Sezer, örgütün 1992 yılında doğuya ve kuzeye doğru genişleyerek, bu yedi ülkeyi bünyesine almasının 10'uncu yıldönümünü kutladıklarına işaret ederek, konuşmasına şöyle devam etti 
     ''Son 20 yıl içinde dünyamız küreselleşme sürecinden geçmekte ve bu olgu sürekli ivme kazanmaktadır. İleştişim ve bilişim teknolojilerinde yaşanan başdöndürücü gelişmeler, sermayenin ulusal sınırları aşarak yer değiştirmesi, uluslararası ilişkilerde karşılıklı bağımlılığı ve dayanışmayı zorunlu kılmaktadır. Küreselleşme sürecinin sağladığı olanaklardan etkili biçimde yararlanmak ve bu sürecin olumsuz yönlerinden olabildiğince az etkilenmek için bölgesel ekonomik işbirliği düzenekleri çerçevesinde ilişkilerimizi daha da geliştirmemiz gerektiğine inanıyoruz. 
     Küreselleşmenin, gelişme yolundaki ülkeler üzerindeki etkilerinin, daha hakça ve toplumsal adalete uygun biçimde gerçekleşmesi içten dileğimizdir. Bugün küreselleşmenin nimetlerinin de getirdiği yükün eşit olmayan biçimde paylaşıldığı yönünde haklı kaygılar bulunmaktadır. Özellikle gelişme yolundaki ülkelerin ekonomik olanaklarını paylaşmalarının ve deneyim değişimi yoluyla bölgesel işbirliğini artırmalarının, küreselleşmenin olumsuz etkilerinden korunmada etkin bir yöntem olduğunu düşünüyoruz.'' 
     
     YENİ OLANAKLAR VE SORUMLULUKLAR 
     Cumhurbaşkanı Sezer, 10 üyeden oluşan EİT'in 350 milyonluk nüfusa, 8 milyon kilometrekarelik bir alana ve önemli doğal kaynaklara sahip olduğunu kaydetti. 
     Çin Halk Cumhuriyeti'nin batı sınırlarından Balkanlar'ın doğusuna kadar geniş bir coğrafyayı kapsayan bu alanın bölgesel ekonomik işbirliği yönünden üyelerine geniş olanaklar sağladığını ifade eden Sezer, ''Ekonomik İşbirliği Teşkilatı'nın genişlemesi, üye ülkelere yeni olanaklar sağladığı gibi yeni sorumluluklar da yüklemektedir. Örgütün denize çıkışı olmayan yeni üye ülkelerin kalkınmalarına katkıda bulunması yönünde, haklı istek ve beklentiler vardır'' diye konuştu. 
     Sezer, örgütün yeni üyeleri arasındaki Afganistan'ın özel bir konumda olduğunu belirterek, Afganistan'ın son 20 yıl içinde yaşadığı kardeş kavgaları ve yabancı müdahaleler sonucu insan kaynaklarını önemli oranda yitirdiğini ve alt yapısının tamamına yakın bölümünün yıkıldığını dile getirdi. 
     Örgütün beş üyesinin Afganistan'la ortak sınırlara sahip olduğunu anlatan Sezer, Türkiye'nin de Afganistan'la ortak bir tarihi ve kültürü paylaştıklarını söyledi. 
     
     ''TÜRKİYE, AFGANİSTAN'A YARDIMA HAZIR'' 
     Türkiye'nin ikili düzeyde Afganistan'ın yeniden yapılanma sürecine elinden geldiği ölçüde katkıda bulunduğunu vurgulayan Sezer, şöyle devam etti 
     ''Afganistan'ın barış ve istikrara kavuşması, kuşkusuz bu ülkede yoksulluğun ortadan kaldırılması ve sürdürülebilir bir kalkınmanın sağlanmasıyla yakından ilişkilidir. Afganistan'da kalıcı bir barışın kurulmasının bölgemizin barışına olduğu kadar dünya barışına da önemli katkı sağlayacağına inanıyoruz. Ekonomik İşbirliği Teşkilatı'nın, Afganistan'ın yeniden yapılanmasına yönelik çalışmalara somut katkılarda bulunmasını içtenlikle istiyoruz. Bu nedenle örgütün Afganistan'a yardım konusunda duyarlılık ve özenle hareket etmesinin yerinde olacağını değerlendiriyoruz. 
     Örgütün Afganistan'da uygulamayı düşündüğü tasarılarda da mutlaka Afganistan hükümetinin onayının alınması ve Afgan halkının önceliklerinin gözardı edilmemesi gereklidir. Ekonomik İşbirliği Teşkilatı, her şeyden önce uzumanlık alanına giren tasarıları gerçekleştirmeye yönelmelidir. Örgütün Afganistan'daki tasarıları uluslararası toplumun bu ülkede sürdürdüğü çalışmaları tamamlayıcı nitelikte olmalıdır. Bu tasarıların ayrıca yapılabilir ve bankacılık yönünden geçerli olması üzerinde durulması gereken noktalardır. Bu tasarılar için bağışçı ülkeler ve uluslararası finans kuruluşlarıyla temas edilmesinin yararlı olabileceğini düşünüyoruz. Türkiye'nin bu ilkeler çerçevesinde Afganistan'a yardıma hazır olduğunu yinelemek isterim.'' 
     
     "EİT'İN VERİMLİLİĞİ ARTTIRILMALI" 
     Cumhurbaşkanı Ahmet Necdet Sezer, Ekonomik İşbirliği Teşkilatı'nın EİT etkinliği ve verimliliğinin artırılmasının, ekonomi ve ticaret alanlarında birlikte öngörülen ereklere ulaşılması yönünden önem taşıdığını bildirdi. 
     Cumhurbaşkanı Sezer konuşmasında, örgütün zengin doğal kaynaklara ve geniş olanaklara sahip olmasına karşın üyelerinin beklentilerini karşılamakta yetersiz kaldığı yolunda bazı eleştiriler yapıldığını hatırlattı. 
     Örgütün, ekonomi ve ticaret etkinliklerinin belirlenen ereklere ulaşmada yavaş kaldığının ileri sürüldüğünü kaydeden Sezer, şöyle devam etti 
     ''Bu eleştirilerde haklılık payı bulunduğu yadsınamaz. Örgütün etkinliğinin ve verimliliğinin artırılması, ekonomi ve ticaret alanlarında birlikte öngördüğümüz ereklere ulaşmamız yönünden önem taşımaktadır. Yüksek düzeyli memurlar grubunun bu konudaki çalışmalarının başarılı sonuçlar vermesini diliyoruz. Türkiye, Ekonomik İşbirliği Teşkilatı'nı bölgesel ekonomik işbirliğini geliştirecek bir forum olarak görmekte ve bu kuruluşun çalışmalarına ayrı bir önem vermektedir. Örgütün, üyelerinin gereksinimlerini karşılayarak, beklentilerine yanıt verebilecek bir konuma gelmesini ortak çıkarlarımızın gereği olarak görmekteyiz. Etkin ve verimli bir örgüt, üye ülkelerinin gönenç düzeyinin artırılmasına ve bölgede barış ve istikrara kalıcılık kazandırılmasına olanak verecektir.'' 
     
     EİT BANKASI İŞLERLİĞE KAVUŞMALI 
     Sezer, üç kurucu ülke Türkiye, İran ve Pakistan'ın, bölgenin kalkınmasının finansmanı için kurmayı öngördükleri ekonomik işbirliği örgütü Ticaret ve Kalkınma Bankası'nın işlerliğe kavuşmasının, bölgesel ekonomik işbirliğine yeni bir boyut kazandırabileceğini de vurguladı. 
     Bölge ülkeleri arasında ticaret düzeyinin ülkelerin olanaklarının altında bulunmasının kendilerini daha çok çaba göstermeye yöneltmesi gerektiğini dile getiren Cumhurbaşkanı Sezer, bölge ülkelerinin ticaret alınında karşılaştıkları tarife ve tarife dışı engellerin giderek azaltılması yönündeki çabaları desteklediklerini söyledi. 
     Bu anlamda örgütün kuruluş belgesi olan İzmir Antlaşması'nda öngörülen aşamalı azaltma yönteminin gözününde bulundurulmasının yararlı olacağına inandıklarını ifade eden Sezer, bu çerçevede EİT Ticaret Anlaşması'nın daha fazla zaman yitirilmeksizin imzalanmasını beklediklerini kaydetti. 
     Üye ülkelerin özel kesim temsilcilerinin bölge içi ticaretin artırılmasına yeni bir ivme kazandırabileceklerini ve bunun için yeni düzeneklere gereksinim duyulabileceğini belirten Sezer, İstanbul Doruk Toplantısı sırasında bir EİT İş Forumu düzenlemesinin yararlı olabileceğini bildirdi. Sezer, şöyle devam etti 
     ''Uluslararası ticaret merkezi ile işbirliği içinde ve Türkiye'nin katkılarıyla gerçekleştirilen forumun çalışmalarını başarıyla tamamladığını ve toplantı sonuç rapor ve önerilerini dışişleri bakanları toplantısına sunduklarını sevinçle öğrendim. İlk kez gerçekleştirilen bu etkinliğin, kurumsallaştırılarak sürekli duruma getirilmesi için ülkelerimizdeki özel kesim kurum ve kuruşlarının özendirilmesi bize yeni olanaklar sunabilecektir. 
     Denize çıkışı olmayan 7 ülkenin üyesi olduğu bir örgüt için, ulaştırma alanında işbirliğinin geliştirilmesinin önemi açıktır. Yakın geçmişe kadar unutulmaya yüz tutmuş olan İpek Yolu'nu canlandırmaya çalışan EİT ülkelerinin İstanbul-Tahran-Türkmenabad-Taşkent-Almatı-Transasya ana tren hattında yolcu ve yük taşımak amacıyla demiryolu deneme seferlerini gerçekleştirmelerini takdirle karşılıyoruz. Bu seferlerin düzenli duruma getirilmesi için üye ülkelerin çabalarını yoğunlaştırmalarını diliyoruz. Bu ülkelerimiz arasında ticaretin olduğu kadar turizmin gelişmesine de katkıda bulunacaktır.'' 
     
     İSTANBUL DORUK TOPLANTISI 
     Cumhurbaşkanı Sezer, enerji kaynakları zengin bir coğrafyada yer alan EİT ülkelerinin bu alandaki işbirliğini geliştirerek hem gönenç düzeylerini yükseltebileceklerini hem de bölgenin siyasal ve ekonomik istikrarına katkıda bulunabileceklerini kaydetti. 
     Türkiye'nin yakın komşularında üretilen petrol ve doğalgazın boru hatlarıyla dünya pazarlarına taşınmasında bir geçiş ülkesi olduğunu anımsatan Sezer, bu amaçla yürütülen çalışmaların aralıksız sürdüğünü söyledi. 
     Sezer, büyüyen bir enerji pazarı konumunda olan Türkiye'nin, yakın bir gelecekte başat bir enerji koridoru işlevini de üstlenmesinin başlıca hedefleri olduğunu bildirdi. 
     Sezer, Türkiye'nin üye ülkelerin elektrik enerjisi nakil hatlarının birbirine bağlanmasına ilişkin tasarının yapılabilirlik çalışmalarında kullanılmak üzere İslam Kalkınma Bankası'nın sağladığı bağışı da şükranla karşıladığını kaydetti. Cumhurbaşkanı Sezer, sözlerini şöyle tamamladı 
     ''Türkiye, İzmir Antlaşması'nda öngörülen ereklere ulaşılmasını istemektedir. Önümüzdeki dönemde EİT'in üyelerinin istek ve beklentilerini karşılayan canlı ve dinamik bir kuruluş durumuna gelmesi için Türkiye, dönem başkanlığı süresince elinden gelen çabaları gösterecektir. İstanbul Doruk Toplantısı'nın örgütümüzün gelişme sürecinde yeni bir dönüm noktası oluşturacağını ve yüce kişiliklerimizin etkin desteği ve katkılarıyla örgütümüzün, bölgemizin kalkınma ve gönencinde önemli işlevler üstleneceğine inanıyorum.'' 
     





</TEXT>
</DOC>
