<DOC>
<DOCNO> 149748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/soneko10.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet yatırım projelerinin sayısı yüzde 23 azaldı... 
</HEADLINE>
<TEXT>

     Devlet yatırımlarda deyim yerindeyse artık ''kılı kırk yarıyor''... Son iki yıldır yapılan rasyonelleştirme çalışmaları ve programa yeni proje alımına getirilen sınırlamaların etkisiyle yatırım projelerinin sayısı yüzde 23.8 oranında azaldı. 
     Yatırım programlarını esas alarak yapılan hesaplamaya göre, 2001 yılında 5 bin 47 olan proje sayısı, bu yıla gelindiğinde, 1196 adet azalarak, 3 bin 851'e geriledi. 
     Yatırım projelerindeki azalışta rasyonalizasyonun yanı sıra yeni proje alımına getirilen sınırlamalar da etkili oldu. 
     Proje tutarı açısından bakıldığında ise bu yıl dolar bazında 2001 yılına göre artış, geçen yıla göre ise azalış göze çarpıyor. 
     Nitekim, 2001 yılında devalüasyon nedeniyle dolar kurundaki yüksek artışın da etkisiyle 86 milyar 22 milyon dolar civarında kalan toplam proje tutarı, 2002 yılında 110 milyar 902 milyon dolara kadar çıkarken, bu yıl 105 milyar 712 milyon dolara indi. 2002 yılı sonuna kadar bu projelere 2003 dolar kuruyla toplam 45 milyar 407 milyon dolarlık harcama yapıldı. Kamunun bu projeleri bitirmesi için 60 milyar 305 milyon dolar daha harcamada bulunması gerekiyor. 
     
     ÖDENEKLER DOLAR BAZINDA ARTIYOR 
     Öte yandan, 2001 yılından bu yana dolar kurunun dengeye gelerek fazla artmaması nedeniyle, 2001-2003 döneminde dolar bazında yatırım ödeneklerinin arttığı göze çarpıyor. 
     2001 yılında 5 milyar 631 milyon dolar olan yatırım ödenekleri 2002 yılında 6 milyar 9 milyon dolara çıkarken, 2003 yılı öngörülerinin tutturulması halinde is 7 milyar 42 milyon dolara yükselecek. 
     
     TAMAMLAMA SÜRELERİ KISALIYOR 
     Yatırımların verimli hale gelmesinde önemli bir gösterge olan tamamlama sürelerinde de proje sayısının azalması ile birlikte kısalma gözleniyor. 
     2001 yılında 10.4 yıl olan ortalama yatırım bitiş süresi, 2002 yılında 10.2 yıla indi. Bu yıl ki hedeflerin tutturulması durumunda ise 2001 yılına göre 1.8 yıl azalmayla 8.6 yıla inmiş olacak. 
     





</TEXT>
</DOC>
