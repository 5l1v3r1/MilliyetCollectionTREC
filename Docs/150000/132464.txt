<DOC>
<DOCNO> 132464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo26.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyah-Beyazlılar, saha yerine salonda çalıştı... 
</HEADLINE>
<TEXT>

     İkinci yarı hazırlıklarını Antalya'nın Aksu Beldesi'nde sürdüren Beşiktaş'ın maç ve antrenman programı aksıyor. 
     Siyah-beyazlıların bu akşam Romanya'nın Sportul Bükreş takımıyla yapacağı maç iptal edilirken, Topkapı Palace Oteli'nin antrenman sahasının da uygun olmaması nedeniyle akşam antrenmanı salonda gerçekleştirildi. 
     Beşiktaşlı futbolcular, otelin salonunda kültür-fizik hareketleri ve ağırlık çalışması yaptı. 
     
     BEŞİKTAŞ DÖNÜYOR 
     Beşiktaş'ın, kötü hava koşulları nedeniyle Antalya'daki kampı yarıda keserek büyük bir olasılıkla yarın İstanbul'a döneceği öğrenildi. 
     Teknik direktör Mircea Lucescu, kesin kararın yarın verileceğini ifade ederken, siyah-beyazlıların dönme olasılığının çok yüksek olduğu bildirildi. 
     Siyah-beyazlıların, dönme kararı alması durumunda Antalya'dan özel bir uçakla saat 12.00'de İstanbul'a hareket edeceği bildirildi. 
     Bu arada asbaşkan Yıldırım Demirören de takımın kamp yaptığı otele geldi. Demirören, menajer Sinan Engin'den kampla ilgili bilgi aldı. 
     





</TEXT>
</DOC>
