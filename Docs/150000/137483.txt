<DOC>
<DOCNO> 137483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sondun07.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de kar fırtınası 21 can aldı... Bush yolda kaldı... 
</HEADLINE>
<TEXT>

     ABD'nin doğu kıyısını etkisi altına alan kar fırtınası 21 kişinin ölümüne yol açarken, 7 bölgede olağanüstü hal ilan edildi. 
     Washington'da kar kalınlığı 60 santimetreye kadar ulaşırken, kar yağışının devam etmesi endişeleri artırıyor. 
     Yetkililer, vatandaşlara evden çıkmamalarını tavsiye ederken, işyerleri ve okullar bugün de kapalı kalacak. Alışveriş merkezleriyle kafeler de ulaşım koşulları yüzünden kapalı bulunuyor. 
     Kar fırtınası, bölgeye ulaşımı da imkansız hale getirdi. Washington Baltimore ve Reagan havaalanları kapatılırken, Dulles havaalanı çok kısıtlı olarak işliyor. Binlerce yolcunun, Washington, New York ve Philadelphia havaalanlarında mahsur kaldığı, Baltimore havaalanında yolculara battaniye dağıtıldığı belirtiliyor. 
     Meteoroloji yetkilileri, hafta içinde hava koşullarının kötüleşeceği uyarısında bulundu. 
     Washington'ın ulaşımında kilit öneme sahip metro da sadece yeraltında işlediği bölgelerde, belli saatlerde işliyor. Washington hayvanat bahçesiyle Smithsonian müzesi, 7 yıldır ilk kez kapatıldı. 
     Kar fırtınasından en çok etkilenen bölgeler arasındaki Washington'a komşu eyalet Maryland'de yollarda araç kullanımı, kar temizleyiciler dışında yasaklandı. Harford ilçesi acil yardım merkezi yetkilileri, ''Sinirlerimiz çok bozuk. Çünkü yolun neresi olduğunu ayırt etmek bile güç'' diye yakındı. 
     
     BUSH DA KAR KURBANI 
     Kar fırtınası, ABD Başkanı George Bush'u da etkiledi. Hafta sonu tatillerini Maryland'deki Camp David başkanlık konuk evinde geçiren Bush'un Beyaz Saray'a dönüşü, fırtına yüzünden gecikti. Başkan'ın 14 araçlık konvoyu, Washington'a 2.5 saatte varabildi. 
     Kötü hava koşullarının ilerleyen günlerde Washington'dan New York ve Boston'a doğru kayması bekleniyor. 
     





</TEXT>
</DOC>
