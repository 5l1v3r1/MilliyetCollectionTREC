<DOC>
<DOCNO> 148421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sontur01.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş'ta Süper Benzin üretim ünitesinde yangın çıktı 
</HEADLINE>
<TEXT>

     Türkiye Petrol Rafinerileri A.Ş. TÜPRAŞ Yarımca Rafinerisi'nde sabah saatlerinde çıkan yangın kontrol altına alındı. 
     Körfez Kaymakamı Erdoğan Ülker, yaptığı açıklamada, saat 05.23'te süper benzin üretim ünitesinde çıkan yangının saat 07.00 sıralarında kontrol altına alındığını söyledi. 
     Soğutma çalışmalarının sürdüğünü bildiren Ülker, yangının gaz kaçağından çıktığının sanıldığını, kesin nedenin yapılacak inceleme sonrasında belirleneceğini kaydetti. 
     Türkiye Petrol Rafinerileri A.Ş. TÜPRAŞ Genel Müdür Yardımcısı Bora Gülerman, Yarımca Rafinerisi'nde bu sabah çıkan yangında önemli bir hasarın oluşmadığını ve üretimin devam ettiğini bildirdi. 
     Bora Gülerman, yangının saat 05.18'te Hydrocracker ünitesindeki ürün soğutucu hava fanı tüpünün yarılmasıyla ortaya çıkan yüksek basınç ve sıcaklık nedeniyle hidrojen ile hidrokarbon fazının tutuşması sonucu meydana geldiğini belirtti. 
     TÜPRAŞ'ın kendi imkanlarıyla müdahale ettiği yangının, yaklaşık 2 saat süren çalışma sonucu söndürüldüğünü ve soğutma çalışmalarının sürdüğünü ifade eden Gülerman, ''Yangın önemli bir hasara yol açmadı. Üretim ve stok konusunda da sorun yok'' dedi. 
     





</TEXT>
</DOC>
