<DOC>
<DOCNO> 116166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/soneko12.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Singapur'da işsizlik oranı rekor düzeyde 
</HEADLINE>
<TEXT>

     Singapur, 1986 yılından bu yanaki en derin işsizlik dönemini yaşarken, işsizlik oranı Temmuz-Ekim döneminde yüzde 4.8'e çıktı. İşsizlik oranı 1986'da yüzde 6.5'e dayanmıştı. 
     Singapur İnsangücü Bakanlığı'nın açıklamasına göre, yeni üniversite mezunlarının da işgücü piyasasına katılımıyla, işsizlik oranı yıl sonuna doğru yüzde 5-5.5'e yükselebilecek. 
     Elektronik ve imalat sanayi sektörlerinde işsizliğin yaygın olduğu Singapur'un 4 milyonluk nüfusunun 84 bini işsiz. Ücretlerin yıllardır sürekli arttığı ve işsizlik oranının düşük seyrettiği bu şehir devletinde şirketler, üretim maliyetlerinin daha düşük olduğu Çin'e ve diğer ülkelere taşındı. 
     Bu arada Singapur ekonomisi geçen yıl yüzde 2 küçülürken, bu yılki canlanma belirtileri de son aylarda durdu. 
     
     FRANSA'DA ORAN DEĞİŞMEDİ 

     Fransa'da ise ekonomik durgunluğa rağmen işsizlik oranı değişmedi. 
     Çalışma Bakanlığı'ndan yapılan açıklamaya göre, Ağustos ayında yüzde 9 olan işsizlik oranı, Eylül ayında da aynı oranda kaldı. 
     İşsiz sayısının aynı kalmasında, işsiz kalanların, uzun vadeli istihdam kontratlarındaki artışla dengelenmesinin etkili olduğu belirtiliyor. 
     Fransa'daki resmi işsiz sayısı 2.43 milyon düzeyinde bulunuyor. 
     





</TEXT>
</DOC>
