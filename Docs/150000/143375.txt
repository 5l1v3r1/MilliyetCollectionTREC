<DOC>
<DOCNO> 143375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun11.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'dan ABD'nin savaş kararına destek... 
</HEADLINE>
<TEXT>

     Hollanda hükümeti, ABD'nin Irak'a karşı, BM Güvenlik Konseyi kararı olmaksızın başlatacağı savaşa siyasi destek vereceğini açıkladı. 
     Bakanlar Kurulu'nun dün gece geç saatlere kadar süren toplantısından sonra bir açıklama yapan Başbakan Jan Peter Balkenende, ABD'nin Irak politikasına, Irak lideri Saddam Hüseyin'in BM kararlarına uymadığı için destek verileceğini, ancak savaşa askeri yardımın şu aşamada söz konusu olmadığını bildirdi. 
     Ülkesinin, sorunun çözümü için, bugüne kadar diplomatik yolların sonuna kadar denenmesini savunduğunu belirten Balkenende, bütün çabalara rağmen diplomatik yolların tıkanmasının ve BM Güvenlik Konseyi'nin bir uzlaşmaya varamamasının üzüntü verici olduğunu ifade etti. 
     Balkenende, halk ve parlamentodaki genel eğilimin dikkate alınarak savaşa askeri destek verilmemesinin kararlaştırıldığını söyledi. 
     Bakanlar Kurulu'nun, ABD'nin Irak'a karşı başlatılacağı savaşa siyasi destek veren, ancak askeri yardım öngörmeyen kararı, Meclis'in bugün yapacağı toplantıda ele alınacak. 
     





</TEXT>
</DOC>
