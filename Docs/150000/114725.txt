<DOC>
<DOCNO> 114725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur40.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani'nin heyeti Ankara'da 
</HEADLINE>
<TEXT>

     Irak Kürdistan Demokratik Partisi IKDP lideri Mesud Barzani'nin yeğeni ve partinin bölgesel yönetim sorumlusu Neçirvan Barzani, Dışişleri Bakanlığı'nda temaslarda bulunmak için Ankara'ya geldi. 
     IKDP'nin uluslararası ilişkiler sorumlusu ve Londra temsilcisi Hoşyar Zebari ile birlikte Ankara'ya gelen Barzani, Esenboğa havaalanında gazetecilerin sorularını yanıtladı. 
     Barzani, Türkiye'yi kendileri için son derece önemli bir ülke olarak değerlendirdiklerini söyledi. 
     Türkiye'nin, kendi insanlarını koruyan koalisyonun bir parçası olduğunu ifade eden Barzani, görüşmelerde bölgedeki son gelişmeleri ve Irak'taki genel durum konusunda görüş alışverişinde bulunacaklarını kaydetti. 
     Amaçlarının Türkiye ile dostane ve daha güçlü ilişkiler kurmak olduğunu söyleyen Barzani, "Son 10 yıla baktığımızda, Türkiye ile yakın ve dostane ilişkiler içinde bulunduk. Bu ilişkilerimiz devam edecektir ve bütün bunlar çok sağlam temele dayanacaktır" diye konuştu. 
     Barzani, "Ankara'nın durumun kontrolden çıkması halinde Kuzey Irak'a müdahale etmesi durumunda tepkilerinin ne olacağını" sorması üzerine, şunları söyledi 
     "Durumun kontrolden çıkacağına inanmıyoruz. Türkiye'nin ulusal güvenlik endişelerine her zaman saygı duyuyoruz ve bunun da farkındayız. Daha önce de söylediğimiz gibi, bizim sorunumuz, sadece birleşik bir Irak içinde çözülebilir." Barzani, "Bölgede Türk askerleri var mı" sorusuna da "Bazı askerler var" yanıtını verdi. 
     Neçirvan Barzani ve Zebari'yi, IKDP'nin Ankara temsilcisi Sefin Dizayi ve Irak Kürdistan Yurtseverler Birliği'nin IKYB Ankara temsilcisi Bahros Galali karşıladı. 
     IKYB lideri Celal Talabani de 3 Kasım'daki seçimlerden sonra yeni hükümetin kurulmasını takiben temaslarda bulunmak için Ankara'ya gelecek. 
     





</TEXT>
</DOC>
