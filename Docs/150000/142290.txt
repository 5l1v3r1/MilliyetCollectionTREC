<DOC>
<DOCNO> 142290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sontur06.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis tutanaklarından AKP ile CHP arasındaki ilk kavga.. 
</HEADLINE>
<TEXT>

p    CHP Manisa Milletvekili Ufuk Özkan'ın, AKP milletvekillerine hitaben söylediği, Meclis'te 22'nci yasama döneminin ilk kavgasını ateşleyen sözlerin "Amerikan uşakları" değil, "Amerikan yandaşları" olduğu açığa çıktı. 
     TBMM Tutanak Müdürlüğü, Meclis'te dün CHP'nin İskenderun limanı ve Kuzey Irak'taki hareketliliğin hukuksal olup olmadığı konusunda verdiği Meclis Araştırma önergesinin görüşmeleri sırasında çıkan kavgayla ilgili tutanakları yayınladı. Kavgaya, CHP Manisa Milletvekili Ufuk Özkan'ın önergeye "ret" oyu vermeye hazırlanan AKP'li milletvekillerine "Amerikan uşakları" diye bağırması üzerine çıktığı iddia edilmişti. Oysa kavga tutanaklara şöyle geçti 
     "Meclis Başkanvekili İsmail Alptekin Sayın milletvekilleri, zaman kaybediyoruz, arkadaşlarımız saymakta güçlük çekiyor, oturalım arkadaşlar, hareket olduğu zaman sayım mümkün olmuyor. 
     Erdoğan Yetenç Manisa-CHP Sayın Başkan oylamayı elektronik cihazla yapalım. 
     İsmail Alptekin Müsaade edin efendim... Kabul etmeyenler... 
     Ufuk Özkan Manisa-CHP Amerikan yandaşları 
     Ünal Kacır İstanbul-AKP Ayıptır Ayıptır 
     AK Parti ve CHP sıralarından ayağa kalkmalar, birbirlerinin üzerine yürümeler ve karşılıklı laf atmalar. 
     Ahmet Münir Erkal Malatya-AKP Özür dileyecek... Gürültüler 
     Faruk Çelik Bursa-AKP Saygılı olun... Saygılı olun... Gürültüler 
     İsmail Alptekin Sayın milletvekilleri, lütfen... AK Parti sıralarından Ara verin' sesleri Sayın idare amirleri görevinizin başına... Birleşime 5 dakika ara veriyorum." 
     
     GÖZLÜĞÜNÜ ÇIKARDI 

     AKP ve CHP arasında sezonun ilk kavgasının tutanaklara yansımayan bölümünde ise AKP Kocaeli Milletvekili Muzaffer Baştopçu, Van Milletvekili Hüsrev Kutlu ve Malatya Milletvekili Münir Erkal Ufuk Sönmez'in üzerine doğru koştu. 
     CHP Trabzon Milletvekili Şevket Arz ise Sönmez'in yardımına geldi. Arz elini kaldırırken eli Baştopçu'nun gözlüğüne çarparak düşürdü. Diğer AKP milletvekilleri de arka sıralarda meydana gelen kavga sırasında olay yerine koştular. Ancak kavga yaygınlaşmadan, CHP Kastamonu Milletvekili Mehmet Yıldırım iki milletvekilini ayırdı. Daha sonra Sönmez ve Baştopçu'yu barıştırmak isteyen Yıldırım, Baştopçu'dan "Herşeyi affederim ama gözlüğümün çıkarılmasını affetmem" yanıtını da aldı. Kavga daha sonra AKP Grup Başkanvekili Faruk Çelik ve CHP Grup Başkanvekili Haluk Koç'un kürsüden karşılıklı özür dilemeleriyle kapandı. 
     
     AKP'DEN KABUL EDENLER OLDU 

     Bu arada CHP'nin asker sevkiyatı için verdiği araştırma önergesine bazı AKP milletvekillerinin kabul oyu kullandıkları belirtildi. AKP Van milletvekili Halil Kaya'nın da CHP'yle birlikte kabul oyu verdiği öne sürüldü. 
     Kavgadan sonra yapılan oylama sonucu Meclis Araştırma önergesinin gündeme alınmasına ilişkin CHP grup önerisi, AKP milletvekillerinin oylarıyla reddedildi. 
     
     AKP'YE BROADWAY'Lİ SUÇLAMASI 

     Tezkere tartışmasının tutanaklara yansıyan diğer bölümlerine göre de CHP Balıkesir Milletvekili Orhan Sür, AKP Grup Başkanvekili Faruk Çelik'in "Müsaade edin de, bu Meclisin nasıl çalışacağına bu büyük grup karar versin diyorum" biçimindeki sözlerine karşı, "Artistlere Broadway'da yer var" diye sataştı. 
     





</TEXT>
</DOC>
