<DOC>
<DOCNO> 103719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/yazar/tamer.html </URL>
<DATE> 2002/08/24/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
CHP’ye gelecek yeni oyları kim engeller 
</HEADLINE>
<TEXT>

     20 yıla yakın süre tüketicilerle iç içe, onların sorunlarına çözüm aradığımdan olsa gerek, hangi konuda olursa olsun kafam hep çözüm üretmek üzerine çalışır. "Sol seçmen olarak oyumu kime vereyim " başlıklı yazım da aslında, Anadolu’nun 10 ilini dolaşıp halkın halini gördükten sonra henüz vakit varken seçmenin ruh halini sol partilere birinci ağızdan yansıtmayı amaçlıyordu. Nitekim yazımın gördüğü yoğun ilgi, belki de on binlerce sol seçmenin benimkiyle benzer tereddütleri ve duyguları paylaştığını ortaya koydu. 
     Ben Deniz Baykal’ın ve yakın çevresinin yerinde olsam, gazete sütunları aracılığıyla seçmenlerden gelen bu eleştiri ve uyarıları, bir armağan olarak kabul ederdim. 
     Kemal Derviş’in CHP’ye yönelmesiyle birlikte CHP de, Baykal da bir anda televizyonların gözdesi oldu. Tüm Türkiye’nin gözü, onların üzerinde. Derviş’i önceki akşam Ali Kırca’nın NTV’deki programında izleyenlerden, onun fikirleriyle mutabık olmayanlar bile, "tatlı" "yumuşak" diye niteledikleri üslubuna hayran oldular. 
     Derviş’in de katkısıyla CHP, düne kadar aklının kenarında olmayan pek çok seçmen için umuttur ve Baykal asıl bundan sonra TV’lerde pür dikkat izlenecektir. Dün CHP Genel Merkezi’nde Derviş’e takılan rozet, eminim kararsız seçmen oranını azaltmıştır. 
     Yeter ki Baykal üslubunu değiştirmeyi başarabilsin Derviş’in yetmez dediği yüzde 21’lik oy oranının bayağı üzerine çıkılması hiç de zor olmayacak gibi görünmektedir. Derviş’in NTV’deki performansı, dünkü rozet takma töreni, hatta Baykal’ın iltihak ifadesinin yanlış anlaşıldığını belirterek bir anlamda özür dilemesi bile seçmeni olumlu etkilemiştir. 
     4 gündür okurlardan yağan mesaj bombardımanı arasında dün ilk kez "Baykal’ı savunanlar"a rastladım. Yandaki ve alttaki sütunlarda bu mesajlardan örnekleri bulacaksınız. 
     
Baykal asabi, pekiyi ya ötekiler ’      Yavuz Erdivanlı "Köşenizde Deniz Baykal’ın ittifak çağrısı yaparken bile yüz ifadesinin sertliğini eleştiri konusu yapmanız beni çok üzdü. Sanki diğer liderler pek güler yüzlüymüş gibi 

</TEXT>
</DOC>
