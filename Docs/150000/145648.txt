<DOC>
<DOCNO> 145648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/yazar/altan.html </URL>
<DATE> 2003/03/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tanrı Janus 
</HEADLINE>
<TEXT>

     
     Geçenlerde Kültür Sarayı’nın yangından sonraki açılışında resim, heykel ve seramik sergisini gezerken, Tanrı Janus’un biri geriye, biri ileriye bakan çifte yüzünü düşünüyordum. 
     Şu anda karşımda Türkiye’nin çağdaş, yaratıcı, aydınlık ve ileriye dönük yüzü duruyordu. Sanki gençlerinin birbirini boğazladığı, caddelerinde rastlanmadık bir kargaşanın egemen olduğu, sokakları pislikle çöpe batmış bir ülke değildi Türkiye. 
     İlkellik, bağnazlık, bilgisizlik, kısırlık ve öfke tülbentlerden süzülerek arıtılmış ve toplumun özünden kaynaklanmış gökyüzü boyutlarında bir ebemkuşağı tabloları, yontuları ve seramikleriyle insanlığa armağan edilmişti... 
     
     Genç - yaşlı sanatçılarla yarenlik ediyorduk. Sıcacık bir mutluluk kaplamıştı içimi. 
     Ali Çelebi ile Cevat Dereli, güneşli bir yaşlılığın tadında, uzun ve başarılı sanat yıllarının nakşına bürünmüşler, küçük adımlarla resimlere bakıyorlardı. 
     Saygın insan elleri sıkmanın gizli coşkusuyla sıktım ellerini. İkisinde de ressamlığın değişik büyüsü vardı. 
     
     Şadi Çalık’la birlikte uzun uzun baktık ikisinin de yapıtlarına. Çalık, kendine özgü sadeliğiyle, sanatın hedefi on ikiden vurmayı da aşan, yerçekimsiz uzayını anlatıyordu. Sanırım bunu onun kadar iyi anlamış az sanatçı vardır dünyada. Kendisinin sergideki çalışması da, sanatçı iddiasını aşan bir zekanın alçakgönüllü görünümünde, bilinenlerin bittiği yeri araştırıyordu. 
     
     O akşam hemen hiç politika konuşmadık. Daha önce Akademi’de değişik yontularını gördüğüm Erol’la tanıştım. Almanya’dan yeni gelmişti. Sergideki yapıtının önüne götürdü beni. Alüminyumdan, bir bacağı eksik, boynu bükük gibi bir insancık yontusuydu. İçimden "İnsanın yitiği" adını verdim Erol’un yapıtına. 
     Sonra üç beş adım ötede duran Şadi’nin dikey ve yatay tahtalardan yarattığı, görkemliliği alçakgönüllülüğünde erimiş, kompozisyonu üstünde söyleştik. Parçaların yerini ne kadar değiştirsen, kompozisyonun tılsımı bozulmuyordu. 
     Erol, "Ben sanatçıyım", derken Çalık, "Ben sanatçı bile değilim", diyen bir nüktedanlıktaydı sanki. 
     
     Sergide durdum dolaştım, dolaştım durdum. Türkiye’nin bu yüzünü çoktandır göremez olmuştuk. 
     Yaşamlarını Babıali’den koparamayan Elif Naci ile Agop Arad’ın resimleri de, pek sevdiğim çocuksu bir arılığın içtenliğindeydi. 
     Yalnız ikisi de vaat ettikleri resimleri vermemekte en az Çallı kadar cimriydiler... Ne yapalım, her ressam, sevgili Mümtaz Yener kadar eli açık olmuyor. 
     
     Tanıdıklardan biri 
     - Sergiyi nasıl buluyorsunuz Halkımıza dönük mü, değil mi diye sordu. 
     Son yıllarda bu tür ölçüler yüreğimi de, boğazımı da sıkıp duruyor. 
     Bir sanatçı, konularında değil, yaratımında yansıtır toplumu... 
     Örneğin Gauguin, Tahiti resimleri yaptı diye Fransız toplumunun dışında mıdır yani Kimse, ne yaparsa yapsın, yetiştiği toplumun kültüründen ve onu yansıtmaktan soyutlayamaz kendisini. Sanatçıyı topluma dönük olup olmamak gibi katı ölçülerle sıkıştırmaya kalkmak yaratma özgürlüğüne ters düştüğü için, gerici bir bakıştır. Sanatı ve sanatçıyı yaralayan, yaratım dehasına aykırı bir demagojidir. Sanatçı dünyaya açıldığı ve insanlığa yeni yorumlar sunduğu kadar, yansıtır toplumu. Çünkü yaratıcı bir toplumun çocuğu olduğunu kanıtlar böylece. 
     
     Kültür Sarayı’ndaki sergide Türkiye’nin uzun süredir karşılaşamadığımız yüzünü görmekten duyduğum büyük mutluluğa rağmen tümden boşa basıp, Türkiye ilerliyor, Türkiye’de bir şeyler değişiyor gibi, inançlara da hemen kaptırmadım kendimi. 
     Janus’un bir de geriye dönük yüzü vardı. O yüzü de akıldan çıkarmamak gerekiyordu. Bağnazları, dar kafalıları, işkenceye ve cinayete tutkunları, asıcıları, kesicileri, ezicileri, düşün ve sanat düşmanlarıyla geriye dönük yüzü... 
     Üstelik politikacılar, çoğunlukla o yüzü okşamayı yeğliyorlardı. Ve o yüz, dünyada Türkiye’nin gerçek yüzü olarak biliniyordu. 
     
     Sergiden sonra sanatçı dostlarla geç saatlere kadar sürdürdük sanat konuşmalarını... 
     Aydın Cumalı, şarlatanlıkla sahteciliğe karşı bütün toplarını ateşleyerek, gümbürdetip durdu ortalığı... 
     Aydın’ınkine benzer bir bakış açısı yaygınlaşırsa, sanat vitrinlerindeki hiyerarşiyi yeniden düzenlemek, gerekebilir. 
     
     Mimar ve ressam Adnan Çoker’den de çok ilginç şeyler dinleyip öğrendim. Şeker Ahmet Paşa’nın, resmi Batı’dan öğrenmesine rağmen, yine de ufuk çizgilerinde nasıl Doğulu kalmış olduğunu anlattı. 
     Türkiye’de aydınların bir araya gelince, sadece politika konuşması alışkanlığı galiba artık bir ölçüde sona eriyor, evrensel sanat konuları da, gündeme girmeye başlıyordu. 
     
     Ancak Janus’un iki yüzü vardı... Sergide o akşam içime sinen ışıklı çağdaş Türkiye, yarın yine öteki yüzünü ortaya çıkarır sanatı da, sanatçıları da, yamyam çığlıklarıyla, açlıkla acıların kör cehennemine yuvarlayabilirdi. 
     Şimdilik tek avuntu, Türkiye’nin sadece dünyanın sandığı gibi, geriye bakan çirkin yüzden ibaret olmadığıydı. İleriye bakan ışıklı yüz de, zaman zaman ortaya çıkıyordu işte... 
     
     







</TEXT>
</DOC>
