<DOC>
<DOCNO> 146276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/ekonomi/eko01.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri dirsek atıyor 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Türkiye Giyim Sanayicileri Derneği TGSD Başkanı Umut Oran, aynı zamanda Dünya Hazır Giyim Federasyonu’nun IAF da Başkanı. IAF Kongresi’ni haziran ayında bölgedeki savaşa rağmen İstanbul’da düzenlemeye hazırlanan Oran, dünyaca ünlü modacıları kongreye getirecek. 
     Türk - Amerikan Konseyi’nin ATC geçtiğimiz haftalarda yapılan konferansına da katılan Oran, "Herkes başka bir telden çalıyordu. Siyasetçi başka, dış ticaret müşteşarlığı bambaşka bir dünyada. Diplomatların görüşleri farklı. Özel sektörün görüşleri farklı" diye konuşuyor. ABD ile ekonomik ortaklık konseyinin patronajının dışişlerine verildiğini söyleyen Oran, "Dışişleri ülkenin ticaretinden, ekonomisinden, pazarlarından, dinamiklerinden ne kadar anlar. Nitelikli sanayi bölgeleri QIZ konusunda kısa yoldan başarı kazanma yoluna gittiler. İçi boş ve doğru bir şey değil. Açık açık dışişleri resmen dirsek atıyor" diyor. 
     
     Tekstil ve hazır giyim sektörünün nitelikli sanayi bölgeleri QIZ kapsamına alınması konusunda bir gelişme oldu mu 
     Türkiye - ABD Ekonomik Ortaklık Komisyonu kuruldu. Patronajı Dışişleri’ne verildi. Dışişleri ülkenin ticaretinden, ekonomisinden, pazarlarından, dinamiklerinden ne kadar anlar Dışişlerinin göreviyle dış ticaretin görevi çok farklı. Şu anda bunu dışişleri yürütüyor. Onlarda QIZ konusunda belli bir devamlılık olmadığı için kısa yoldan başarı kazanma yoluna gitti. ABD bana ne verirse alayım da, maç berabere bitmesin’ diye. Olayın derinliğine inmedi. 
     QIZ’lere emek yoğun sektörleri dahil etmediğiniz zaman bu bölgeler bir amaca hizmet etmeyecektir. Dışişleri bu noktada bunu göremeyip biz bunu alalım noktasında. İçi boş ve doğru bir şey değil. Zaten herkes başka bir telden çalıyor. Bunu ATC’nin konferansında yaşadık. 
     
     Konferanstan edindiğiniz izlenim nasıldı 
     Herkes başka telden çalıyordu. Siyasetçi başka dünyadaydı, dış ticaret müşteşarlığı bambaşka dünyada. Diplomatların görüşleri farklı. Özel sektörün görüşleri farklı. Herkes birbirine dirsek atıyor. Açık açık Dışişleri resmen dirsek atıyor. ABD’nin karşısında Türkiye’nin böyle bir görünümü var. 
     
     Dış Ticaret Müsteşarlığı’nın DTM tavrı ne bu konuda 
     Dış ticaretten sorumlu bakanlık yok, kaldırıldı. DTM var ama o da nereye bağlı belli değil. Böyle bir şey olabilir mi ATC konferansına katılıyorsunuz, ne başbakan var ne de dış ticaretin başındaki kişiler. Bakıyorsunuz devletinizde bir çalışmamazlık başlamış. O zamanda alarm vermeye başlıyoruz. Bizim hükümetimiz çalışmıyor diye. Hükümet 1 milyar dolara odaklanmış vaziyette. Bu parayı ne olursa olsun alayım’ demek günü kutarmak oluyor. Biz ise günü değil geleceği kurtarmak lazım diyoruz. Türkiye’nin şu anda krediyi krediyle döndürme lüksü yok. Benim elimde olsa ben kredi almazdım. 
     
     Savaş hazır giyim sektörünü nasıl etkiliyor 
     Ben sektörüme savaş dışarıda bizim esas savaşımız içeride’ diyorum. Savaştan etkileneceğimiz doğrudur. Ama doğru mesajlar vermek lazım. Öncelikle ekonomiyi ayağa kaldırmak lazım. Ben savaşı lügattan çıkardım. 
     
     Sipariş iptalleri var mı 
     Kesinlikle yok. Bu konuda doğru mesaj vermek lazım. Mesela IAF’ın kongresini haziranda İstanbul’da yapacağız. 
     
     Moda devleri İstanbul’a geliyor 
     Uluslararası Hazır Giyim Federasyonu’nun IAF bu yılki kongresi haziran ayında İstanbul’da yapılacak. Kongre nedeniyle aralarında Kenzo, Louis Vitton gibi dünyaca ünlü modacıların da İstanbul’a geleceğini söyleyen Oran, kongrenin savaş nedeniyle iptal edilmeyeceğini belirtti. 24 Haziran’da düzenlenecek kongreye bin kişilik katılım beklediklerini açıklayan Oran, kongrenin İstanbul’un moda merkezi olması yolunda önemli bir adım olduğunu anlattı. Oran ayrıca IAF Kongresi’nin logosunun "iğne oyası" olacağını belirtti. 
     
     Sihirli üçgenle kalkınabiliriz’ 
     Sektörün geleceğine yönelik hazırlanan "Ufuk 2010" adlı çalışması neyi kapsıyor 
     2010 yılında tekstil hariç hazır giyim sanayi 34.8 milyar dolar ihracat gerçekleştirebilecek potansiyele sahip. Bu Türkiye’nin toplam ihracatına eşit. Japonya 2. Dünya Savaşı’ndan sonra ekonomik kalkınma mucizesi gerçekleştirdi. Bu sihirli üçgen dedikleri "özel sektör, siyaset ve bürokrasi" üçgeninin ortak çalışmasıyla gerçekleşti. Türkiye’de bu üçgen büyük bir kopukluk içinde. Bunu doğru çalışması lazım. Bunun için kaynağa ihtiyaç yok. 
     
     Biz müşterinin ayağına gidiyoruz’ 
     Yabancı müşterilerde bölgedeki savaş nedeniyle Türkiye’ye gelmekte tedirginlik yaşanıyor mu 
     Daha çok ABD’li müşterilerde seyahat tedirginliği var. ABD’liler şu anda sadece Türkiye’ye değil dünyanın her yerine seyahat etmeyi riskli görüyorlar. Bu tedirginliği 11 Eylül’den beri yaşıyorlar. Eskiden müşteriler her ay Türkiye’ye geliyordu. Şimdi ise altı ayda veya yılda bir geliyorlar. Artık biz daha çok gidiyoruz. 
     


SİYASET 

















</TEXT>
</DOC>
