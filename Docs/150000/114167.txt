<DOC>
<DOCNO> 114167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/spor/ygokce.html </URL>
<DATE> 2002/10/21/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Goller ve golcüler 
</HEADLINE>
<TEXT>

     Futbol yok... Yaratıcılık, hüner ve seyirci zevki çok az... Ama üç gol de güzel. Denizlispor’la Beşiktaş birbirlerini kontrol edip, günü hasarsız atlatmaya çalışırken, zaman zaman gerçekten zevksiz ve kalitesiz bir fizik mücadele sergilediler. Golleri görünceye kadar tartışmalı pozisyonlara tanık olduk. İlk yarıda Yasin’in omuzlarına bastırılarak düşürülmesi, ikinci yarıda Bencik’in Ali Eren tarafından kovalanırken, kural dışı müdahaleyle karşılaşması formsuz hakem Serdar Tatlı’nın dalgınlığına geldi. Bu pozisyonlar net penaltı mıydı Bize göre evet. Gerçeği bir kez de televizyondan göreceğiz. 
     Beşiktaş’ta Zago ve Ahmet Dursun yoktu. Yerlerini Ahmet Yıldırım’la İlhan Mansız almıştı. Ahmet Yıldırım savunmada başarıyla görev yaptı. Ama İlhan Mansız maçın seksen dakikasını ileride tek başına, Pancu ile Sergen’den yeterli destek almadan geçirdi. Tek santrfor olarak depar atması, alan boşaltması, uzak - yakın demeden ayağından şut çıkarması gerekiyordu. Ancak tüm gayretlerine karşın fizik noksanlarını kapatamadı. Bunda herhalde iki ameliyat arası yaşam biçiminin olumsuz etkisi olduğunu düşünüyorum. 
     Ali Tandoğan’dan yoksun oynayan Denizlispor, maçın hemen başında Mustafa Özkan ve Bencik ile inanılmaz gol fırsatları yakaladı. Ancak Beşiktaş savunması iyi günündeydi. Maçı baştan sona dengede tutmayı başardılar. 
     İlginç frikik golleri izledik. Denizlispor’un Kabat’la attığı golde Cordoba ve barajın anlaşılmaz hataları vardı. O yumuşacık top kimseye değmeden, hiçbir refleks müdahale ile karşılaşmadan kalecinin ve arkadaşlarının bakışları arasında ağlara gitti. Bu gol için Cordoba’ya eksi puan verelim ama maçın bitiş dakikalarında yaptığı kurtarışları ne kadar övsek az. O da hatalı başladığı maçı kahramanca bitirdi. Sergen bu defa hatasız kurulan barajın üzerinden o eski muhteşem sol plasesiyle Denizlispor çatalındaki örümcekleri toplayıverdi. Ne kalecinin müdahalesi yetti, ne barajın dikilmesi. Ardından gelen Pancu golü de bireysel becerinin parladığı anlarda bir takımın nasıl maç kazanacağına tipik bir örnekti. 
     Denizli tribünlerinde hafif sataşmalara ve küfürün bir adım önündeki çirkin sözlere tanık olduk. Bu sözleri duymamış olalım. Denizlili futbolseverler centilmen geleneklerine sahip çıkmalı. Futbolsuz günün golleri güzeldi. Oyunu unutalım, golleri ve golcüleri alkışlayalım. 
     
     



 SPOR 




































</TEXT>
</DOC>
