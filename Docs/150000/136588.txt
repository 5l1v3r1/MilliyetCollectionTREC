<DOC>
<DOCNO> 136588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/soneko04.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'ya göre bu yıl saniyede 1078 dolar borç faizi ödenecek 
</HEADLINE>
<TEXT>

     Türkiye son 10 yılda toplam 211.4 milyar dolar iç ve dış borç faizi ödedi. Türkiye'nin bu yıl ödemesi gereken borç faizleri de gözönünde bulundurulduğunda bu rakam 245.4 milyar dolara yükseliyor. 
     Ankara Ticaret Odası, Türkiye'nin iç ve dış borç faizini hesaplayarak ''Saniye Saniye Borç Faizi'' raporu hazırladı. 
     ATO raporunda, Türkiye'nin son 10 yılda ödediği borç faizleri, toplam ve ortalama olarak yıllık, aylık günlük olarak verilirken, dakikada ve saniyede ödenen borç faizi miktarları da hesaplandı. 
     Buna göre, 1993-2002 yıllarını kapsayan 10 yıllık dönemde, Türkiye, yılda ortalama 21.1 milyar, ayda 1 milyar 761 milyon, günde 57 milyon 918 bin, saatte 2 milyon 413 bin, dakikada 40.2 bin, saniyede de 670 dolar borç faizi ödemesi gerçekleştirdi. 
     
     BU YIL SANİYEDE 1078 DOLAR BORÇ FAİZİ ÖDENECEK 
     ATO'ya göre, Türkiye bu yıl saniyede 1078, dakikada 64.7 bin, saatte 3 milyon 881 bin, günde 93 milyon 151 bin, ayda 2 milyar 833.3 milyon, yılda 34 milyar dolar iç ve dış borç faizi ödemesi gerçekleştirecek. 
     
     ATO BAŞKANI AYGÜN 
     Raporu değerlendiren ATO Başkanı Sinan Aygün, Türkiye'de uygulanan yanlış politikalar, yanlış yatırımlar ve savurganlık nedeniyle 2003 yılı da dahil edildiğinde Türkiye'nin faize son 11 yılda 245 milyar dolar ödemek zorunda kaldığını bildirdi. Aygün, ''bizi faiz ve borç bu hale getirdi. 245.4 milyar doları, bir dolarlık banknotlar olarak yan yana sıralarsak, dünyanın etrafını 95 kez dolaşırdı'' dedi. 
     Türkiye'nin ekonomisini düze çıkarması için faiz problemini çözmesi gerektiğini belirten Aygün, ülke kaynaklarının faiz ödemesine harcandığını, bu yetmezmiş gibi üzerine IMF ve yurtdışından borçlanılarak faizlerin ödendiğini kaydetti. Aygün, ödenen faizin ne kadar büyük bir miktar olduğunu göstermek için bir dolarlık banknotların üst üste konulmasıyla 245 kilometre yüksekliğinde bir para kulesi oluşturulabileceği örneğini verdi. 
     Sinan Aygün, ''son 11 yılda ödenen 245.4 milyar dolar borç faizi ile yeni bir ülke kurulabilirdik. Bu kadar yüksek borçlanma yapmamıza rağmen alınan borçları yatırımlarda degerlendirip, ekonomiyi geliştiremedik. Aş ve iş yaratamadık. Alınan her borç bir önceki borcun faizini ödemekten başka bir işe yaramadı'' dedi. 
     





</TEXT>
</DOC>
