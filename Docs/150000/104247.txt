<DOC>
<DOCNO> 104247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo15.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor "Rehavete yer yok, hedef 3 puan" 
</HEADLINE>
<TEXT>

     Adanaspor Teknik Direktörü Bahri Kaya, yeterince hazır olmamalarına karşın 3 maçta 7 puan toplayıp hedeflerini aştıklarını belirterek, ''Rehavete kapılmak yok'' dedi. 
     Bahri Kaya, düzenlediği basın toplantısında, Göztepe deplasmanında ilk yarıda kötü oynadıklarını, ikinci yarıda ise toparlanarak karşılaşmayı 4-1 kazanmayı başardıklarını söyledi. 
     Lige henüz hazır olmadıklarını ve 3-4 hafta sonra daha iyi futbol sergileyeceklerini belirten Kaya, taraftarlardan sabır ve zaman isteyerek, şunları kaydetti 
     ''İyi bir hava yakaladık. Ancak sporcularımız yüzde 60 kapasiteyle oynuyorlar. Henüz eksiklerimiz var. Şimdiye kadar kendi gücümüzdeki takımlarla oynayarak 3 maçta 7 puan topladık. Gerçeği söylemek gerekirse hedeflediğimiz puanın üzerine çıktık. 
     Rehavete kapılmak yok. Hata sonunda yapacağımız Trabzonspor maçının zor geçeceğini biliyoruz. Trabzospor'un yeni transferleri, kadrosu ve gücüyle puan cetvelindeki yeri ters orantıda. Hiç galibiyetleri ve golleri olmadığı için bize saldıracaklar. Gerekli önlemleri alacağız. Trabzonspor'u ilk ciddi rakip olarak görüyoruz. Bu maçı da kazanırsak hedef büyüteceğiz.'' Kadronun yeterli olduğunu ve transfer düşünmediklerini belirten Kaya, ''Kendimi diğer antrenörlerden şanslı görüyorum. İyi bir başkan, profesyonel bir yönetim ve kaliteli sporculara sahibiz. Bu kadar olumlu gelişmeler karşısında başarılı olmamamız için hiçbir neden yok'' diye konuştu. 
     Kaya, hazırlıkların Çıldırım Tesisleri'nde sürdüğünü, sakatlığı süren Ohen Kennedy'nin dışında takımda eksiklerinin bulunmadığını sözlerine ekledi. 
     





</TEXT>
</DOC>
