<DOC>
<DOCNO> 145034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/soneko12.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da haftaya bakış... 
</HEADLINE>
<TEXT>

     Borsa'da bu hafta, Irak savaşının gelişimi ile hükümetin ekonomik program çerçevesindeki uygulamaları belirleyici olacak. 
     Şeker Yatırım Portföy Yönetimi Müdür Yardımcısı Aslı Yüksel, geçtiğimiz hafta Irak savaşının başlaması ve tezkereye bağlı kaynak paketinin iptalinin sert satışları getirdiğini anımsattı. 
     Endekste 9,450 puan seviyesindeki desteğin kırıldığına işaret eden Yüksel, faizlerde görülen sert sıçramaların, kamu finansman maliyetinin artışı ve iç borçların çevrimi ile ilgili olumsuz senaryoların tekrar konuşulmasına neden olduğunu bildirdi. 
     Yüksel, ''gelecek olan kaynağın kamu finansmanını rahatlatacağı bir gerçekti. Bu kaynağa alternatif olarak IMF programında gelecek dönemde bir revize beklemek gerektiğine inanıyoruz'' dedi. 
     Siyasi ve ekonomik haberlerin ve gelişmelerin bu kadar yoğunlaştığı dönemde, sadece teknik analizlerin yeterli olmayacağına dikkat çeken Yüksel, şu yorumda bulundu 
     ''İMKB Ulusal 50 endeksi hisseleri ile birlikte endeksin teknik analiz değerlendirmesi yapıldığında orta vadeli göstergelerin alım için izle önerisi ürettiği görülüyor. 
     Dolayısıyla, 9,000 ve 8,700 destekleri önümüzdeki dönemde önemli. 9,000 aynı zamanda 0,52 cente de denk gelen güçlü bir destek seviyesi. Siyasi ve ekonomik kanattaki belirsizliğin dağılmasının yanı sıra faizlerde geri çekilmeyle yön tayininin desteklenmesi, alım önerisi olarak değerlendirilebilir. Olası yukarı hareketlerde ise 10,500-10,800-11,200 dirençleri takip edilmeli." 
     




</TEXT>
</DOC>
