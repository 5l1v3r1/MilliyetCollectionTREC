<DOC>
<DOCNO> 114850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun23.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Keskin nişancı şüphesiyle iki kişi tutuklandı 
</HEADLINE>
<TEXT>

     ABD'de yerel saatle sabaha karşı Maryland'de bir otoyol yakınındaki mola yerinde arabalarının içinde uyurken yakalanan, Muhammed adıyla da bilinen John Allen Williams 42 ile 17 yaşındaki üvey oğlu John Lee Malvo'nun, 10 kişiyi uzaktan tüfekle vurarak Washington bölgesini dehşete boğan keskin nişancılar olduğu sanılıyor. 
     Amerikan basını, polis kaynaklarına dayanarak, yakalananların gerçek keskin nişancı katiller olduğunu duyuruyor. Bu kişiler, polis tarafından dün geceden beri aranan 1990 model Chevy Caprice marka araçlarının içinde bulunurken, ilk cinayetlerin işlendiği ve soruşturmanın yürütüldüğü merkez olan Montgomery ilçesine götürülerek sorgularına başlandı. 
     Tutuklamaların, mola yerindeki bir vatandaşın, televizyonlardan aranan aracın plakasının anons edilmesinden sonra polisi araması sayesinde yapıldığı belirtiliyor. 
     Fox televizyonu, Körfez Savaşı'na da katılmış ve keskin nişancı eğitimi almış eski asker Williams'a ilişkin ilk ipuçlarının, Williams'ın bir arkadaşına, keskin nişancı cinayetlerinden birini çok detaylı anlatması ve şüphelenen arkadaşının, "bunu ancak bu cinayeti işleyen bilebilir" düşüncesiyle polise ihbar etmesiyle ele geçirildiğini duyurdu. 
     Keskin nişancı katil, Washington bölgesinde 2 Ekim'den bu yana 10 kişiyi öldürmüş, 3 kişiyi yaralamıştı. 
     Williams'ın eski eşi Mildred da FBI tarafından sorgulanırken, Williams'ın, Washington'ın güneydoğusunda, Maryland eyaletinde kız kardeşi Adele Moses ile birlikte oturduğu belirtildi. Williams'ın, Tacoma'daki Fort Lewis askeri üssünde görev yaptığı da söyleniyor. 
     FBI, Tacoma'da bir evin arka bahçesini, keskin nişancı soruşturmasıyla ilgili olarak metal dedektörlerle aramış ve bazı kanıtları bir kamyona yükleyerek götürmüştü. FBI'ın, bir ağaç kütüğünde kurşun ve benzeri materyal bulduğu belirtiliyor. 
     Fox televizyonuna göre, soruşturmada, çalıntı bir kredi kartı da kilit rol oynadı. Kredi kartının, Alabama'da 21 Eylül'de bir içki dükkanının soyulması sırasında çalındığı tespit edildi. Bu soygunda, 52 yaşındaki Claudine Parker, dükkanı kilitleyip arabasına yürürken vurularak öldürülmüştü. Fox'un haberinde, keskin nişancının, Washington polisinden talep ettiği 10 milyon dolarlık parayı, bu kredi kartına transfer ettirmeye çalıştığı belirtildi. 
     FBI, Alabama'da milis grupların eğitim yaptığı yer olarak bilinen "Camp Ground Zero USA"yı da incelemeye aldı. 
     The Baltimore Sun gazetesi ise Montgomery'deki silahlı olaylardan birinde, tutuklanan John Lee Malvo'nun parmak izi bulunduğunu yazdı. 
     Seattle Times gazetesi, Williams ve Malvo'nun, 11 Eylül sonrası Amerikan karşıtı düşüncelerden hareketle saldırıları gerçekleştirmiş olabileceklerini savundu. Gazeteye göre, her iki kişi de uçak kaçırarak 11 Eylül saldırılarını yapan teröristler hakkında sempatiyle konuşmalarıyla biliniyor. Ancak tutuklanan bu iki kişinin, terör örgütü El Kaide ile bilinen bir bağlantısı bulunmadığı belirtiliyor. Tutuklananlardan 17 yaşındaki Malvo'nun, Jamaika vatandaşı olduğu söyleniyor. 

     
</TEXT>
</DOC>
