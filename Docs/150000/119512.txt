<DOC>
<DOCNO> 119512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sondun14.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Berliner Zeitung "Türkiye Avrupa'ya aittir" 
</HEADLINE>
<TEXT>

     Almanya'da yayımlanan Berliner Zeitung gazetesi, Türkiye'nin AB üyeliğine destek verdi. 
     Gazetenin, ''Türkiye Avrupa'ya aittir'' başlıklı yorumunda, ''AK Parti lideri Recep Tayyip Erdoğan Avrupa'nın başkentlerinde turlar, yardımcısı Abdullah Gül ülkede kabine oluşturur ve Kıbrıs'ta adanın yeniden birleşmesine ilişkin görüşmeler önemli bir safhaya girerken, Avrupa'nın sağcıları Türkiye'nin AB üyeliğine karşı esip gürlüyorlar'' denildi. 
     Avrupa Konvansiyonu Başkanı Valery Giscard d'Estaing'in Türkiye'nin üyeliğine karşı yaptığı açıklamaya değinilen yorumda, ''Avrupa Parlamentosu'ndaki muhafazakarlar bu sinyali aldılar ve bu hafta içinde Alman Hıristiyan Sosyal Birliği CSU de bu NATO ortağının AB üyeliğine itiraz edecek. Gerekçe ise Türkiye'nin bir Müslüman ülke olarak Avrupa değerler topluluğuna uymaması'' ifadesi kullanıldı. 
     Türkiye'nin AB üyeliği lehinde ya da aleyhinde verilecek kararın önemine işaret edilen yorumda, ''Türk ve Amerikalıların baskısına rağmen Avrupalılar tereddütlü. Bu tereddüt sadece Türkiye'nin zengin olmamasından, demokrasideki eksikliklerinden ya da insan hakları ihlallerinin yaşanmasından değil, aynı zamanda Türkiye'nin 70 milyon nüfusuyla ikinci en büyük AB devleti haline gelerek Birlik içindeki güç dengelerini alt üst edebilecek olmasından kaynaklanıyor'' görüşüne yer verildi. 
     Yorumda, Türkiye'nin istikrara kavuşmasının Avrupa'nın çıkarına olduğu, bu yüzden Aralık ayında Kopenhag'da yapılacak AB zirvesinde Ankara'ya müzakere tarihinin verilmesi gerektiği belirtildi. Yorumda, daha sonra şöyle denildi 
     ''Türkiye, Avrupa'nın güvenliği ve Balkanlar ile Akdeniz alanının istikrarı için çok önemlidir. Türkiye aynı zamanda, büyük potansiyeli olan dikkate değer bir ticaret ortağıdır. Neticede Türkiye, Batı Avrupa'da yaşayan üç milyondan fazla göçmen ve ailelerinin vatanıdır. Bu yüzden de Avrupa bir yükümlülük altındadır... 
     Sadece büyük bölümü Avrupa'da olmadığı için Türkiye'yi AB'ye almamak komik olacaktır. Avrupalıların Türkiye'yi bir Avrupa devleti olarak gördüklerine ilişkin temel karar çoktan verilmiş ve defalarca teyit edilmiştir. Daha 1949 yılında ülke Avrupa Konseyi'nin üyesi olmuş, 1952'de NATO'ya girmiştir. Bunun da ötesinde, Avrupa Ekonomik Topluluğu 1963 yılında Ankara ile bir Ortaklık Anlaşması yapmıştır. Bu anlaşma, bilahare bir üyelik imkanını öngörmektedir.'' 
     
     FINANCIAL TIMES DEUTSCHLAND 
     Financial Times Deutschland gazetesinde çıkan bir yorumda da, Türkiye'nin AB üyeliğinin, NATO'nun önemli bir müttefiki olmasının ötesinde, İslamiyet ile demokrasinin bağdaştırılmasının tüm Müslüman dünyasında yankı bulması açısından önemli olduğu belirtildi. 
     ''Alman ve Avrupalı şüphecilerin, çelişkilerin neden olduğu korkularını ölçü olarak almaktan vazgeçmeleri'' istenen yorumda, ''Türkiye'deki yeni hükümet, dinin gerekçe gösterildiği önyargılarla değil, yaptığı işlerle ölçülmelidir'' denildi. 
     





</TEXT>
</DOC>
