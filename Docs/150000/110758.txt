<DOC>
<DOCNO> 110758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/soneko14.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Zam kararnamesi hazır" 
</HEADLINE>
<TEXT>

     Maliye Bakanı Sümer Oral, hükümetin memur maaşlarına yaptığı 100 milyon liralık brüt artışın uygulanabilmesi için gerekli kararname taslağının hazırlandığını ve bugün Başbakanlığa gönderileceğini bildirdi. 
     Maliye Bakanı Oral, CNBC-e canlı yayınında yaptığı açıklamada, ''15 Ekim'e kadar, kararnamenin bütün imzaları tamamlanır ve uygulamaya geçer. Sayın Cumhurbaşkanı tarafından da onaylandıktan sonra 15 Ekim'de bu zammı, memurlarımız ve memur emeklilerimiz alabilecek'' dedi. 
     Oral, IMF'nin, dördüncü gözden geçirmenin tamamlanabilmesi için ön koşul olarak ortaya koyduğu yeni vergi tasarısının, Niyet Mektubu'nda öngörüldüğü gibi, bu ay içinde Meclis'e sunulacağını da bildirdi. 
     2003 bütçesinin ise Yüksek Planlama Kurulu'nda son kez görüşüldükten sonra 17 Ekim'e kadar Meclis'e gönderileceğini anlatan Bakan Oral, yeni hükümetin herhangi bir erteleme yapmaması halinde Mali Milat'ın da, bugünkü şekli ile 1 Ocak 2003'te yürürlüğe gireceğini kaydetti. 
     Bakan Oral, Milli Eğitim Bakanlığı'nın istediği beş bin yeni öğretmen kadrosunun açılmasına ilişkin çalışmaların tamamlandığını anlatırken, ''30 bin kadroyu vermiştik, fakat buna ek olarak 5 bin kadronun daha ihtiyacı ortaya çıktı. Onun da değerlendirmelerini yaparak, 5 bin öğretmen kadrosunu da bugün, yarın Milli Eğitim Bakanlığı'na da intikal ettireceğiz'' dedi. 
     





</TEXT>
</DOC>
