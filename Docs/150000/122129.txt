<DOC>
<DOCNO> 122129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/soneko07.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP'tan ihracatın profili... 
</HEADLINE>
<TEXT>

     GAP bölgesinden, 10 ayda, 5 kıtadaki 117 ülke ve yurtiçinde 11 serbest bölgeye yüzde 8.5'luk düşüşle 477 milyon 587 bin dolarlık tarımsal, hayvansal ve sınai ürün ihraç edildi. 
     Geçen yılın aynı döneminde, 113 ülke, 8 serbest bölgeye 524 milyon 276 bin dolarlık ihracat gerçekleştirilmişti. 
     Güneydoğu Anadolu İhracatçı Birlikleri Başkanı Abdulkadir Çıkmaz, yaptığı açıklamada, 2002 Ocak-Ekim döneminde 343 milyon 614 bin dolarlık tekstil, 52 milyon 866 bin dolarlık hububat, bakliyat, yağlı tohumlar ve ürünleri, 50 milyon 946 bin dolarlık kuru meyve, 17 milyon 374 bin dolarlık sınai ürün ve 12 milyon 787 bin dolarlık hayvan ve hayvansal ürün ihracatı yapıldığını söyledi. 
     İhracatın yüzde 83'ünün Gaziantep, kalanının bölgedeki 5 irtibat bürosundan alınan tescillerle yapıldığını belirten Çıkmaz, ''En çok ihraç edilen ürünleri makine halısı, sentetik iplikler ve sentetik mensucat en çok ihracat yapılan ülkeleri ise İtalya, Irak ve Almanya oluşturdu'' dedi. 
     
     ÜLKE GRUPLARI VE ÜLKELER 
     Ülke gruplarına göre ihracata da değinen Çıkmaz, aynı dönemde Avrupa'ya 197 milyon 758, Ortadoğu'ya 121 milyon 438, Türk cumhuriyetlerine 34 milyon 283, BDT'ye 12 milyon 629, Afrika'ya 16 milyon 880, Amerika'ya 33 milyon 763, Asya'ya 8 milyon 807, diğer ülkeler ve serbest bölgelere 52 milyon 29 bin dolarlık ihracat yapıldığını kaydetti. 
     ABD'den AB ülkeleri ve Japonya'ya kadar olan coğrafyada, San Marino, Pitcairn Adası, Barbados, Togo ve Kiribati gibi ülkelere dahi ihracat yaptıklarını ifade eden Çıkmaz, ''Ülkeleri bir kenara bıraktık, insan bulunan her yerleşim yerini pazar kabul etmeye başladık'' diye konuştu. 
     





</TEXT>
</DOC>
