<DOC>
<DOCNO> 133480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur03.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem Elazığ ve çevresinde de hissedildi... 
</HEADLINE>
<TEXT>

     Merkez üssü Tunceli'nin Pülümür ilçesi olan 6.5 büyüklüğündeki deprem, Elazığ ve çevresinde de hisssedildi. 
     Fırat Üniversitesi Rektörü Prof. Dr. Feyzi Bingöl, bu bölgedeki depremlerin devam edeceğini söyledi. 
     Tunceli'deki depremin Kuzey Anadolu fayı ile Doğu Anadolu fayının kesiştiği noktada meydana geldiğini belirten Bingöl, depremin Kuzey Anadolu fayı üzerinde olduğunu ve Doğu Anadolu fayının da aktif bulunduğunu söyledi. 
     Bingöl, Kuzey Anadolu fayı üzerinde Marmara depreminden sonra bilimsel çalışmaların yoğunlaştığını ifade ederek, ''Bu bölgede, Doğu'da büyük bir bilimsel çalışma yapılmıyor. Bu deprem de gösteriyor ki Doğu Anadolu fayı aktiftir. Depremlerin mevsimle bir ilgisi yok, ancak bu bölgedeki depremler devam edecektir. Bunu biliyoruz ama zamanı konusunda bir şey söylemem mümkün değil'' dedi. 
     Bu arada, Elazığ'da depremden sonra kısa süreli panik yaşandı. 
     
     BİNGÖL UYARMIŞTI 

     Rektör Bingöl, 8 Ocak'ta, Doğu Anadolu fayının aktif, ancak Kuzey Anadolu'dakine göre hareket kabiliyeti daha az bir fay olduğunu belirterek, ''Bu fay üzerinde mutlaka bir deprem olacaktır'' demişti. 
     Bingöl, Kuzey Anadolu fayı kadar önemli ikinci fayın da Doğu Anadolu fay hattı olduğunu belirterek, şunları söylemişti 
     ''Bu da aktif bir fay ve yaşı Kuzey Anadolu fayıyla aynı. Ancak hareket kabiliyeti Kuzey Anadolu fay hattına göre daha az. Bu fay üzerinde meydana gelmiş çeşitli depremler var. Olası bir 6 şiddetindeki depremi yapılarınız sağlamsa atlatabilirsiniz.Bu fay üzerinde mutlaka bir deprem olacak. Ama büyüklüğü konusunda şu şiddette olacak demek zor olsa bile bu fay üzerinde deprem mutlaka olacaktır.'' 
     





</TEXT>
</DOC>
