<DOC>
<DOCNO> 138012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo28.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay'a Aston Villa'dan ikinci bir şans... 
</HEADLINE>
<TEXT>

     İngiltere'nin Aston Villa takımında oynayan milli futbolcu Alpay Özalan'a takımda kalması için ikinci bir şans verildi. 
     Türkiye'nin Dünya Kupası'nda 3. olmasının ardından İspanya'nın Real Madrid ve FC Barcelona gibi ünlü kulüplerinden gelen transfer önerilerinden sonra fiyatının yükseltilmesini isteyen Alpay ile arası açılan Aston Villa Menajeri Graham Taylor, bu sezon Türk futbolcuya en son ekim ayında olmak üzere 4 kez takımda yer verdi. 
     Taylor, kulübün internet sitesine yaptığı açıklamada, Alpay ile bir görüşme yaptığını, Türk futbolcunun yeniden takıma girmek ve herşeye yeniden başlamak istediğini, bu konuda da kendisini ikna ettiğini, görüşmenin sonucundan memnun kaldığını bildirdi. 
     Taylor, her zaman açık kapı bıraktığı Alpay'ın yeniden ilk 11'de yer alabilmek için büyük bir mücadele gücüne sahip olduğunu ve kendisine inandığını söyledi. 
     2000 yılının temmuz ayında 5 milyon sterline Fenerbahçe'den Aston Villa'ya transfer olan Alpay'ın, geçen yaz dünya üçüncüsü olan milli takımdaki başarılı performansı sonrası gelen transfer önerileri sonunda fiyatının artırılmasını istemesi üzerine Taylor, gelen başarı ve yapılan önerilerin, Türk futbolcusunun başını döndürdüğünü kaydetti. 
     Taylor, gelen önerilerin belirsiz olduğunu ve takımdan ayrılmak isteyen Alpay'a kulübün ilkeleri gereği bunun olamayacağını ilettiklerini, kendisinin de gerçeği daha sonra anladığını söyledi. 
     





</TEXT>
</DOC>
