<DOC>
<DOCNO> 124621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sondun13.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Monica Lewinsky'ye İtalyan televizyonundan sansür 
</HEADLINE>
<TEXT>

     İtalyan devlet televizyonu Rai'de bir programın konuğu olarak İtalya'ya gelen Monica Lewinsky ile röportaj yapılmasına, Rai Başkanı Antonio Baldassare ve devlet televizyonunun bağlı olduğu İletişim Bakanı Maurizio Gasparri karşı çıktı. 
     Eski ABD Başkanı Bill Clinton ile seks skandalı yaşayan eski Beyaz Saray stajyeri Lewinsky, Rai1'de pazar günleri yayınlanan müzik-eğlence programı ''Domenica İn''in konuğu olarak Roma'ya geldi. 
     Rai Başkanı Baldassare, ''Genel Direktör Agostino Sacca'yı, Lewinsky'nin bir kamu televizyonunda çıkmasının uygun olup olmadığını kontrol etmesi için görevlendirdim'' dedi. 
     İletişim Bakanı Gasparri de, bugün yaptığı yazılı açıklamada, Lewinsky'nin devlet televizyonunda görünmesinin uygun olmayacağını belirtti. 
     Lewinsky'nin, yarın canlı yayınlanacak programa katılıp katılmayacağı henüz kesinleşmedi. 
     





</TEXT>
</DOC>
