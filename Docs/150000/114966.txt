<DOC>
<DOCNO> 114966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/siyaset/siy01.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’ye jet raportör 
</HEADLINE>
<TEXT>

AKP’nin kapatılması ve tedbiren Erdoğan’ın genel başkanlıktan düşürülmesi davasını açan Yargıtay Başsavcısı’nın isteği, Anayasa Mahkemesi Başkanı tarafından hemen raportöre gönderildi 
     ANKARA Milliyet 

     Anayasa Mahkemesi Başkanı Mustafa Bumin, AKP’nin kapatılmasına ilişkin davayı uzun bir süreç olarak niteleyerek, "10 günde bitmesi mümkün değil. Ama tedbir kararı ne kadar sürede karara bağlanır, bilemiyorum. Bu raportöre bağlı" dedi. 
     Bumin, gazetecilerin Yargıtay Cumhuriyet Başsavcısı Sabih Kanadoğlu’nun AKP’nin kapatılmasına ilişkin başvurusunu hukukçu gözüyle yorumlaması istemleri üzerine, teorik konularda ilgili uzmanlarca açıklamalar yapıldığını kaydetti. Yorum yapmak istemeyen Bumin, şöyle konuştu 
     "Bu konularda hassas olunması lazım. Söyleyeceğim söz yanlış değerlendirilebilir. Herkesin sahip olduğu temel haklardan, düşünce ve ifade özgürlüğünden ben yeterince yararlanamam. Düşündüklerimi açıklayamam, kendime saklamam lazım. Konuşmak kolay, ben zoru yapmaya çalışıyorum. Zor olan susmak. Görevde kaldığım sürece az konuşmak, gündemde kalmamak istiyorum." 
     
     Kapatılma süreci uzun 
     Kanadoğlu’nun başvurusunda, AKP’nin kapatılmasını ve tedbiren Erdoğan’ın genel başkanlıktan düşürülmesini istediğini anımsatan Bumin, partinin savunması ve buna karşılık Başsavcı’nın değerlendirmesi için birer ay süre tanındığını belirterek, şunları söyledi 
     "Tedbir kararı için raportörün raporu heyete sunulmalı. Heyet tarafından karar verilme aşamasında raportör raporu eğer karar verilmesi için yeterliyse, karara bağlanır. Ama kapatılmaya ilişkin süreç uzun. Tedbir kararını bilemiyorum. Ben dün önceki gün başvuru gelince bir saat sonra hemen raportöre verdim. Akşam da evde 20 sayfalık iddianameyi, altını çizerek dikkatlice okudum. Raportör de şu anda hazırlığını yapıyor." 
     



 SİYASET 


















</TEXT>
</DOC>
