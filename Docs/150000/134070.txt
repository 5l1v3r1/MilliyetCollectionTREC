<DOC>
<DOCNO> 134070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun21.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mandela'dan Bush'a sert suçlama... 
</HEADLINE>
<TEXT>

     Eski Güney Afrika Devlet Başkanı Nelson Mandela, ABD Başkanı George Bush'u Irak politikası nedeniyle sert dille eleştirdi ve ABD Başkanı'nı ''dünyayı soykırıma sürüklemeye çalışan dar görüşlü, doğru-dürüst düşünemeyen biri'' olarak niteledi. 
     Irkçı Güney Afrika rejimine karşı uzun soluklu mücadelesi nedeniyle Nobel Barış Ödülü'nü alan Mandela 84 , bugün Johannesburg'da yapılan Uluslararası Kadın Forumu toplantısında yaptığı ''Evrensel dönüşüm için cesur liderlik'' konulu konuşmasında, ABD Başkanı Bush ve İngiltere Başbakanı Tony Blair'i, Genel Sekreteri siyah olduğu için Birleşmiş Milletler'i zayıflatmakla suçladı. 
     ''Bugün olanlar, Bush'un Irak'ta yaptıkları bir trajedidir'' diyen Mandela, ''Başkanı basiretten yoksun, düzgün düşünemeyen bir gücün, dünyayı bir soykırıma sürüklemek istemesini kınıyorum. Hem Bush, hem de Blair, seleflerinin desteklediği bir ideali BM zayıflatıyorlar. Bu, BM genel sekreteri siyah olduğu için mi oluyor genel sekreter beyaz olsaydı bunu asla yapmazlardı'' diye konuştu. 
     BM'nin Irak'a karşı alacağı her kararı şartsız destekleyeceklerini belirten Mandela, BM'nin desteği olmadan yapılacak bir harekatın kabul edilemeyeceğini ve dünya politikası için kötü örnek olacağını söyledi. 
     ABD'nin insan hakları karnesini de sert dille eleştiren Mandela, ''Eğer ağza alınamaz katliamlar işlemiş bir ülke varsa, orası ABD'dir. Onlar için insanların önemi yoktur. Japonya'da masum insanları öldürmeye karar verdikleri için mi şimdi dünyanın jandarmasıymış gibi davranıyorlar'' diye sordu. 
     Özellikle ABD'de olmak üzere insanların Irak'ta askeri harekata karşı olmasından memnuniyet duyduğunu belirten Mandela, Bush'u kastederek, ''Umarım bu muhalefet, bir gün onun hayatının en büyük hatasını yaptığını anlamasını sağlar'' dedi. 
     ''Niçin ABD bu kadar küstah davranıyor Bush'un tek istediği Irak petrolü'' ifadesini kullanan Mandela, ABD halkından Bush'un politikalarına karşı çıkmasını ve seçimlerde oylarıyla onu iktidardan indirmesini istedi. 
     Irak'ı da BM ile tam işbirliği yapmadığı için eleştiren Mandela, Blair'e ise ''O artık İngiltere Başbakanı değil, ABD'nin Dışişleri Bakanı'' eleştirisini yöneltti. 
     





</TEXT>
</DOC>
