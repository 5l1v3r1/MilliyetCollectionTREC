<DOC>
<DOCNO> 136820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/dunya/dun01.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO’dan üçlü’ye uyarı mektubu 
</HEADLINE>
<TEXT>

     GÜVEN ÖZALP Brüksel 

     Günlerdir Türkiye’nin devereye sokulmasını istediği 4. madde nedeniyle defalarca toplanan ancak Fransa, Almanya ve Belçika’nın itirazları nedeniyle sonuca varamayan NATO’nun ne denli büyük bir kriz içinde olduğu belgelerele de ortaya çıkmaya başladı. NATO’nun zarar görmemesi için büyük çaba harcayan Genel Sekreter Lord George Robertson’ın basına sızan bir iç yazışmasında takındığı sert tavır yaşanan çıkmazın boyutlarını da ortaya koyuyor. 
     NATO üyelerinin daimi temsilcilerine gönderilen ve 12 Şubat tarihini taşıyan bir notta Robertson özellikle üç vetocu ülkeyi sert bir dille eleştiriyor. Zaman zaman diplomasi sınrılarını da aşan iç yazışma belgesinde Fransa, Almanya ve Belçika’nın tutumu nedeniyle Türkiye’nin olası bir savaş halinde korunmasına ilişkin kararın alınamamasının NATO açısından büyük zararlar yaratacağına dikkat çeken Robertson, "ittifak’ı batırıyorsunuz. Bunun bütün sorumluluğu sizin olacak" ifadelerini kullanıyor. 
     Irak’ın silahlarının gerçek anlamda kapsama alanında bulunan tek NATO müttefikinin Türkiye olduğunu kaydeden Robertson’ın bu konudaki mesajı ise "Türkiye’nin güvenliğiyle oynuyorsunuz" şeklinde belirginleşiyor. Roberston, İttifak’ın istihbarat birimlerinin elindeki bilgilerin, tehdidin gerçek olduğunu ortaya koyduğunu belirterek "Irak’ın füzelerinin Kuveyt’e yönlenmiş beklediğini biliyoruz. Bu füzeler neden Türkiye’ye de yönelik olmasınlar Türkiye gerçekten tehdit altındadır ve NATO görevini yapmalıdır" ifadelerini kullanıyor. 
     Dün uzlaşma belirtisi olmaması nedeniyle ve temaslar tamamen kilitlendiği için toplanamayan NATO’nun bugün ya da pazartesi günü toplanarak tekrar uzalaşma çabalarını sürdürmesi bekleniyor. 
     



 DÜNYA 













</TEXT>
</DOC>
