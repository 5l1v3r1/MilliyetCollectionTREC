<DOC>
<DOCNO> 100941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun05.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Worldcom'daki sahtekarlığın boyutu sanılandan çok daha büyük. 
</HEADLINE>
<TEXT>

     ABD'yi saran şirket yolsuzlukları dalgasında iflas eden haberleşme devi WorldCom firmasında yapılan muhasebe sahtekarlığının boyutunun, sanılandan çok daha yüksek olduğu ve 7 milyar doları aştığı ortaya çıktı. 
     Hakkında yasal soruşturmanın sürdüğü WorldCom şirketinden yapılan açıklamada, son denetimler çerçevesinde, firmanın son üç yıldaki muhasebe hesaplarında 3.3 milyar dolarlık bir açığın daha belirlendiği bildirildi. 
     Şirketin geçen aylarda ortaya çıkarılan yolsuzluğunda, son yıllarda meydana gelen 3.8 milyar dolarlık zararın, muhasebe sahtekarlığıyla olmamış gösterildiği belirlenmişti. Yeni ortaya çıkarılan 3.3 milyar dolarlık sahtekarlıkla birlikte, şirketin son yıllarda muhasebe oyunlarıyla saklanan zararı, 7.1 milyar dolara ulaştı. 
     Worldcom, ayrıca 2000 yılından bugüne kadar elde edilmiş görünen 50.6 milyar dolar karı da iptal edebileceğini belirterek, bu durumda özvarlığını, fabrika, makine ve teçhizatını yeniden gözden geçirmesi gerekebileceğini açıkladı. 
     ABD'nin ikinci büyük uzun mesafe telefon şirketi olan WorldCom'daki yolsuzluğun boyutunun büyümesinin, zaten şirket skandallarıyla sarsılan finans piyasalarındaki huzursuzluğu daha da artırmasından kaygı duyuluyor. 
     Piyasalara 41 milyar dolar borcu bulunan WorldCom, yolsuzluğun ortaya çıkarılmasının ardından iflasını istemişti. 
     





</TEXT>
</DOC>
