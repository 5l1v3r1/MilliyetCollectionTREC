<DOC>
<DOCNO> 108723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur07.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'a hep kar yağacak... 
</HEADLINE>
<TEXT>

     Türkiye'nin önemli kış turizmi ve kayak merkezlerinden Uludağ'da, ılıman iklim koşullarında da merkezin karsız kalmaması için devreye girecek suni karlama sisteminin, bu yıldan itibaren kullanılabileceği bildirildi. 
     Güney Marmara Turistik Otelciler ve İşletmeciler Birliği GÜMTOB Başkanı Işık Uğurtuğ, Uludağ'da sezon hazırlıklarının tüm hızıyla sürdüğünü belirtti. 
     Uludağ'da, geçen yıl kar kalitesi ve müşteri yoğunluğu açısından son derece iyi bir sezon geçirildiğini ifade eden Uğurtuğ, bu yıl da aynı beklenti içerisinde olduklarını ve Uludağ'daki tüm işletme ve otelerin kar tutkunlarını en iyi şekilde ağırlama uğraşı içinde olduklarını söyledi. 
     Uğurtuğ, geçmiş yıllarda sezon içerisinde bazı dönemlerde, havaların ılıman geçmesi nedeniyle yeterli kar yağışı alınamaması ve mevcut karın erimeye yüz tutması nedeniyle hem işletmelerin hem de tatilcilerin sıkıntılı anlar yaşadığını hatırlatarak, Uludağ'da bu yıldan itibaren böyle tatsız sürprizlerin yaşanmayacağını kaydetti. 
     Uludağ'daki otel ve işletmelerin katılımıyla oluşturulan birlik tarafından geçen yıl montaj çalışmalarına başlanan, ancak kar yağışının erken bastırması nedeniyle tamamlanamayan suni karlama sisteminin, montaj çalışmalarının son aşamaya geldiğini bildiren Uğurtuğ, şöyle konuştu 
     ''Geçen yıl zeminin erken dönemde karla kaplanması nedeniyle sistemden pistlere boru hatları döşenememişti. Şu anda bu çalışmalar yapılıyor. Sistem, sezon açılışıyla birlikte ihtiyaç olduğunda kullanılabilir hale getirilecek ve böylece Uludağ'da artık kar sıkıntısı yaşanmayacak. Kar yağışının olmadığı dönemlerde, pistlerde suni karlama yapılarak kayak severlerin bu zevkten mağdur kalmaları önlenecek.'' 
     





</TEXT>
</DOC>
