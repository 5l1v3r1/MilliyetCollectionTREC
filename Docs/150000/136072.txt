<DOC>
<DOCNO> 136072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/soneko03.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil sahibi olmak sıkıntılı... 
</HEADLINE>
<TEXT>

     Orta sınıf otomobili olanların akaryakıt dışında yıllık vergi, muayene, zorunlu trafik sigortası, kasko ve periyodik bakım gibi harcamaları 1 milyar lirayı geçiyor. Bu durumda otomobilini çok sık kullanmayanlar için taksiyle ulaşım daha avantajlı oluyor. 
     Yapılan araştırmaya göre, akaryakıt fiyatlarının son aylarda sürekli artması otomobil sahiplerinin bütçesini zorlarken, otomobili kullanmamak da giderinin olmayacağı anlamına gelmiyor. 
     Toyota, Nissan, Opel, Fiat, Volkswagen gibi markaların orta sınıf modelleri ele alındığında bu araçların yıllık periyodik bakımı, vergi, muayene, kasko ve zorunlu trafik sigortası ücretleri 1 milyar liradan başlıyor. 
     Zorunlu trafik sigortası bölgelere göre 59 milyon 696 bin lira ile 73 milyon 472 bin lira arasında değişirken, otomobil sahipleri 1-6 yaş araçlarda 177 milyon 800 bin lira ile 903 milyon 830 bin lira arasında vergi ödüyor. Eğer araç birinci sınıf lüks kategorisine giriyorsa normal verginin 3 katı, ikinci sınıf lüks ise 2 katı, üçüncü sınıf lüks ise de 1.5 katı daha fazla vergi ödemek zorunda kalınıyor. 
     İkinci eli bile en az 10 milyar liradan başlayan orta sınıf otomobilleri olası bir kazada meydana gelecek milyarlık maddi hasarlardan korumak için yapılan ve giderek yaygınlaşan kasko sigortası ise aracın değerinin yüzde 2.5'u ile yüzde 5'i arasında değişen oranlarda yapılabiliyor. 
     Örneğin otomobil 2000 model Toyota, Opel, Nissan gibi markalarından biri ise ve ilk kez kasko yaptırılacaksa motor büyüklüğüne göre kasko miktarı yıllık 700 ile 900 milyon lira arasında değişiyor. Araç 2-3 yıl kasko sigortalı olup da hasar görmediyse ücret bu modeller için 500 milyon liraya kadar düşüyor. 
     Bunların yanında aracın yıllık periyodik bakımının da aracın markasına göre her 5 ve 10 bin kilometrede bir yapılması gerekiyor. Bakım masrafı da kat edilen yola göre 30 milyon ile 300 milyon lira arasında değişiyor. 
     Bütün bunların üstüne muayene, çevre pulu gibi masraflar da eklendiği zaman orta sınıf araç sahiplerinin akaryakıt dışındaki yıllık giderleri en az 1 milyar liradan başlıyor. Yani otomobil sahipleri ev kirası, yakıt ücreti gibi zorunlu giderlerinin yanında çok sık kullanmasalar bile otomobilleri için aylık en az 100 milyon liralık bütçe ayırmak zorunda kalıyorlar. 
     Otomobil için aylık ayrılan bütçeye yakıt ve amortismanın da eklenmesi durumunda çok sayıda otomobil sahibi için taksiyle ulaşım bile daha ekonomik oluyor. 
     





</TEXT>
</DOC>
