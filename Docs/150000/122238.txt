<DOC>
<DOCNO> 122238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/yazar/bila.html </URL>
<DATE> 2002/12/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal Rencide olmayalım 
</HEADLINE>
<TEXT>

     Türkiye birkaç koldan 12 Aralık Kopenhag zirvesine hazırlanıyor. AKP lideri Tayyip Erdoğan, yoğun Avrupa temaslarını büyük ölçüde tamamladı. Türkiye’nin ne gibi engellerle karşılaşacağını gördü. Bunları aşmaya çalıştı. Sorulara yanıt verdi. Savunmalar yaptı. Son olarak Türk Silahlı Kuvvetleri’yle ilgili eleştirileri yanıtladı. 
     Erdoğan bu temasları sürdürürken, hükümet de, Başbakan Yardımcısı Ertuğrul Yalçınbayır’ın koordinatörlüğünde demokratikleşme paketi hazırladı. Amaç, 12 Aralık’a kadar bu paketi yasalaştırıp, Kopenhag’da daha uygun bir ortam oluşmasını sağlamak. 
     Bu paket içinde iki konuda tartışma var. Birincisi Avrupa İnsan Hakları Mahkemesi kararlarının yeniden yargılama nedeni sayılması, ikincisi de disiplin cezalarının affedilmesi. 
     Birincisinde tartışma daha çok Leyla Zana ve diğer DEP milletvekillerinin yeniden yargılanması üzerinde yoğunlaştı. Ayrıca bu yolla Abdullah Öcalan’ın yeniden yargılanmasının da söz konusu olup olmayacağı sorusu gündeme taşındı. 
     İkincisinde ise daha çok türban nedeniyle verilmiş disiplin cezalarının affedilmesiyle ortaya çıkacak tartışmalar üzerinde duruluyor. 
     Hükümetteki eğilim bu paketi Meclis’te bir uzlaşmayla çıkarmak yönünde. Yalçınbayır, bugüne kadar kamuoyuna yansıyan bilgilerin kendisi tarafından bir tartışma ortamı yaratılması ve değişik görüşlerin ortaya çıkması amacıyla yapıldığını, paketin henüz hükümet tasarısı haline gelmediğini açıkladı. 
     CHP lideri Deniz Baykal, dünkü görüşmemizde, AB bağlamında yapılması düşünülen hukuki düzenlemeler konusunda çok dikkatli olunmasını istedi. Baykal, bu düzenlemeler yapılırken milletin, yargının ve parlamentonun rencide edilmemesi gerektiğini söyledi. Baykal şu değerlendirmeyi yaptı 
     "Kendimize güvenelim. AB, iyi niyetliyse 12 Aralık’ta Türkiye’ye tarih verir. Aslında vermek zorunda. Türkiye, Kopenhag kriterlerini yerine getirdi. Bu bir gerçek. İşi yokuşa sürmesinler. Tarih alacağız diye de rencide olmayalım." 
     Baykal, AİHM kararlarının yeniden yargılama nedeni sayılması ile disiplin cezalarının affı konusunda da hassasiyetini şöyle dile getirdi 
     "Yeniden yargılama konusunda dikkatli olmak gerekir. Türk yargısını rencide etmemek gerekir. Türkiye’de iç hukuk yolları yargılamada yapılabilecek hataları, eksiklikleri düzeltecek mekanizmaya sahiptir. Zaten Anayasa’da bu yönde güvenceleri artıran değişiklikler de yapıldı. Avrupa’da birçok ülke AİHM kararlarını belirli sınırlamalara tabi tutmadan doğrudan yeniden yargılama nedeni saymıyor. Biz de bu konuda dikkatli olmalıyız. Ayrıca cezaları affediyoruz diye toplumda yeni gerginlikler yaratmamaya da özen gösterilmeli." 
     Salı günü yapılacak Bakanlar Kurulu toplantısında büyük ölçüde Başbakan Yardımcısı Yalçanbayır’ın, AB Genel Sekreterliği’nin taleplerini dikkate alarak hazırladığı paket görüşülecek. Hükümetin bu ulusal konuda muhalefetin ve ilgili sivil toplum kuruluşlarının görüşlerini almasında da fayda var. 
     
     







Bülent Tanör’e saygı 


O bildiğimiz hik ye... 


Baykal Rencide olmayalım 


Gündem Kürt meselesi 


Türban, Kıbrıs ve sorumlu siyaset 


Bunları da görüp bunları da yazacağız... 


Ozan Ceyhun umutlu 


Diyarbakır’da olağan’ haller 


AKP’ye "Lopez kontratı" gerekliydi 


Halkın yüzde 43’ü yoksul, yüzde 12’si beslenemiyor 


</TEXT>
</DOC>
