<DOC>
<DOCNO> 128097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko16.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pastırma fiyatları ucuzladı... 
</HEADLINE>
<TEXT>

     Ünlü Kayseri pastırması bu kez ucuzladı. Kuşgömü pastırmanın kilosu 35 milyon liradan 30 milyon liraya düştü. 
     Birinci kalite olarak bilinen kuşgömü, sırt, antirkot ve tütünlük cinsi pastırmanın kilosu 35 milyon liradan 30 milyon liraya, ikinci kalite olan kürek, omuz, but ve eğrice pastırmanın kilosu 30 milyon liradan 25 milyon liraya, üçüncü kalite olan döş, etek, boyun ve baş pastırmasının kilosu ise 25 milyon liradan 20 milyon liraya geriledi. 
     Sucuk, salam, kavurma, füme ve jambon gibi diğer et ürünlerinin fiyatlarında ise bir indirim yapılmadı. 
     Pastırma-sucuk üreticilerinden İbrahim Şahin Fazlıoğlu, AA muhabirine yaptığı açıklamada, sucuk satışlarının yeterli olduğunu ancak pastırma satışlarının düştüğünü, bu nedenle indirim yaptıklarını kaydetti. 
     Fazlıoğlu, ''Ramazan öncesi canlı hayvan fiyatları arttığı için pastırma ve sucuk fiyatlarına zam yapılmıştı. Pastırma fiyatları çok yüksek olunca satışlar düştü. Üreticinin elinde pastırma stokları artmaya başladı. Piyasanın canlandırılması ve satışların artırılması için kilo başına 5 milyon lira indirim yaptık'' dedi. 
     Pastırma-sucuk satıcılarından Abdullah Akçakoyunlu ise pastırma fiyatlarının düşmesinin, müşteri sayısını artıracağını belirterek, ''Son zamdan sonra bir kilo pastırma 35 milyon liraya çıkmıştı. Dilimi 750 bin lira olan pastırmayı artık orta gelirliler bile alamıyordu. Fiyatların düşürülmesiyle satışların artmasını bekliyoruz'' diye konuştu. 
     
</TEXT>
</DOC>
