<DOC>
<DOCNO> 142932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/siyaset/siy01.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca yüzde 90 genel başkan’ 
</HEADLINE>
<TEXT>

SP Genel Başkanı Kutan, "Hoca 11 Mayıs’ta genel başkan olacak. Hoca ile aile içi nişan yapacağız" dedi 
     ÖNDER YILMAZ Ankara 

     Siyasi yasakları kalkan Necmettin Erbakan, başbakanlık koltuğuna oturan AKP lideri Tayyip Erdoğan’a meydan okumak için siyaset arenasına yeniden iniyor. 21 Mart’ta SP’ye önce üye, 11 Mayıs’ta da Olağan Kongre ile genel başkan seçilecek olan Erbakan, AKP milletvekillerine çengel atacak. 
     Kutan, Erbakan’ın kendi ricası üzerine partiye üye olacağını kaydederek "Üye olunca genel başkan olup olmayacağını soracağım. Niyeti ne olursa olsun, ben kongrede genel başkanlık için kendisini aday olarak göstereceğim" diye konuştu. 
     Genel başkanlık görevini yürüttüğü süre içinde büyük yükleri taşımak zorunda kaldığını kaydeden Kutan, şunları söyledi "Ben koltuğun tadını bir türlü alamadım. Hayatımda çok yük yüklendim. Ne güzel dediğim bir dönem de olmadı. Annem bana hep 'arabanın ön tekeri nereye gidiyorsa arka tekeri de oraya gider’ diye nasihat ederdi. Şimdi hocamıza aile içi nişan yapacağız. Yüzde 90 ihtimalle 11 Mayıs’ta genel başkan olacak. Ben de yerimi bırakmaya hazırım." 
     
     AKP’nin yarısı hayran 
     AKP ile artık bir elmanın iki yarısı olmadıklarını ifade eden Kutan şöyle devam etti "Biz milli görüşçüyüz diyoruz, onlar değiliz diyorlar. Farklı kulvarlarda koşuyoruz. Bizim için ANAP ne ise AKP ile de aynıyız. Ancak, AKP yönetimi ve milletvekilleri arasında Erbakan hocaya saygı duyanların sayısı yarıdan fazla. " 
     
     



 SİYASET 













</TEXT>
</DOC>
