<DOC>
<DOCNO> 119102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo27.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Kupası... Denizlispor'a zorlu rakip... 
</HEADLINE>
<TEXT>

     UEFA Kupası 2. turunda Çek Cumhuriyeti'nin AC Sparta Prag takımını eleyen Denizlispor, 2. turda Fransa şampiyonu Olympique Lyon ile eşleşti. 
     Fransızların güçlü ekibi Olympique Lyon, UEFA Kupası'na, Avrupa Şampiyonlar Ligi'nden geldi. İtalya'nın FC Inter, Hollanda'nın AFC Ajax ve Norveç'in Rosenborg BK takımlarıyla D Grubu'nda mücadele eden O.Lyon, grup maçlarını 3. sırada tamamlayınca, Avrupa Şampiyonlar Ligi'ne veda etmek zorunda kaldı. Grubu lider olarak tamamlayan FC Inter'e tek yenilgisini İtalya'da tattıran Fransız ekibi, grup maçlarını AFC Ajax ile aynı puanda tamamlamasına karşın, 2 maçta da yenildiği Hollanda ekibinin arkasında 3. sırada kaldı ve ligden elendi. 
     
     FRANSA LİGİ'NDE YİNE İDDİALI 

     UEFA Kupası 3. turunda Denizlispor'un rakibi olan Olympique Lyon, kendi liginde, geçen sezon olduğu gibi bu sezon da şampiyonluğun en iddialı isimleri arasında yer alıyor. 
     Fransız ekibi, ligde, 26 puanı olan Nice'in ardından 25 puanla 2. sırada bulunuyor. Ligde bugüne kadar 14 maç yapan Olympique Lyon, 7 galibiyet, 4 beraberlik ve 3 yenilgi aldı. 27 golle ligin en çok gol atan takımı olan Fransız ekibi, kalesinde 16 gol gördü. 
     
     KALİTELİ YABANCILAR 

     Fransa şampiyonu, kadrosunda 5'i Brezilyalı olmak üzere, 7 yabancı futbolcu bulunduruyor. 
     Brezilya Milli Takımı'nın yıldız oyuncularından Edmilson'un da yer aldığı Fransız ekibinde, savunmada Deflandre Belçika , Caçapa Brezilya , Müller İsviçre , orta alanda Juninho Brezilya , forvette ise Anderson Brezilya ve Toure Senegal gibi kaliteli isimler var. 
     Fransız ekibinin teknik direktörlüğünü, Paris Saint Germain'in eski futbolcusu Paul Le Guen yapıyor. 
     
     TÜRK TAKIMLARINA YABANCI DEĞİL 

     Fransız ekibi, Avrupa kupalarında ilk kez bir Türk takımıyla karşılaşmıyor. 
     Olympique Lyon, Trabzonspor ile 1991-92 sezonunda UEFA Kupası 2. turunda eşleşmişti. Trabzonspor, rakibini deplasmanda 4-3, kendi sahasında ise 4-1 yenerek 3. tura yükseldi. 
     Fransızlar, son olarak geçen sezon Avrupa Şampiyonlar Ligi F Grubu'nda Fenerbahçe'nin rakibi oldu. 
     O.Lyon, Fenerbahçe ile deplasmanda yaptığı maçı 1-0, kendi sahasındaki karşılaşmayı ise 3-1 kazanarak, sarı-lacivertlilerden 6 puan almıştı. 
     Fransız ekibi, İspanyol FC Barcelona'nın lider olarak tamamladığı grupta, Alman Bayer Leverkusen'in ardından 3. sırada yer alarak lige veda etmişti. Fenerbahçe ise 6 yenilgiyle, grubu puansız olarak son sırada tamamlamıştı. 

     
</TEXT>
</DOC>
