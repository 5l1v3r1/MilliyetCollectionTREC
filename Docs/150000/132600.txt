<DOC>
<DOCNO> 132600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/yazar/pulur.html </URL>
<DATE> 2003/01/23/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Paltodan pardösüye... 
</HEADLINE>
<TEXT>

     Murat Bardakçı, yazısına "Orhan Pamuk, yeniden gündeme geldi ama, adından bu defa henüz bitmemiş kitabını görmeden yazılan methiyelerle, kimi eski yazarları eşcinsellikle suçlamasıyla, yahut intihalleriyle değil, paltosuyla bahsettirdi" diye başlıyor, Mehmet Akif’in Abdülhak Hamid’in palto maceralarını anlatıyordu. 
     
     ACABA, biz de, palto yerine, bir pardösü hikayesi anlatsak bu konuya bir katkımız olur mu 
     Ha palto, ha pardösü, ne fark var, ikisi de aynı işi görür, biri ince, biri kalın... 
     
     NAZIM Hikmet "Bahriye Mektebi"nde yatılı öğrencidir, hafta sonları annesinin evine çıkmakta, tarih ve dil kültürünü zenginleştirmek için, Yahya Kemal’den özel ders almaktadır. Nazım Hikmet’in annesi Celile Hanım, güzelliği ve kültürüyle tanınır, kocası Hikmet Bey’den kıskançlık yüzünden ayrılmak üzeredir. 
     Yahya Kemal, genç kadına aşıktır, kadının da, ona ilgisi vardır. 
     
     TAHA Toros, Nazım Hikmet’e ders verilmesiyle gelişen bu ilişkiyi şöyle anlatır 
     "Sonbahar yapraklarının dökülmeye başladığı günlerde, Yahya Kemal, Celile Hanımlar’ın evine gelerek, Nazım Hikmet’e dersler vermektedir. Her gelişinde olduğu gibi ana oğul, şairimizi, bahçe katında karşılarlar. Zemin kattaki bir odada Nazım Hikmet’e ders verilir. Ders sonunda da çocuğa, hava alması için, bahçeye çıkması söylenir O arada Celile Hanım’la Yahya Kemal baş başa, kim bilir neler konuşarak, kristal fincanlarında çaylarını yudumlarlar. Onlar çaylarını içerlerken Nazım Hikmet, bahçede kendi kendine dolaşmakta, hatta Bahriye Mektebi’ndeki gibi jimnastik hareketleri yapmaktadır. Çaydan sonra Yahya Kemal bir ayrılışında, köşkün holünde Celile Hanım’a veda ederken sarılıp, onu öper. Nazım Hikmet, onları, yan pencereden izlemiştir Yaralanmış bir kuşa döner. Annesine bir şey söylemez ama, bir bahane ile, akşam sofrasına oturmaz. Sabahleyin de erken saatlerde okuluna döner." x 
     
     ASIL olay, Yahya Kemal’in ertesi hafta ders vermeye geldiğinde olur, dersin bitiminde, Nazım Hikmet, yine bahçeye çıkarılır, Yahya Kemal ile Celile Hanım çaylarını içerlerken, Nazım Hikmet portmantoda asılı duran Yahya Kemal’in pardösüsünün cebine bir pusula yazıp bırakır. 
     Yahya Kemal, yolda elini cebine atınca, pusulayı bulur, Nazım Hikmet şöyle yazmıştır 
     "Hocam olarak girdiğiniz bu eve, babam olarak giremezsiniz " 
     
     BÜYÜK aşkın sonu, Nazım Hikmet’in küçük pusulasıyla biter, Yahya Kemal bir daha Cemile Hanım’ın yüzünü görmez. 
     
     BU da pardösü hikayesi... 
     Ne yapalım palto yoksa, pardösü verelim, affedersiniz, yazalım. 
     
     x Türk Edebiyatında Altı Renkli Portre İsis Yayınları 
     
     







Hükümet, asker ve savaş 


İç politikayla dış politika lahmacun oldu 


Halk uyursa.. 


Adım adım karar 


Fransız, Alman... Türk, Yunan... 


"Keşke, helale de uçkur çözmeseydiniz " 


Çözdükçe karışıyor 2 


Bağdaş kuramayan bu adam kim 


Vergi affı ne demektir 


28 yıl önceki bir Kuzey Irak turu 


Bölgesel girişim başarılı olur mu 


Paltodan pardösüye... 


AKP’de yönetim kaosu 


Türkiye’nin Davos’taki marka değeri 


İyimserlik riski büyütüyor 


TOKİ Başkanı da kaynağı soruyor 


</TEXT>
</DOC>
