<DOC>
<DOCNO> 144284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko35.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa haftayı 9.407 puanda tamamladı... 
</HEADLINE>
<TEXT>

     İMKB Bileşik Endeksi, 2. seansta 330.47 puan yükselerek 9,406.56 puandan kapandı. 
     Hisse senetleri, ikinci seansta ortalama yüzde 3.64 oranında değer kazandı. 
     İlk seanstaki 568.22 puanlık düşüş dikkate alındığında, borsa endeksi günün tamamında 237.75 puan geriledi. Hisse senetlerindeki günlük kayıp ise yüzde 2.47 oldu. 
     Seansa 8.00 puan artışla, 9,084.09 puandan başlayan endeks, ilk yarıyı da 261.05 puan artışla 9,337.14 puandan geçti. Endeks, seans içinde en düşük 9,070.49, en yüksek 9,411.69 puanı gördü. 
     İşlem gören toplam 300 hisse senedinden 235'i değer kazandı, 22'si değer kaybetti, 43'ünün fiyatında değişiklik olmadı. 
     Seansta, 206 trilyon 571 milyar 171 milyon liralık işlem hacmi kaydedildi. İki seanstaki toplam işlem hacmi 420 trilyon 608 milyar 935 milyon lira olarak belirlendi. 
     İş Bankası C , Turkcell, Yapı Kredi Bankası, Akbank ve Garanti Bankası en yoğun işlem gören hisse senetleri olarak belirlendi. 
     
     UZMANLARDAN BORSA'YA BAKIŞ 

     İnter Yatırım Araştırma Müdürü Avşar Sungurlu, Borsa'da hafta başında Amerika'nın yapması beklenen yardımın ilk planda olduğunu, onun gerçekleşmeyeceğinin anlaşılmasıyla düşüşlerin yaşandığını hatırlattı. 
     Bugün 1. seansta da ABD ile Türkiye arasında askeri anlamda anlaşmazlık doğduğunun ve bunun ön plana çıktığının düşünülmesiyle olumsuz gelişmeler yaşandığını kaydeden Sungurlu, önümüzdeki hafta da Borsa'da belirleyici konunun iki ülke arasındaki ilişkiler olacağını söyledi. 
     Nurol Menkul Değerler Araştırma Müdürü Zemin Yıldıko da ''Bu hafta volatilitenin çok yüksek olduğu bir haftaydı. İçinde bulunduğumuz şartlarda çekingen olan yatırımcılar biraz daha ürktü'' dedi. 
     Türkiye'nin dış ilişkilerinde piyasanın beklemediği gelişmeler yaşandığını anlatan Yıldıko, ''Borsa dün ve bugün yeni dönemi anlamaya çalıştı. Şimdi şunu bekliyor, son ana kadar Amerika ile anlaşma ve Türkiye'nin zararlarının telafi edilmesi yönünde adım atılması'' diye konuştu. 
     Yıldıko, bunlar gerçekleşmediği takdirde mevcut programın tek çıkış noktası olacağını vurgulayarak, hükümetin bu programı sahiplendiği ve uyguladığı yönünde güçlü sinyaller vermesi gerektiğini kaydetti. 
     Yıldıko, ''Anlaşma olmayacaksa, piyasanın en fazla istediği şey güven. Bu yönde programla ilgili vurgular olabilir, özelleştirme gibi konularda somut adımlar atılmasını bekliyoruz'' dedi. 
     





</TEXT>
</DOC>
