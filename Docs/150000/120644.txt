<DOC>
<DOCNO> 120644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur07.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Mumcu ve öğretmenler Anıtkabir'i ziyaret etti 
</HEADLINE>
<TEXT>

     Milli Eğitim Bakanı Erkan Mumcu, bakanlık bürokratları ve öğretmenlerle birlikte 24 Kasım Öğretmenler Günü dolayısıyla Anıtkabir'i ziyaret etti. 
     Anıtkabir'deki tören, Mumcu başkanlığındaki Bakanlık bürokratları ve öğretmenlerin Aslanlı Yol'dan yürüyüşüyle başladı. 
     Heyetin Atatürk'ün kabrine ulaşmasının ardından Mumcu, ''Milli Eğitim Bakanlığı'' yazılı kırmızı ve beyaz karanfillerden oluşan çelengi kabrin üzerine koydu, saygı duruşunda bulundu. 
     Daha sonra Anıtkabir Özel Defteri'ni imzalayan Mumcu, deftere şunları yazdı 
     ''Ulu Önder, Cumhuriyetimizi emanet ettiğin fikri hür, vicdanı hür, irfanı hür nesiller, Cumhuriyet ile hayat verdiğin öğretmenlerimizin nefesleriyle yaşamaya, büyümeye, serpilmeye devam ediyor. Ve kainat yaşadıkça yaşayacak olan fikirlerin, öğretmenlerin ve onların eseri nesillerin önünü aydınlatmaya devam ediyor. Rahat uyu. Mekanın nurla dolsun'' Mumcu, yeniden düzenlenen Atatürk ve Kurtuluş Savaşı Müzesi'ni de gezerek, yetkililerden bilgi aldı. 
     





</TEXT>
</DOC>
