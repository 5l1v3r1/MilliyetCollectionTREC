<DOC>
<DOCNO> 111444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/yazar/guclu.html </URL>
<DATE> 2002/10/06/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Öğretim üyelerinin maaşları 68 
</HEADLINE>
<TEXT>

     Söz verildiği halde profesör dışındaki öğretim elemanları hala zam alamadılar. Ecevit, 3 Kasım öncesinde verdiği bu sözün gereğini yerine getirmelidir. Yoksa üniversitelerden zor oy alır... 
     Öğretim elemanları da bu konuda artık seslerini biraz yükseltmeliler. İlle de meydanlara çıkmaları gerekmez. Her biri bir mail gönderse yer yerinden oynar. Ama bu mücadeleyi hep kendileri adına birileri yapsın istiyorlar. 
     Bakın fındık üreticilerine, bakın öğretmen adaylarına haklarını söke söke aldılar .. 
     
Eylem yapılsın ama...      Üniversitelerin açılmasıyla birlikte üniversite eşittir kavga gürültü söylemi yeniden başladı. Hocaların, öğrencilerin sorunlarını bir gün olsun gündeme getirmeyen televizyonlar sabah akşam İstanbul Üniversitesi’nde yaşanan gürültü patırtıyı veriyor. 
     Maaşlarına zam isteyen öğretim elemanları, Başbakan ve paradan sorumlu bakanlara gönderecekleri maillerin bir örneğini de medya kuruluşlarına göndermeliler ki, sorunlarının ciddiyeti anlaşılsın. 
     Herhangi bir konuda gönderilen binlerce, on binlerce mektup o konuya duyarlılık gösterilmesine fazlasıyla yetecektir. Ama bu çağdaş protesto ve hak arama yöntemini hala keşfedebilmiş değiliz. 
     İstanbul Üniversitesi’nin açılış törenini sabote eden öğrenciler, itilip kakılmanın ötesinde sorunlarını kime anlatabildiler. Ne üniversite yönetimine seslerini duyurabildiler ne de arkalarında öğrenci desteği bulabildiler. Medya ise her zaman olduğu gibi olayın sadece polisiye tarafıyla ilgilendi. Oysa yapılan eylemin bir amacı olmalı. Daha da önemlisi bir sonuç alınabilmeli. Hocalar gibi öğrencileri de bu konu da hala kırk yıl öncesindeler... 
     Fen edebiyat mezunları ek 5 bin kişilik kadronun tamamının kendilerine yönelik olması için yoğun bir gayretin içerisindeler. Her gün yüzlerce mail geliyor. Belli ki Ankara’ya da gidiyor. Bu kadro bizim gayretlerimizle alındı o halde neden başkaları yararlansın ki diyorlar. Haksız da sayılmazlar. Eğer onların çabaları olmasaydı Maliye bu kadroyu zor verirdi. Dananın kuyruğu bu hafta kopacak. Bakalım kimler yararlanacak .. 
     
Ek kontenjanlar      On binlerce gence üniversite kapılarını açacak olan ek yerleştirme için başvurular yarın başlıyor. ÖSS barajını aşan tüm öğrenciler yararlanabilecek. 105’i aşanlar iki yıllıkları, 120’yi aşanlar da 4 yıllıkları tercih edebilecek. Daha önce açık öğretim dışında herhangi bir fakülteye yerleştirilenler bu haktan yararlanamayacaklar. Adaylar başvuru sırasında yeni tercih listesi hazırlayacaklar. Kendi puanlarından yüksek puanlı fakülteleri tercih edemeyecekler. 
     Vakıf ve KKTC üniversiteleri, önceki yıllarda olduğu gibi yine gelenleri havada kapacaklar. Parayı bastıran istediği fakülteye girebilecek. YÖK’ün hiç olmazsa toplumsal sorumluluğu olan bölümlere asgari taban puan zorunluluğu getirmesi zamanı geldi de geçiyor... 
     Başvuru kılavuzları, üniversite kampuslarında bulunan ÖSYM temsilciliklerinden alınabilecek. Girmeye hak kazanan adaylar, birkaç üniversite dışında sömestr kaybetmeden 2002 2003 öğretim yılına hemen başlayabilecekler... 
     Özellikle yüksek puanı bulunan adayların şapkalarını önlerine koyup bir kez daha düşünmelerinde yarar var. Gelecek yıl, bu kadarını da bulamayabilirler... 
     Özetin özeti Ek kontenjanı ciddiye almakta yarar var. Her şeyin bitti denildiği anda çok daha iyi seçenekler yakalanabilir... 
     
     







Kabaramazsın kel Fatma, annen güzel sen çirkin... 


Gel de utanma... 


Kömür havzasında durum 


Bir meslek büyüğü kitap yazınca... 


Köpeğinin gölgesi olmak 


Ne okumalı 


Öğretim üyelerinin maaşları 68 


Ben seni unutmak için sevmedim... 


Seçime doğru ibretlik afişler... 


Pandora’nın kutusu 


Moralinizi bozmak istemem, ama... 


Liberal aydınların konuşma çöplüğü 


İçkalpakçı Çıkmazı 


Yoksa bunların hepsi yalan mı 


</TEXT>
</DOC>
