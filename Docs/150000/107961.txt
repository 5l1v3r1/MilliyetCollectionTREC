<DOC>
<DOCNO> 107961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur24.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'den 2, DYP'den 1 milletvekili adayı çekildi... 
</HEADLINE>
<TEXT>

     Milletvekili aday listelerindeki yerlerini beğenmeyen adayların istifaları sürüyor. 
     Alınan bilgiye göre, MHP'nin Trabzon'da 4. sıradan aday gösterdiği MHP Trabzon eski İl Başkanı Zekeriya Vardaloğlu ve Söğütlü Belediyesi eski başkanı, 7. sıra milletvekili adayı Osman Akbulut, milletvekili adaylıklarından çekildiler. 
     Vardaroğlu, A.A muhabirine yaptığı açıklamada, milletvekili aday sıralamasının başında bulunan kişinin hemen istifa etmesi gerektiğini belirterek, ''Orhan Bıçakçıoğlu'nun ülkücü iradeyi temsil etmediğini düşünüyorum. Bu duruma tepki göstermek için çekildim'' dedi. 
     Osman Akbulut ise bundan sonra kendi işlerinin başına dönmeyi amaçladığını ifade ederek, ''Bulunduğum 7. sıradan zaten seçilemezdim, bunun için geri çekildim. Ancak partimin her zaman yanında olacağım'' dedi. 
     
     DYP'DEN ÇEKİLME 
     DYP'nin Eskişehir'den 4. sıradaki milletvekili adayı Mete Bülgün de, adaylıktan çekildi. 
     Bülgün, yaptığı açıklamada, gördüğü lüzum üzerine noter kanalıyla Eskişehir İl Seçim Kurulu'na, milletvekili adaylığından çekildiğini bildirdiğini söyledi. 
     Bülgün, çekilme gerekçesi konusunda yorum yapmak istemediğini kaydetti. 
     
     SP'Lİ ADAYLAR MEVLANA MÜZESİ'NDEN BAŞLADI 
     Saadet Partisi SP Konya İl Teşkilatı, seçim çalışmalarına Mevlana Müzesi'nde başladı. 
     SP Konya İl Yöneticileri ve milletvekili adayları, Mevlana Müzesi önüne gelerek 3 Kasım'da yapılacak genel seçim çalışmasını başlattılar. SP Konya İl Başkan Vekili İbrahim Erkan, seçim çalışmalarına Mevlana Müzesi'nden başlamalarının kendileri açısından büyük önem taşıdığını belirterek, ''3 Kasım seçimlerinde tüm Türkiye'ye Mevlana'nın hoşgörü, kardeşlik ve barış mesajını ulaştırmak istiyoruz'' dedi. 
     SP Eski İl Başkanı ve SP Konya Milletvekili Adayı Tahir Akyürek ise gazetecilerin, Necmettin Erbakan'ın adaylığının SP'yi nasıl etkileyeceği sorusuna, ''Sayın Erbakan'ın milletvekili adayı olması SP'nin oylarını artırır'' yanıtını verdi. 
     





</TEXT>
</DOC>
