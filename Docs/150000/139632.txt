<DOC>
<DOCNO> 139632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sondun01.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell bu kez Dışişleri Bakanı Yakış'a telefon açtı... 
</HEADLINE>
<TEXT>

     - ABD Dışişleri Bakanı Colin Powell, Amerikan askerlerinin Türkiye'de konuşlandırılmasıyla ilgili TBMM oylamasına ilişkin olarak Dışişleri Bakanı Yaşar Yakış ile telefonda görüştüğünü söyledi. 
     Powell, AB temsilcilerini kabulünde gazetecilerin sorularını yanıtlarken, Yakış ile görüşmesinde, TBMM'deki oylama üzerinde durduğunu kaydetti. 
     Colin Powell, Çarşamba akşamı yapıldığını söylediği telefon konuşmasında, Türkiye ile ABD arasında, üzerinde çalışılan belgelerle ilgili kalan bazı detayları tartıştıklarını söyledi. 
     Bir gazetecinin sorusu üzerine Powell, görüşmenin Kıbrıs ile ilgili olmadığını ve sadece TBMM'deki oylamayla ilgili olduğunu ifade etti. 
     BM Genel Sekreteri Kofi Annan ile de Çarşamba akşamı bir telefon konuşması yaptığını söyleyen Powell, Kıbrıs konusunda Annan'ın çabalarını desteklemeye devam ettiklerini söyledi. Powell, Annan'a, gelecek günlerde de ABD'nin her türlü yardıma hazır olduğunu ifade ettiğini kaydetti. 
     Powell, anlaşmaya ulaşmak için her iki tarafın da pozisyonlarından taviz vermeleri yönünde ne yapılabileceğine dair, Annan ile bugün de temasta olacağını söyledi. 
     





</TEXT>
</DOC>
