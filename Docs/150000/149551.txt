<DOC>
<DOCNO> 149551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sondun42.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li askerler, Saddam'ın "aşk odası"nı buldu... 
</HEADLINE>
<TEXT>

     Irak'ın başkenti Bağdat'ta Baas Partisi'ne ait binalarda arama yapan Amerikan askerlerinin, Saddam Hüseyin'in ''aşk odasını'' buldukları bildirildi. 
     ABD gazetelerinde çıkan haberlere göre, kent merkezindeki Baas Partisi kompleksini didik didik arayan Amerikan askerleri, bir evde aynalarla kaplanmış, ''kadın figürlü lambaları'' ve jakuzisi bulunan bir oda ortaya çıkardılar. 
     1960'ların tarzında döşenen ve Saddam Hüseyin'in ''aşk odası'' olduğu belirtilen odanın duvarlarında eski Irak liderinin ve metreslerinden Parisula Lampsos'un fotoğrafları dikkat çekerken, Amerikan askerleri, ''üstsüz sarışın bir kadın ve timsahla dövüşen pos bıyıklı bir kahramanın canlandırıldığı Playboy tarzı bir resim'' görünce şaşkınlığa uğradılar. 
     Evde ayrıca plastik bitkiler, Amerikan tarzı bir mutfak, bir hizmetçi ve bir televizyon odası ve 1960'ların tarzı pembe ve sarı yastıklar bulunduğu belirtildi. 
     Gazetelerin haberlerinde ayrıca, hemen yan tarafta tüm pencereleri demir levhalarla kaplanmış bir evde 6 bin adet Beretta, 650 adet Sig Sauer, 248 adet Colt ve 160 adet 7.65 mm Belçika tabancası ile 12 sandık makineli tüfek ve 4 sandık tanksavar füze ele geçirildiği kaydedildi. 
     





</TEXT>
</DOC>
