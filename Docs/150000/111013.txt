<DOC>
<DOCNO> 111013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur05.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin en zengini, AB'nin en yoksulu... 
</HEADLINE>
<TEXT>

     Kendi bölgeleri arasında çok büyük bir gelişmişlik uçurumu bulunan Türkiye'nin en gelişmiş bölgesi olan Marmara'nın olan kişi başına düşen gayri safi yurt içi hasıla endeksinde, Avrupa Birliği'nin en az gelişmiş iki bölgesi olan Portekiz'in Acores ve Yunanistan'ın İperios bölgesiyle aynı seviyede olduğu belirlendi. 
     Devlet Planlama Teşkilatı Kalkınmada Öncelikli Yöreler Dairesi Başkanı Lütfi Elvan, Türkiye'deki bölgelerarası ekonomik gelişmişlik farklarını gayri safi yurt içi hasıla iller endeksini dikkate alarak araştırdı. 
     Türkiye'de iller ve bölgeler arası gelişmişlik farklarının AB ve OECD ülkelerine göre çok daha fazla olduğuna dikkat çekilen araştırmada, Türkiye geneli için 100 olan kişi başına gayri safi yurt içi hasıla endeksi, Marmara Bölgesi için 156, Ege için 125, Akdeniz için 95, İç Anadolu için 91, Karadeniz için 68, Güneydoğu için 56 ve Doğu Anadolu için de 41 olarak hesaplandı. 
     
     AB TÜRKİYE FARKI 
     Avrupa Birliği kişi başına milli gelir endeks değeri 100 kabul edilerek Türkiye'deki bölgeler AB ile 
     karşılaştırıldığında Türkiye'nin en gelişmiş bölgesi olan Marmara'nın endeks değeri 49, Türkiye'nin en geri kalmış bölgesi olan Doğu Anadolu'nun endeks değeri ise 13 olarak hesaplandı. Buna göre Marmara Bölgesi'ndeki ortalama kişi başına gelir AB ortalamasının yarısına bile ulaşamazken, Doğu Anadolu bölgesi ise AB ortalamasının 10'da birine yakın bir gelişmişlik düzeyi sergiledi. AB'de ortalama 100 kabul edilen kişi başına gelir Türkiye'nin ikinci en gelişmiş bölgesi olan Ege'de 39, Akdeniz Bölgesinde 30, İç Anadolu'da 29, Karadeniz'de 21, Güneydoğu'da ise 18 düzeyinde seyrediyor. 
     
     TÜRKİYE'NİN EN GELİŞMİŞİ AB'Nİ EN YOKSULU 
     Asıl önemli gösterge ise İstanbul, Kocaeli, Bursa gibi Türkiye'nin en fazla sanayileşmiş illerinin içerisinde yer aldığı, tarımsal verimliliğin en yüksek olduğu Marmara Bölgesi'nin kişi başına milli gelir endeksinde, Avrupa Birliği'nin en az gelişmiş iki bölgesi olan Portekiz'in Acores ve Yunanistan'ın İperios bölgesiyle aynı seviyede bulunması oluşturdu. Marmara bölgesi için 49 olarak hesaplanan endeks, Acores için 51, İperios bölgesi için de 43 seviyesinde bulunuyor. 
     Türkiye'nin en az gelişmiş bölgesi Doğu Anadolu ile AB'nin en az gelişmiş bölgesi İperios arasında AB lehine üç katlık bir fark ortaya çıkıyor. 
     
     FARK KAPANMIYOR 
     Araştırmaya göre bölgeler arasında çok büyük gelişmişlik farkı bulunan Türkiye'de bölge illeri arasında da aynı fark göze çarpıyor. İllerarası gelişmişlik farkının en yüksek olduğu bölgenin Doğu Anadolu Bölgesi olduğu belirlendi. Doğu Anadolu'yu Marmara ve İç Anadolu bölgeleri izliyor. İllerarası gelişmişlik farkının en az olduğu bölgelerin ise sırasıyla Akdeniz, Güneydoğu, Karadeniz ve Ege olduğu ifade edildi. 
     Araştırmanın bir başka önemli bulgusunu ise Türkiye ortalamasının çok altında bir gelişmişlik düzeyine sahip bulunan Doğu Anadolu ve Karadeniz Bölgeleri ile diğer bölgeler arasındaki farkın giderek açılıyor olması meydana getirdi. Her iki bölgenin de katma değer büyüme hızları Türkiye ortalamasının oldukça altında seyrediyor. DPT'nin söz konusu iki bölge için hazırladığı bölgesel gelişme planları uygulamaya konulmasıyla birlikte 2005 yılından itibaren Türkiye ortalamasının üzerinde büyüme hızına ulaşabilecekleri ifade ediliyor. 
     Türkiye ortalamasının altında gelir düzeyine sahip olan Güneydoğu'da ise GAP nedeniyle diğer bölgelere göre daha yüksek bir büyüme hızı yaşanıyor. 
     





</TEXT>
</DOC>
