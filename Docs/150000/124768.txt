<DOC>
<DOCNO> 124768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun08.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak - Rusya arasındaki gerginlik sürüyor... 
</HEADLINE>
<TEXT>

     Rusya'ya, Batı Kurna-2 petrol üretim projesinden dışlanabileceği uyarısında bulunan ve Moskova'dan, ''O zaman uluslararası alanda verdiğimiz desteği kaybedebilirsin'' karşılığı alan Bağdat yönetimi, yeni bir bildirimle, projeyi iptal ettiğini açıkladı. 
     Irak Petrol Bakanlığı, 6 milyar dolarlık projenin yüzde 75 hissesini elinde tutan Rus Lukoil, Zarubezhneft ve Machinoimport firmalarına gönderdiği mektupta, anlaşmayı iptal ettiğini bildirdi. 
     Anlaşmanın 1997'de imzalanmasına karşın Rusya'nın üretime geçmek için hiçbir faaliyette bulunmamasını gerekçe gösteren Bağdat yönetimine Rus firmaları, ''Anlaşma, BM ambargosu kalktığında uygulanabilir'' karşılığını verdi. 
     Irak'ın, hafta içinde, anlaşmayı iptal edebileceğini bildirmesinin ardından, bir Rus hükümet yetkilisi, ''Irak'ın bu fikrini uygulamaya koyması, Rusya'nın da bu ülkeye karşı uluslararası alanda verdiği desteği çekmek zorunda kalmasına yol açabilir. Bu durumda Rusya'nın, var olan uluslararası koşullarda Irak'ı desteklemesinin en önemli nedenlerinden biri ortadan kalkar'' demişti. 
     Rus hükümet yetkilisi, ülkelerin uluslararası alanda yalnızca ilkeleriyle değil, ekonomik ve diğer alanlardaki çıkarlarıyla da hareket ettiklerini belirterek, '' Irak lideri Saddam Hüseyin, Rusya'nın kendisini herhangi bir durumda desteklemesi için, kendi başına o kadar ilginç değil'' ifadesini kullanmıştı. 
     





</TEXT>
</DOC>
