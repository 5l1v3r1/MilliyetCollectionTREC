<DOC>
<DOCNO> 119518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sondun20.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu, yine Denktaş'ı suçladı 
</HEADLINE>
<TEXT>

     Yunanistan Dışişleri Bakanı Yorgo Papandreu, KKTC Cumhurbaşkanı Rauf Denktaş'ın bugüne kadar tüm çözüm çabalarını geciktirme taktiğiyle sürüncemede bıraktığını öne sürerek, "artık tarihi sorumluluğunu üstlenmesi gerektiğini" söyledi. 
     Papandreu, Ta Nea gazetesine verdiği demeçte, Cumhurbaşkanı Denktaş'ın yalnızca Kıbrıslı Türkler için değil Avrupa için de bir tarih yazmasını umduğunu belirtti. 
     "Bugüne kadar Sayın Denktaş, çözüm çabalarını sürüncemede bırakıp sorumluluk üstlenmiyordu" diyen Papandreu, "Sanırım artık, Sayın Denktaş'ın Avrupa'da bir gelecek için tarihi sorumluluğunu üstlenmesi zamanı geldi" dedi. 
     Kıbrıs sorununun çözümünün Türk-Yunan ilişkilerini çok olumlu etkileyeceğini de vurgulayan Papandreu, her iki tarafın savunma harcamalarının azalacağını ve kıta sahanlığının belirlenmesi gibi konuların hızla çözümleneceğine inandığını belirtti. 
     





</TEXT>
</DOC>
