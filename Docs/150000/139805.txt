<DOC>
<DOCNO> 139805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/guncel/agun.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’DEN GEÇ GELEN İTİRAF 
</HEADLINE>
<TEXT>
Türkiye’ye verilen sözler tutulmadı 
Savunma Bakan Yardımcısı Wolfowitz, "Eğer Türkiye bize yardım ederse, sadece bize değil, kendine de yardım etmiş olacak" dedi 
     Türkiye, Irak savaşı nedeniyle ABD’den askeri, siyasi ve ekonomik garantiler isterken, ABD Savunma Bakan Yardımcısı Paul Wolfowitz’den ilginç bir itiraf geldi. Wolfowitz, 1991 yılındaki Körfez Savaşı’nda başta ABD tarafından olmak üzere Türkiye’ye verilen sözlerin sadece bir kısmının tutulduğunu söyledi. 
     ABD Temsilciler Meclisi Bütçe Komitesi’nde konuşan Wolfowitz, müzakerelerin durumu ve yardım paketi konusunda bilgi verdi. Irak’ta bir çatışma olması durumunda Türkiye’nin endişelenmek için nedenleri bulunduğunu kabul eden Wolfowitz, kısa dönemde Türkiye’nin, önemli ekonomik zorluklarla karşılaşabileceğini söyledi. Paul Wolfowitz, "Şu da bir gerçek ki, 1991 Körfez Savaşı’nda bir kısmı bizim tarafımızdan, bir kısmı Araplar tarafından, Türkiye’ye bazı sözler verildi ve bunların sadece bir kısmı yerine getirildi" dedi. 
     
     TÜRKİYE K RLI ÇIKACAK’ 
     Bu yüzden Türkiye’de belli endişelerin bulunduğunu söyleyen Wolfowitz, "Bana öyle geliyor ki, artık pazarlık aşamasından çıkmalı ve bu meseleyi aşmalıyız. Gerçek şu ki, Türkiye ne tür kısa dönem bir ekonomik bedel öderse ödesin, Irak’a ekonomik yaptırımları bitirmenin uzun dönemde Türkiye’ye yararı büyük olacak. Çünkü Saddam gittikten sonra ekonomik ambargo olmayacak" diye konuştu. 
     Wolfowitz şöyle dedi "Türk ekonomisi uzun dönemde çok yarar sağlayacak. Eğer Türkiye bize yardım ederse, sadece bize değil, kendine de yardım etmiş olacak. Biz, Türkiyeli veya Türkiye’siz amacımıza ulaşabiliriz. Ancak Türkiye ile bölgede daha az ekonomik bedel ödeyerek, daha az siyasi rahatsızlık yaratarak ve en önemlisi, tek cephe yerine Saddam’a karşı iki cephe açarak Amerikalılar ve başkalarının hayatlarına yönelik daha az risk alarak yapabiliriz." 
     Bu nedenlerle Türkiye ile anlaşmak istediklerini belirten Wolfowitz, "Sanırım Türkler de bunu anlamaya yakın. Ancak artık günün sonuna geliyoruz. Karşılıklı çıkarlarımız söz konusu, pazar değil" şeklinde konuştu. 
     



 GÜNCEL 




















</TEXT>
</DOC>
