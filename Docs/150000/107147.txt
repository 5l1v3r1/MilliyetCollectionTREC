<DOC>
<DOCNO> 107147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/spor/spo15.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

Hedef büyüdü      MİLLİ Atlet Süreyya Ayhan, Golden Lig’deki başarısının ardından yeni hedefinin Dünya şampiyonluğu olduğunu bildirdi. Antrenörü Yücel Kop ile Karaman’a gelen şampiyon atlet, "21 Eylül’de İspanya’nın başkenti Madrid’te yapılacak Dünya Atletizm Kupası öncesi bu başarı bana büyük moral oldu" dedi. 
     
Yeni düzenleme      TÜRKİYE’NİN, Yunanistan ile ortak aday olduğu 2008 Avrupa Futbol Şampiyonası’nın yapılacağı kentler arasında gösterilen Ankara’nın, 19 Mayıs Stadı’nda gerekli değişikliklerin yapılamaması nedeniyle organizasyondan çıkarılması gündeme geldi. Bu durumda İstanbul’da, Olimpiyat Stadı’nın yanı sıra Fenerbahçe Stadı da gündeme geldi ve Sarı - Lacivertli kulüple görüşmeler başladı. Diğer kentler ise İzmir ve Antalya olacak. 
     
Barca şokta      GALATASARAY’IN Şampiyonlar Ligi’ndeki rakibi Barcelona, 3. Lig temsilcisi Novelda’ya deplasmanda 3 - 2 yenilerek İspanya Kral Kupası’na veda etti. İlk yarıyı Geovanni’nin golüyle önde kapayan Bordo - Mavililer, ikinci devre hat trick yapan Madrigal’ı durduramadı. Katalan temsilcisinin diğer sayısı Riquelme’nin penaltısından geldi. 
     
Alpay’lı Villa galip      İNGİLTERE Ligi’nde Alpay’ın ilk on birde forma giydiği maçta Aston Villa evinde Charlton Athletic’i 2 - 0 yendi. Milli futbolcumuz başarılı oyunuyla göz doldurdu. Tugay’ın 65 dakika görev yaptığı karşılaşmada ise Blackburn Rovers sahasında Chelsea’ye 3 - 2 teslim oldu. Diğer sonuçlar şöyle Manchester United - Bolton 0-1, Fulham - Tottenham 3-2, Newcastle - Leeds 0-2, Southampton - Everton 1-0, Westham - W.Bromwich 0-1, Liverpool - Birmingham 2-2. 
     
İkinci Türk      GEÇEN sezon Montepaschi Siena’da Ergin Ataman’ın yardımcılığını yapan Gökhan Taştimur, İtalya 2. Lig takımlarından Rigamonti Sondrio ile anlaştı. Taştimur böylece İtalya liglerinde antrenörlük yapan ikinci Türk oldu. 
     
Uslanmadı      DÜNYA Kupası’ndaki Kore - İtalya maçında İtalya’nın elenmesine neden olan Ekvadorlu hakem Byron Moreno, ülkesini de karıştırdı. Barcelona - Liga de Quito derbisinde, 6 dakika gösterilmesine karşın maçı 13 dakika uzatan, iki kırmızı kart gösteren ve iki tartışmalı penaltı düdüğü çalarak, ev sahibinin 4-3 yenilmesine neden olan Moreno’ya 20 maç ceza verilmesi gündeme geldi. 
     



 SPOR 



























</TEXT>
</DOC>
