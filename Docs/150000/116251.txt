<DOC>
<DOCNO> 116251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/ekonomi/aeko.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ötelemeye gerek yok 
</HEADLINE>
<TEXT>

AKP lideri Erdoğan’ın başlattığı borç ötelemesi’ tartışmasında son noktayı Hazine Müsteşarı Öztrak koydu ve "Sağlıklı bir büyümede ötelemeye gerek olmaz" dedi 
     ANKARA Milliyet 

     Hazine Müsteşarı Faik Öztrak, Türkiye’nin "kaliteli büyüme"yi gerçekleştirmesi durumunda, borçlarını "öteleme"sine gerek olmayacağını bildirdi. 
     Ankara Üniversitesi Siyasal Bilgiler Fakültesi’nde kamu borç yönetimiyle ilgili konferans veren Öztrak, 2003’te öngörülen hızlı büyümenin cari açık sorununu gündeme getireceği yolundaki değerlendirmelere karşı çıktı. Öztrak, ihracat ve ithalatını dengeleyerek büyümesi durumunda Türkiye’nin böyle bir sorunla karşılaşmayacağını anlattı. 
     Öztrak, AKP lideri Tayyip Erdoğan’ın gündeme getirdiği "borç öteleme"si konusunda ise "Nasıl büyüdüğünüz önemli. Kaliteli büyüme olursa ötelemeye de gerek olmaz" diye konuştu. 
     
     Yeni programa gerek yok’ 
     Ekonomik programın rayında ilerlediğini, yeni bir programa da gerek olmadığını kaydeden Öztrak, bunun sonuç veren bir program olduğunu vurgulayarak, "Kredibilite kazanmış, büyümeyi sağlamış, istihdam yaratmaya başlamıştır" dedi. 
     
     1.6 milyar dolar 2003 hesabında 
     Faik Öztrak, IMF’den bu yıl gelmesi gereken 1.6 milyar dolarlık son kredi diliminin askıda olduğunu, ancak 2002 finansman programında bunun zaten hesaba katılmadığını ve sorun yaratmayacağını söyledi. Seçim nedeniyle söz konusu dilimin biraz ileriye sarkmasının normal olduğunu belirten Öztrak, yapılması gereken düzenlemeler ve ileriye dönük taahhütler dolayısıyla bu gecikmelerin kaçınılmaz olduğunu anlattı. 
     
2003’te IMF’ye 2.5 milyar dolar ödeyip, 2.6 milyar dolar alacağız      2002’deki iç ve dış borç geri ödemelerinin toplamı 87.7 milyar dolar. 
     Hazine 2003’te 77.3 milyar dolar borç servisi yapacak. 
     Bunun 65.8 milyar doları iç borç, 11.5 milyar doları ise dış borçtan oluşuyor. 
     Kamunun 2003’teki borç servisinin 6 milyar dolarlık kısmı tahvil borç geri ödemesi, 2.5 milyar doları IMF’ye kredi geri ödemesi olacak. 
     Bu borcun 2.6 milyar doları IMF’den gelecek kaynak, 3 milyar doları piyasadan borçlanarak, kalan kısmı Dünya Bankası kaynaklarından ödenecek. 
     65.8 milyar dolarlık iç borç servisinin 38.2 milyar doları ana para, 27.6 milyar doları faizden oluşuyor. 
     2003’teki iç borç servisinin 46.7 milyar doları piyasaya, 19.1 milyar doları kamuya ödeme şeklinde olacak. 
     Aynı dönemde Hazine 7.2 milyar doları anapara, 4.3 milyar doları faiz olmak üzere 11.5 milyar dolar dış borç servisi yerine getirecek. 
     Hazine’nin gelecek yıl öngördüğü 77.3 milyar dolarlık finansmanın 57.3 milyar dolarını iç borçlanma oluşturuyor. 
     Bu çerçevede piyasadan 52.2 milyar dolar, dış piyasadan ise 5.5 milyar dolar borçlanma planlanıyor. 
     
Öztrak IMF dayatması lafı bürokratlara haksızlık      Öztrak, uygulanan programın "IMF dayatması" olarak nitelendirilmesine tepki göstererek şöyle konuştu 
     "Kamuoyunun biz bürokratlara haksızlık ettiğini düşünüyorum. Program Türkiye’nin programı. 6, 7, 8’inci beş yıllık kalkınma planlarına bakın. Bu programda olup da burada olmayan hiçbir şey yok. Kamu borç stokunun yüzde 14’ü IMF’ye olan borç. Yüzde 86’lık bölüm dururken bunun sorgulanması mantıklı değil. IMF’nin bize verdiği borçlar volatilitesi en düşük borçlardır." 
     Öztrak, IMF’den sağlanan kaynakla, riski yüksek diğer borçlar ve bankacılık operasyonu ile üstlenilen riskin karşılandığını kaydetti ve IMF’den kaynak sağlamanın alternatifinin hızlı daralma ve kemer sıkma olduğunu hatırlattı. 
     



 EKONOMİ 





















</TEXT>
</DOC>
