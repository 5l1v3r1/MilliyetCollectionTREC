<DOC>
<DOCNO> 134604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sondun07.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
The Observer Uçaklar önce Saddam'ın saraylarını bombalayacak 
</HEADLINE>
<TEXT>

     İngiltere'de yayınlanan The Observer gazetesi, İngiliz ve Amerikan güçlerinin Irak'a karşı operasyona Irak lideri Saddam Hüseyin'in saraylarını bombalayarak başlayacağını, hemen ardından Kuveyt'te konuşlanan binlerce askerin kara saldırısına geçeceğini yazdı. 
     Gazete, savunma ve istihbarat kaynaklarına dayandırdığı haberinde, ''öncelikli hedefler listesinin'' hazırlandığını savundu ve bu listenin başında Saddam'ın sarayları, doğduğu yer olan Tikrit'deki bazı noktalar, Saddam'ın ailesine ve yakınlarına ait yerler, Bakanlıklar ve benzeri stratejik hedeflerin olduğunu iddia etti. 
     Bir üst düzey yetkilinin, ''Büyük gürültü kopacak'' sözlerine yer veren gazete, aynı kaynağa dayanarak, Saddam'ın Tikrit'deki üslerinin yerle bir edileceğini belirtti. 
     Haberde, hava saldırısının ardından Kuveyt'ten gelecek zırhlı birliklerin öncülüğünde kara savaşının başlayacağı, aynı zamanda havadan Irak'ın büyük petrol rezervlerinin korunmasına çalışılacağı kaydedildi. 
     Saldırılar sırasında uçak ve helikopterlerle başta Irak ordusu olmak üzere halka bildiriler atılacağını da belirten gazete, bu bildirilerde Iraklı askerlerden direnmemeleri isteneceğini yazdı. 
     





</TEXT>
</DOC>
