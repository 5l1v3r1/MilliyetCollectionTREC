<DOC>
<DOCNO> 149702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun17.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta polis yeniden işbaşında.. 
</HEADLINE>
<TEXT>

     Irak'ta Saddam Hüseyin iktidarının dağılmasından sonra, yağmalama ve kargaşanın görüldüğü başkent Bağdat'ta düzeni sağlamak üzere 2 binden fazla polis göreve başladı. 
     Göreve dönme emri alan polis, kent sokaklarında devriye gezecek, kontrol noktalarında bulunacak ve trafik akışını sağlayacak. 
     Amerikan kuvvetleri, 2 haftadan fazla süren hava bombardımanının ardından geçen hafta kenti ele geçirmiş, ancak kentteki kaosa engel olamamıştı. 
     Bağdat'ta normalde yaklaşık 40 bin polis gücü bulunuyor. Bu polislerin birçoğu, Amerikan birliklerinin başkente yaklaşması üzerine görevden ayrılmış, bir kısmı da emekli olmak istemişti. 
     Bu arada, yabancı gazetecilerin kaldığı Filistin Oteli dışında bugün yine gösteri yapan yüzlerce Iraklı, Bağdat'ta güvenliğin sağlanamamasını protesto etti. Protestoculardan bir kısmı "Amerikan değil, İslamcı devlet" şeklinde slogan attı. 50 yaşındaki Iraklı protestocu Sabah Mahmud, "Burası dünyanın en zengin ülkesi. Sadece petrol değil, bütün doğal kaynaklara sahibiz. Özgürlük nerede Su yok, elektrik yok" diye tepkisini dile getirdi. 
     Irak'ın ikinci büyük kenti Basra'da ise yerel polis, İngiliz birlikleriyle birlikte kentte düzeni sağlamaya çalışıyor. 
     





</TEXT>
</DOC>
