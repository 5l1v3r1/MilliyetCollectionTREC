<DOC>
<DOCNO> 131071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur10.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li askeri heyet Sabiha Gökçen havaalanını inceledi... 
</HEADLINE>
<TEXT>

     ABD'nin olası Irak operasyonu hazırlıkları çerçevesinde Amerikalı askeri uzmanlar Türkiye'de izin verilen havaalanı ve limanlarda inceleme yapıyor. 
     Ancak dün Mardin haaalanında inceleme yapan askeri heyet bugün Taşucu limanı'nı incelemeye aldı. 
     İncelemeye İstanbul'da Sabiha Gökçen havaalanı da dahil edildi. 
     14 kişiden oluşan ABD askeri heyeti, Kurtköy'deki Sabiha Gökçen Uluslararası Havaalanı'nda sabah saatlerinden itibaren inceleme yapıyor. 
     Havaalanına saat 09.30'da C-130 tipi askeri uçakla gelen heyet, havaalanı yetkililerince karşılandı. Heyet, daha sonra teknik gruplara ayrılarak, havaalanındaki gezi ve incelemelerine başladı. 
     Heyetin incelemelerinin tüm gün süreceği, aynı heyetin daha sonra da Çorlu Askeri Havaalanı'na geçeceği öğrenildi. 
     Olası bir Irak savaşında, Amerikan bombardıman uçaklarının İstanbul'dan da havalanıp havalanmayacakları henüz bilinmiyor. 
     
     TAŞUCU LİMANI DA İNCELENDİ 

     ABD'li uzmanlardan oluşan heyet, Türk yetkililerle birlikte Mersin'in Silifke İlçesi Taşucu Beldesi'ndeki limanda çalışmalarını tamamladı. 
     ABD'li uzmanlar ve Türk yetkililerinden oluşan heyet, geceyi geçirdikleri Mersin Orduevi'nden sabah erken saatlerde otobüsle, Silifke İlçesi'ne geçerek Taşucu Beldesi'nde, yapımı iki ay önce tamamlanan ve finansmanının NATO tarafından karşılandığı ifade edilen limanda incelemelerde bulundu. 
     Heyettekiler, 350 metre uzunluğunda, 3 gemi kapasiteli liman ile yanında bulunan helikopter pistindeki incelemelerinin ardından tarihi Liman Kalesi'nde turistik bir gezi yaptılar. 
     Heyettekiler daha sonra, öğle yemeği için Taşucu Beldesi'ndeki bir otele geçtiler. 
     
</TEXT>
</DOC>
