<DOC>
<DOCNO> 124671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur23.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kesici "Lider olursam giden oylar geri gelir..." 
</HEADLINE>
<TEXT>

     DYP Genel Başkan Adayı İlhan kesici, merkez sağın lideri olması halinde DYP'den giden oyların tekrar partiye döneceğini söyledi. 
     Kesici, DYP 7. Olağan Büyük Kongresi'nde yaptığı konuşmada, DYP'nin bugün ''hayat-memat'' kongresi yaptığını, bu kongrenin hem Türkiye'nin hem de DYP'nin kaderini belirleyeceğini söyledi. 
     Kongreden DYP'nin ve merkez sağın liderinin çıkacağına işaret eden Kesici, ''Ne hazindir ki, DYP millet iradesi ile parlamento dışında kalmıştır. Bu DYP'ye yakışmıyor. Bu durumu düzelteceğiz'' diye konuştu. 
     ''Bu siyasi felaketi, siyasi saadet haline dönüştürmek için buradayım'' ifadesini kullanan Kesici, ölçülerinin Adalet Partisi ve Demokat Parti'nin yüzde 50'lerin üzerindeki oy oranı olduğunu, bunun altındaki oranın kendilerini tatmin etmeyeceğini kaydetti. 
     Türkiye'nin gelirinin son 3 yılda yüzde 20 daraldığını belirten Kesici, şöyle konuştu 
     ''Türkiye'nin hiçbir meselesi bize ağır gelmez. Türkiye'nin, çözüme ulaştıramayacağımız hiçbir meselesi yoktur, olmayacaktır. Bunu geçmişte başardık. Ben sizlerden biriyim. Beni seçerseniz, size bunun karşılığında vaat edeceğim şey DYP'nin başbakanlığıdır.'' 
     
     ''KONTENJAN UYGULAMASI OLMAYACAK'' 
     İki ana hedefinin bulunduğunu belirten Kesici, bunlardan birinin yurtta refah ve zenginlik, diğerinin ise bölgede barış ve önderlik olduğunu söyledi. 
     Herkese karşı aynı mesafede olacağını, hem genel merkezde hem de teşkilatlarda tam demokrasi uygulanacağını ifade eden Kesici, il ve ilçelerin işlerine genel merkez tarafından kesinlikle karışılmayacağını anlattı. 
     Hiçbir ilde kontenjan uygulamasının olmayacağını vurgulayan Kesici, ''DYP'den gitmiş olan oylar, merkez sağın liderliği halinde tekrar geri gelecektir'' dedi. 
     ''Yiğit düştüğü yerden kalkar'' atasözünü anımsatan Kesici, ''DYP inşallah ayağa kalkacak. Kırat yeniden şahlanacak'' diyerek sözlerini tamamladı. 
     Kesici, konuşmasının ardından delegelerin bulunduğu bölüme oturdu. 
     
     BİR ADAY DAHA ÇEKİLDİ 
     Diğer bir genel başkan adayı eski Siirt Milletvekili Takiddin Yarayan ise kongrenin çok önemli sonuçlar doğuracağını söyledi. 
     Hükümetten, Irak'a olası bir müdahaleyi engellemesini isteyen Yarayan, konşmasının sonunda İlhan Kesici lehine adaylıktan çekildiğini açıkladı. 
     Böylece, adaylıktan çekilenlerin sayısı 3'e yükseldi, aday sayısı da 9'a indi. 
     Seçimlere geçilmeden önce genel başkan adaylarından bir bölümünün daha çekilebileceği ifade edildi. 
     





</TEXT>
</DOC>
