<DOC>
<DOCNO> 124971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/soneko08.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaya haftalık bakış... 
</HEADLINE>
<TEXT>

     Borsa yatırımcıları açısından Kopenhag Zirvesi gündemdeki yerini, Türkiye Masası Şefi Juha Kahkonen başkanlığındaki IMF heyetinin temasları ve olası Irak operasyonu ile ilgili gelişmelere bırakacak. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, Kopenhag Zirvesi'nde AB'nin bekleyip uygulamayı görmeyi benimsediğini kaydetti. 
     Yüksel, ''Hisse senetleri piyasasında işlem yapan yatırımcılar, yabancıların güvenli limanları, uygulamaları beklediğini hatırlayacak ve bu gelişmeyi yadırgamayacaktır diye düşünüyoruz. Diğer yandan 40 yıldır AB üyeliği ile ilgili düşler kurulan Türkiye'de 2 yıl daha beklemenin çok uzun olmadığını yorumlamak herhalde fazla iyimser olmayacaktır. Bu haftadan itibaren AB süreci ve Kopenhag zirvesinin gündemdeki yerini IMF ve olası Irak operasyonuna bırakacağına inanıyoruz'' dedi. 
     IMF heyetinin görüşmelerinden cesaret verici açıklamaların gelebileceğini umduklarını dile getiren Yüksel, ''Dolayısıyla bu gelişme, destekleri güçlendirecektir. Diğer yandan olası Irak operasyonunun ise 2003 ilk çeyreği ve sonrasında gerçekleşmesini beklememiz, kısa vadeli ılımlı düşüncelerimizi destekliyor'' diye konuştu. 
     
     ENDEKSTEKİ BEKLENTİLER 
     Yüksel, kısa vadede 20 günlük ortalamalarının üzerinde tutunan endekste, bu hafta 0,8 ve 0,77 centteki desteklerin alıcılarla güçleneceğini düşündüklerini söyledi. 
     Bu haftanın önemli dirençlerinin 13,600 ve 14,000 seviyelerinde bulunduğunu belirten Yüksel, orta ve uzun vadeli analiz yapıldığında endeksin hala 1,13-1,15 cente ulaşma potansiyeli olduğunun görüldüğünü bildirdi. 
     Aslı Yüksel, 16 yıllık trend analizinde ön plana çıkan 0,77 cent 12,000 desteği kırılmadığı sürece, çıkışın devam edeceği görüşünü savundu. 
     





</TEXT>
</DOC>
