<DOC>
<DOCNO> 103955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/spor/yurundul.html </URL>
<DATE> 2002/08/26/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Arif bereketi 
</HEADLINE>
<TEXT>

     Dün gece Ali Sami Yen’de tempolu, bol pozisyonlu, zevkli bir puan mücadelesi izledik. 
     Galatasaray maça alışılmış tam saha presle başladı. Ama bu çok kısa sürdü. Bursaspor hareketli, yardımlaşmalı savunma kurgusu uygularken kazanılan topları gerektiğinde uzun, gerektiğinde de ayağa garantili paslarla kullanınca oyun geniş alana yayıldı. Bu arada Galatasaray’ın öldürücü presini sahneye koyamayışının bir diğer nedeni ise üç forvetli uygulamanın arkasında ileriye dönük yaratıcı özelliklerini sergileyen Felipe’nin olmasıydı. Böyle olunca bütün yük Batista ve Ayhan’ın omuzlarının üzerine bindi. Bu tablo Batista’nın müthiş ikili mücadelelerdeki devamlılığına rağmen defans blokunu zora soktu. İlk yarıda karşılıklı ataklarda iki tarafın da pozisyonları vardı. Bursaspor’un yakaladıkları daha netti. Ama devrenin sonuna doğru Galatasaray Arif’in mükemmel golü ile skor avantajı yakaladı. 
     İkinci yarıya Galatasaray yine Arif’in fırsatçılığı ile farkı ikiye çıkararak başladı. Bu takımı iyice rahatlattı. Bursaspor’un da risk almasına yol açtı. Galatasaray geniş alandaki kontrataklarından pozisyonlar buldu ama, ilk yarıdaki gibi kale önü tehlikelerini yaşamaya devam etti. Sonuçta da Galatasaray zevkli mücadeleden üç puanla ayrıldı. Oyunun geneline baktığımızda Galatasaray’ın zaman zaman organize ve güzel ataklarına şahit olduk. Ama takım savunması önemli arızalar gösterdi. Skorda denge varken de, iki farklı avantaj varken de Bursaspor çok pozisyon buldu. Mondragon’un çok kritik kurtarışları ve de Arif’in golcülüğü olmasa iyi mücadele eden rakip karşısında puan kayıpları gündeme gelebilirdi. Fatih Terim’e bir önerimiz Şampiyonlar Ligi yaklaşıyor artık Emre Aşık’ı kazanmalı. Bu oyuncuya neden görev vermediğini bilmiyoruz ama, bizce defansın ortasına kısa sürede monte edilmeli. 
     Bursaspor taktik açıdan da, mücadele açısından da başarılıydı. Galatasaray’ın çizgi defansının arkasına başarılı girişimler yaparak net poızsiyonlar ürettiler. Savunma kurguları da genelde oturaklıydı. Ancak deplasmanda bu kadar pozisyon harcayan bir takımın hele karşısındaki rakip Galatasaray ise yapılabilecek bir şey yoktur. Murat Sözkesen, Fatih Şen ve Tayfun en başarılı isimlerdi. Biyediç’in en büyük handikapı ön libero Junior’un kondisyon yetersizliği ve Okan’ın formsuzluğu. 
     Dünkü maçın güzel olmasındaki en büyük etkenlerden biri de hakem Kuddusi Müftüoğlu idi. Bazı ufak tefek hatalar yaptı ama, Türk hakemliğinin en büyük sıkıntısı olan cesur yönetimi yine sergiledi. Bu tarz isimler çoğalırsa Türk futbolunun çıtası daha da yükselir, stad terörü de aşağıya çekilir. 
     



 SPOR 

























</TEXT>
</DOC>
