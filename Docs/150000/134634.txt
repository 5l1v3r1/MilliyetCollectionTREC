<DOC>
<DOCNO> 134634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sonspo16.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, taraftarlarını endişelendiriyor... 
</HEADLINE>
<TEXT>

     Ligin ikinci yarısı için hazırlıklarını sürdüren Bursaspor'da, İstanbulspor ile yapılan hazırlık maçında alınan 3-1'lik yenilgi ve oynanan kötü oyun, taraftarları endişelendirdi. 
     Geçen hafta Gençlerbirliği karşısında alınan 5-0'lık yenilginin ardından İstanbulspor maçında sergilenen kötü oyun nedeniyle taraftarlar, takımlarını protesto etti. 
     Bursaspor Teknik Direktörü Erdoğan Arıca, karşılaşma sonunda yaptığı açıklamada, taraftarların takımlarına güvenmelerini ve desteklerini sürdürmelerini istedi. 
     Arıca, özel karşılaşmaların sona erdiğini, bundan sonra yarışma programına başladıklarını kaydederek, ''Bizim ekibimizde başarısızlık yoktur. Bursaspor'da da olmayacaktır. Biz hiç başarısız olmadık, olmayacağız da'' dedi. 
     Takımına çok güvendiğini ifade eden Arıca, özlenen takımın taraftarların desteği sayesinde kısa sürede izlenebileceğini sözlerine ekledi. 
     Bursaspor Kulübü Futbol Şubesi Sorumlusu Nurettin Karayaka da istenilen düzeye henüz ulaşamadıklarını, bu nedenle taraftarların tepkisini haklı bulduğunu ifade ederek, ''Futbolcu arkadaşlarımızın özel maç olması nedeniyle inançları yoktu herhalde. Ancak, ligin havası farklı olur. Traftarlarımız bize destek olsun. Elbirliğiyle takımımızı istenilen yere getirelim'' diye konuştu. 
     Yeşil-beyazlı ekip, Samsunspor ile yapılacak olan ikinci yarının ilk maçı için hazırlıklara yarından itibaren başlayacak. 
     





</TEXT>
</DOC>
