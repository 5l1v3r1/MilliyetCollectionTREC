<DOC>
<DOCNO> 145618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/spor/aspo.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YÜKSEKTE RÜZG R DAHA SERT ESER 
</HEADLINE>
<TEXT>

Şenol Güneş, grupta lider olduğumuzu hatırlattı, "Zirvede tutunmak daha zor olur. Her sonuçta, yarış devam eder. Ama yenersek, bir değil çok adım öne geçeriz" dedi 
     BİLAL MEŞE Özel Röportaj 

     Bir yanda İngiltere’den 8 - 0’lık yenilgilerle ayrılmış bir Türkiye, diğer yanda Dünya Kupası’ndan üçüncülükle ayrılmış bir Türkiye... Aradan geçen yıllar, Ay - Yıldız’ı yüceltmiş, İngiltere gibi futbol devini de geriye götürmüş. Şimdi iki takım 2 Nisan’da bir kez daha karşı karşıya gelecek. İşte Şenol Güneş’in bu dev sınav öncesi görüşleri 
     İngiltere hangi dönem, hangi sonucu alırsa alsın, futbol kalitesi olarak en üst seviye futbol oynayan takım. 
     Geçmişteki başarısızlıklarımız ölçü değil. Bugün nasıl, onların takım olarak beklediği başarıyı bulamaması, kötü takım oldukları anlamını taşımıyorsa, bizim de o dönemlerden kalan başarısızlığımız bir ölçü olmayacaktır. 
     Geçmişin iyi ve kötü günlerini geride bıraktım. Dünya Kupası’nı unuttum. Aynı başarıları yakalayamıyorsak, başarısızlık var diye düşünürüz. 
     Karşı takımın oyuncularını durdurmaktan çok, kendi planımızı düşünüyoruz. Az faul yaparak, daha doğrusu gereksiz fauller yapmayarak oynayacağız. 
     İngiltere’nin zaaflarını biliyoruz. Uzun top atıyorlar, destek oluyorlar. Ama ileriye çıkışlarda da açık verebiliyorlar. 
     Bizim de ayağa yaptığımız paslar olumlu. Onu iyi kullanırsak, epey mesafe alırız. Şunu söyleyeyim bu maç kanaatime göre ortada geçecektir. Çünkü onlar da hücum yaparken dikkatli olacaklar, riske girmeyecekler. 
     Savunmaya çekilip oynamayı düşünmüyoruz. Ama nasılsa yeneriz diyerek de çıkıp oynamak istemiyoruz. 
     Zaman zaman takımlarında oynamayan arkadaşlarımız var. Belki Alpay’da sıkıntı olabilir. Olmayabilir de... Çünkü Alpay iyi oynuyor. Forvette en formda olanı oynatacağım. Tecrübeyi de kullanabilirim. 
     İngiltere’yi yenersem çok avantajım olur, onu düşünüyorum. Benim için iyi sonuç, oyuncularımın oynayacağı oyun tarzını sahaya yansıtmasıdır. 
     
     "Düşüş yaşanabilir" 
     Dünya Kupası’ndaki kadro ile çıkacağız diye birşey yok. Hangi oyuncunun performansı iyiyse, takım oyununu bozmamak kaydıyla onu oynatırım. 
     Galatasaraylı futbolcuların fiziksel olarak düşüşte olduklarını zannetmiyorum. Şimdi toparlandılar, iyi gidiyorlar. Beşiktaş da düşüş yaşayabilir. Bunlar normaldir. Lig seyrinde takımların inişleri - çıkışları olacaktır. Mühim olan o düşüşün uzun sürmemesi. 
     İngiltere’nin bu kadar deneyimi ve tecrübesi varken, bunu yok saymak ve kamuoyuna bu şekilde lanse etmek lehimize değil. Ciddiye almak lazım. 
     Seyirci faktörüne, sahanın zeminine, hakeme hazır olmak durumundayız. Saha içi faktörlerini etkileyen, saha dışı faktörleri de olacaktır. Biz bunlara şimdiden hazır olmazsak, orada takılıp kalabiliriz. 
     Uzun süre bir arada bulunma şansımız olmadığı için bir grup kurduk ve bu grubun dokusunu bozmadık. Gelenler uyum sağlıyor, sağlayamayanlar zaten dışında kalıyor. Burada kişiye dönük değil, takıma dönük bir hizmet var. 
     İngiliz liglerinde oynayan futbolcularımızdan faydalanacağız. İngiltere’nin bilmediğimiz yanları olabilir. Bu avantaj olacaktır. 
     İngiltere’ye yenilmemiz, bizim için son olmaz. Şu anda grubumuzda lideriz. Yükseklere çıktıkça rüzgar daha sert eser. Yüksekte tutunmanız daha zor olur. İngiltere maçında kendimizi ortaya koymak zorundayız. Tersi olsa ne olur. Her sonuçta yarış devam eder. Ama kazanırsak bir adım değil, çok adım öne geçeriz. Bundan sonra Slovakya maçını da alırsak bu iş biter. 
     
Alpay’ın hesabı var      ASTON Villa’da sıkıntı yaşayan Alpay Özalan, İngiltere maçına odaklandı. Bu karşılaşmanın kendisi için ayrı anlam taşıdığını ifade eden yıldız futbolcu, "Çok heyecanlıyım, o günü iple çekiyorum. İngiltere’de, Alpay’ın kim olduğunu daha bilmiyorlar. Ama görecekler" dedi. Alpay, İngiltere’nin sürekli havadan oynadığını hatırlattı, "Yan toplarda tehlikeliler. Bu nedenle bazı bölgelerde de müthiş açıklar da veriyorlar" diye konuştu. 
     HESKEY’NİN hava toplarındaki etkisini anlatan Alpay, "Daha baştan pres yapmak zorundayız. Rakibimizi uzun top oynamaya zorladığımız anda işimiz kolaylaşır. Büyük olasılıkla ikili forvet oynayacaklar. Heskey’e hava topu aldırmadığımız zaman, bu zorlu engeli aşarız" dedi. Ada’ya üç puan için gittiklerini belirten yıldız, "En kötü ihtimal bir puan. Ama farklı galip gelirsek, kimse şaşırmasın" yorumunu yaptı. 
     
Ada sallandı      MİLLİ Takımımız İngiltere sınavı için dün Ada’ya gitti. Newcastle’a inen Ay - Yıldızlı kafilemize gurbetçi taraftarlar büyük ilgi gösterdi. Yaklaşık 100 kişilik grup "Türk Milli Takımı’na ve başkanımıza başarılar dileriz" pankartı açarken, alkışlarla futbolculara moral verdi. Milliler gösterilen ilgiye şaşırırken, imza dağıtmaktan otobüse ulaşmakta zorluk çektiler. 
     A Milli Takım dün Newcastle kulübünün tesislerinde hafif bir ter idmanı yaparak çalışmalarını sürdürdü. Antrenmanı izlemek isteyen gurbetçiler güvenlik nedeniyle içeri alınmadı. Ay - Yıldızlı ekip bugün yapacağı iki idmanla çalışmalarını sürdürecek. Bu arada Newcastle’da havanın beklenenden daha sıcak olması futbolcular arasında sevinçle karşılandı. 
     
Emre İnançlıyız      EMRE Belözoğlu, İtalyan La Gazzetta dello Sport Gazetesi’ne verdiği demeçte "Tarihte ilk kez, büyük İngiltere’nin karşısına her türlü ihtimale açık bir maç oynayacağımızı bilerek çıkıyoruz. İngilizler’i sahalarında yeneceğimiz inancına sahibiz" dedi. Milli oyuncu, "Dünya üçüncülüğünü, gelecek Avrupa Şampiyonası’nda onurlandıracağımızı düşünüyoruz. Türk futbolunun bu kadar büyümesinden gerçekten gururluyuz" değerlendirmesinde de bulundu. 
     
Yine 7. olduk      FIFA’NIN bu ayki Dünya klasmanında Milli Takım, 732 puanla 7. sıradaki yerini korudu. Brezilya ise 853 puanla yine ilk sırada yer aldı. İngiltere, 725 puanla 8. sıradan 9, Makedonya 464 puanla 85. sıradan 87, Liechtenstein 255 puanla 151. sıradan 152, Slovakya da 530 puanla 57. sıradan 58. sıraya indi. 
     
Beckham çekiniyor      İNGİLTERE’NİN yıldızı, Türkiye maçının zor geçeceğini bildiğini, ancak taraftarların desteğini de unutmamak gerektiğini söyledi. Beckham, eleştirilen Teknik Direktör Sven Goran Eriksson’a da destek çıkarak, "Herkes bu genç ve yetenekli takıma güvenmeli. Her iki maçı da kazanırsak grupta işler değişir" dedi. Bu arada İspanyol Real Madrid, Beckham’a talip olduğunu resmen açıkladı. 
     İNGİLİZ takımında, aşil tandonunda sakatlığı bulunan Sol Campbell’in durumunun şüpheli olduğu açıklandı. Ayrıca Eriksson, Irak savaşı nedeniyle oyuncularını futbola motive etmekte zorlanacağını söyledi. Türkiye ile yapılacak maç öncesinde, ülkenin Irak savaşına doğrudan katılmasının futbolcularını etkilediğini belirten Eriksson, bu nedenle psikolojik bir çalışma içine girdi. 
     
Kendi ışığını kendin yakFederasyon, New Castle’daki antrenman sahasını, özel bir şirketle anlaşarak ışıklandırdı 
     HALİL ÖZER 

     FUTBOL Federasyonu, İngiltere’de bulduğu antrenman sahasına, kendi olanakları ile özel ışıklandırma tesisatı kurdu. New Castle’da dün başlayan kamp öncesi, Menajer Can Çobanoğlu, İngiliz federasyonundan idman sahası istedi. Ancak zorluk çıkaran Adalılar’ın gösterdikleri, antrenman yerlerinin hiçbirinde ışıklandırma olmadığı görüldü. Çobanoğlu, bir idman sahasını beğendi ve anlaşma yaptı. 
     ŞENOL Güneş, Sunderland’daki maçın hava şartlarına alışmak için antrenmanların çoğunu gece yapmak istedi. Menajer Çobanoğlu bunun üzerine İngiliz yetkililerden olumlu yanıt alamayınca harekete geçti. Federasyon’un anlaştığı özel bir şirket idman sahasına seyyar ışıklandırma sistemi kurdu. Bu arada, şirket ile sponsorluk anlaşması yapan federasyon, cebinden tek kuruş harcamamış oldu. 
     


SPOR 























</TEXT>
</DOC>
