<DOC>
<DOCNO> 111520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/ekonomi/eko10.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

Yabancı sermayede en kurak yıl yaşanıyor      İş - TİM’in Aria yatırımı ve HSBC Bank’ın Demirbank’ı alması nedeniyle geçen yıl yabancı sermaye girişinde rekor yaşayan Türkiye, bu yıl son yılların en kurak yılını yaşıyor. 
     Merkez Bankası’nın verilerine göre bu yılın ilk yedi ayında yabancı sermayenin Türkiye’ye yaptığı yatırım tutarı sadece 180 milyon dolarda kaldı. Doğrudan yatırım için gelen yabancı sermaye miktarı bu dönemde bazı aylarda 9 milyon dolara kadar düştü. Bu yıl ocakta 11 milyon, şubatta 14 milyon, martta 30 milyon, nisanda 20 milyon, mayısta 78 milyon, haziranda 9 milyon temmuzda ise 18 milyon dolarlık yabancı sermaye yatırımı yapıldı. 
     Geçen yılın aynı döneminde, İş - TIM’in yatırımı nedeniyle 2 milyar 161 milyon dolarlık yabancı sermaye yatırımı yapılmıştı. 2001’de ise 3 milyar 288 milyon dolarlık fiili yabancı sermaye girişi olmuştu. 
     
Dekorasyon için dev merkez      Türkiye’nin ilk dekorasyon merkezi İstanbul’da açılıyor. Şişli’de 16 bin metrekare içerisinde hizmet verecek olan 1000a adlı alışveriş merkezinde sektörün önde gelen firmaları yer alacak. Merkezde yer alacak firmalar arasında Bosch, Philips, Eczacıbaşı Vitra, Fatih Kıral Mobilya, Duravit, Lotus gibi ÜNLÜ firmalar var. Ayrıca merkezde bunların yanı sıra Art Galery adlı bir de sanat galerisi olacak. Üçgen İnşaat’ın gerçekleştirdiği bu projeyle kurulan alışveriş merkezi, yılın her günü ziyaretçilere açık olacak. 
     
Winsa, evleri kışa hazırlıyor      Winsa, ısınmak için kullanılan doğalgaz, odun, kömür ve elektrik gibi enerji kaynaklarından tasarruf sağlanması sağlayan kapı ve panjur sistemlerini kampanyalarla birlikte satışa çıkardı. Sabancı Grubu şirketleri arasında yer alan Winsa bu amaçla, Türkiye genelindeki bayilerinde kışa özel kampanyalarla tüketicinin karşısına çıkıyor. Winsa’nın kapı ve pencere sistemleriyle ilgili kampanyalara, ödeme kolaylıklarına ve diğer ayrıntılı bilgilere internet üzerinden www.winsa.com.tr adresinden de ulaşmak mümkün. 
     
Aria’dan Saraylı’ reklam filmi      Cep telefonu operatörü Aria’nın reklam kampanyası için hazırlanan iki yeni reklam filmi televizyon kanallarında gösterime başladı. Filmler, Topkapı Sarayı’nın içindeki Darphane’de çekilmiş ve çekimler geceli gündüzlü 2 gün sürmüş. Ayrıca Sezen Aksu’nun, bu reklam filmiyle ilk kez bir reklam filmi müziği de yazdığı belirtiliyor. Filmler yaratılırken, kurum kültürünün en belirleyici özelliği olan yenilikçilik ve yaratıcılık anlayışı düşünülerek yola çıkılmış. Filmde, Aria’nın yeni stratejisi sanat’ kavramın da vurgulandığı belirtiliyor. 
     
Çıtır gofret imaj yeniledi      1993 yılından bu yana Türkiye’de faaliyet gösteren Kraft’ın ürünleri arasında bulunan Milka Çıtır Gofret yenilendi. Milka’nın ürün yelpazesi arasında yer alan çıtır gofret’ artık tüketicinin karşısına yeni imajı ve paketiyle çıkacak. Yenilenen tadı ve ambalajıyla tüketicinin karşısına çıkan çıtır gofret, yeni formülüyle çikolatalı fındıklı, beyaz çikolatalı ve çilekli gofret çeşitleriyle piyasaya sunuluyor. 
     



 EKONOMİ 















</TEXT>
</DOC>
