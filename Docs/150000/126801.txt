<DOC>
<DOCNO> 126801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko33.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel Ekonomi Ödülü'nün sahibi Kahneman, ülkemize gelecek 
</HEADLINE>
<TEXT>

     ''Homo Economicus'' konusundaki yerleşik yargıların sorgulanmasına yol açan çalışmalarıyla 2002 Nobel Ekonomi Ödülü'nün sahibi olan Princeton Üniversitesi psikoloji profesörü Daniel Kahneman, İş Yatırım'ın konuğu olarak, konferans vermek üzere Türkiye'ye gelecek. 
     İş Yatırım'dan yapılan açıklamaya göre, Kahneman, 7 Ocak Salı günü İstanbul'da düzenlenecek ''Geniş Açı'' adlı toplantıda, risk ve belirsizlik karşısında karar verme ve geleceğin dünyasının şekillenmesinde insan zihninin oynayacağı rol hakkında ipuçları verecek. 
     Daniel Kahneman, 1970'li yıllardan bu yana, risk ve belirsizlik karşısında karar verme konusunda yürüttüğü araştırmalarla tanınıyor. 
     Çalışmaları, bir dönem ekonomistler tarafından ciddiye alınmayan, ancak son yıllarda, genel kabul gören bazı ekonomi teorilerinin yeniden sorgulanmasını sağlayacak ölçüde etkili olan Kahneman, 1994 yılında Nobel Ekonomi Ödülü'nü kazanan John Nash'ten sonra, Princeton'dan ödül alan ikinci akademisyen. 
     Kahneman'a Nobel Ekonomi Ödülü'nü kazandıran, belirsizlik karşısında karar verme sürecine dair bulguları, genel kabul gören ekonomi teorisinin kabul ettiği varsayımların tersine, insanın, rasyonel bir karar verici olmadığını gösteriyor. 
     
     İŞ YATIRIM GENEL MÜDÜRÜ 

     İş Yatırım Genel Müdürü İlhami Koç, tüm dünyada belirsizliğin süreklilik kazandığı günümüzde, bu alanda yaptığı çalışmalarla Nobel Ekonomi Ödülü'ne layık görülen Kahneman'ın anlatacaklarının hem ilginç, hem öğretici olacağına inandığını belirtti. 
     ''Geniş Açı'' adı altında bu yıl ilkini düzenledikleri toplantıda, uzmanlar ve iş dünyasını buluşturarak yeni bakış açıları sağlamak istediklerini bildiren Koç, ''Kahneman'la psikoloji dünyasında çıkacağımız ufuk turunun, yatırım kararlarını verirken bireysel ve kurumsal yatırımcılara yol gösterecek bir pusula olacağına inanıyoruz'' dedi. 
     





</TEXT>
</DOC>
