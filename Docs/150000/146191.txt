<DOC>
<DOCNO> 146191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sondun45.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'daki barış gösterilerine, 100 bin kişi katıldı... 
</HEADLINE>
<TEXT>

     Almanya'nın çeşitli kentlerinde bugün düzenlenen barış gösterilerine, toplam 100 binden fazla kişinin katıldığı bildirildi. 
     Berlin polisi, başkentte Irak savaşını protesto için düzenlenen gösteriye yaklaşık 50 bin kişinin katıldığını açıkladı. 
     Göstericiler, ayrı istikametlerde bulunan Potsdam ve Ernst Reuter meydanlarından yürüyüşe geçip ''Siegessaeule'' Zafer Anıtı önünde birleşerek, çeşitli slogan ve pankartlarla Irak savaşını protesto etti. 
     Zafer Anıtı önünde yapılan mitingde konuşan Alman Sendikalar Birliği Başkanı DGB Michael Sommer, ABD ve İngiltere'nin savaş yanlısı tutumlarını kınadıklarını belirterek, ''Türk birliklerinin Kuzey Irak'a girmelerini destekleyeceklerse Alman askerlerinin AWACS uçaklarında görev yapmasını da istemiyoruz'' dedi. 
     Amaçlarının ABD düşmanlığı yapmak olmadığını, ancak Amerikan yönetiminin Irak konusundaki tutumunu eleştirdiklerini ifade eden Sommer, Irak halkı için yardım programlarının da yoğun şekilde sürdürülmesi gerektiğini söyledi. 
     Irak savaşı devam ettiği sürece gösterilerin de sürdürülmesi gerektiğini kaydeden Sommer, ''Savaş çözüm değil'' dedi. 
     Gösteride konuşan Cezayir eski Başbakanı Ahmet Binbela da, ABD Başkanı George Bush ile İngiltere Başbakanı Tony Blair'in tek yaptıklarının ''kan akıtmak olduğunu'' ileri sürerek, ''Bu kadar çok kişinin toplandığını görünce, Bush ile Blair'in şimdiden kaybettiğini söyleyebilirim'' diye konuştu. 
     Münster ve Osnabrück kentleri arasında da yaklaşık 40 bin kişinin 50 kilometrelik bir insan zinciri oluşturduğu bildirildi. 
     Stuttgart ketinde bulunan Avrupa'daki Amerikan birliklerinin merkez karargahı da EUCOM binlerce gösterici tarafından çevrelendi. 
     Hanau kentinde ise yaklaşık 100 aşırı sağcı, ana tren istasyonundan bir Amerikan kışlasına yürüyerek, savaş karşıtı sloganlar attı. Münih, Kiel, Lübeck, Cottbus ve Dresden kentlerinde de barış gösterileri yapıldı. 
     Gösterilerin büyük ölçüde olaysız geçtiği bildirildi. 
     





</TEXT>
</DOC>
