<DOC>
<DOCNO> 114847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun20.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehinelerden Putin'e mektup Savaşa son ver 
</HEADLINE>
<TEXT>

     Moskova'daki bir tiyatroda Çeçen saldırganlar tarafından rehin alının kişiler Rusya Devlet Başkanı Vladimir Putin'e hitaben yazdıkları mektupta, "Çeçenistan'daki savaşı sona erdirmesini" istedi. 
     Rusya istihbarat servisi FSB, Moskova'daki bir tiyatroda 700'den fazla kişiyi rehin alan Çeçen saldırganların, yarısı kadın olmak üzere 50 kişi olduklarını açıkladı. 
     FSB Başkanı Sergey Ignatenko, bu bilgiyi saldırganlardan birinden aldıklarını belirterek "25'i kadın, 25'i de erkek olan saldırganlar kendilerini şehitler olarak nitelendiriyorlar ve sonuna kadar da gitmeye kararlılar" dedi. 
     Bu arada, rehineler, Rusya Devlet Başkanı Vladimir Putin'e hitaben mektup yazdı. Saldırganlar tarafından okunmasına izin verilen mektupta rehineler, "Sizin makul bir karar alarak Çeçenistan'daki savaşa son vermenizi istiyoruz. Hayatlarımız sizin için bir yürek yarasıdır. Barış istiyoruz. Biz şu anda ölümle yaşam arasındaki ince çizgide bulunuyoruz. Savaşa barışçı bir çözüm bulun, yoksa daha çok kan akacak" ifadelerini kullandı. 
     
     DÜNYA KINADI 

     Başkent Moskova'daki tiyatro baskınına dünyadan kınamalar yağmaya da devam ediyor. Almanya Başbakanı Gerhard Schröder, Rusya Devlet Başkanı Vladimir Putin'e gönderdiği mektupta, olaydan ''derinden etkilendiğini'' belirtirken, rehin alma eyleminin bir an önce son bulması dileğinde bulundu. 
     Avusturya Dışişleri Bakanı Benita Ferrero-Waldner de, olayı kınadığı yazılı açıklamasında, "Masum sivillerin rehin alınması hiçbir şekilde siyasi düzenin gerektirdiklerini desteklemeye yaramaz" dedi. 
     Olayı kınayan bir başka ülke olan Fransa, Dışişleri Bakanlığı aracılığıyla yaptığı açıklamasında, "Bu tür eylemler davayı ileriye götürmez. İnsanların yaşamlarının korunması için gereken her şeyin yapılmasını istiyoruz" dedi. 
     İtalya da olayı kınarken, Başbakan Silvio Berlusconi, "Masum insanların hayatlarını tehlikeye atan bu terör eylemini kınıyoruz" ifadesini kullandı. 
     
     KIZILHAÇ'TAN İLAÇ 

     Kızılhaç yetkililerin rehinelere ilaç temin etti. Kızılhaç örgütünün Cenevre'deki sözcüsü Annick Bouvier, silahlı eylemcilerin talebi üzerine, Rusya'daki Kızılhaç'ın temsilcisi Michael Minnig ile bir başka yetkilinin ilaçlarla tiyatronun içine girdiğini söyledi. 

     
</TEXT>
</DOC>
