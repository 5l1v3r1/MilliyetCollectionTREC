<DOC>
<DOCNO> 144050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur46.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci tezkere görüşmeleri sürüyor 
</HEADLINE>
<TEXT>

     Türk ve Amerikalı yetkililerin ''yurtdışına asker gönderilmesi ve Türk hava sahasının açılmasına izin verilmesine ilişkin Başbakanlık tezkeresinin uygulanmasına'' yönelik görüşmeleri sürüyor. 
     Diplomatik kaynaklardan edinilen bilgiye göre, askeri ve sivil yetkililerin yaptığı görüşmelerde, Türk heyetine Büyükelçi Deniz Bölükbaşı, ABD heyetine de Amerikalı Generel Colby Broadwater başkanlık ediyor. 
     Tezkere kapsamına giren konuların uygulamasıyla ilgili ilke, esas ve usullerin belirlenmeye çalışıldığı görüşmelerin tamamlanmasının süreç için önemine işaret eden kaynaklar, görüşmelerin tamamlanmasının ardından iki ülke arasında yeni bir mutabakat muhtırasının düzenleneceğini ve bunun bir NOTAM ile uluslararası camiaya duyurulacağını belirttiler. 
     Bu çerçevede görüşmelerde, sivil uçuşların güvenliği için yeni düzenlemeler ve bunun için yeni bir hava koridorunun açılması üzerinde çalışılıyor. Kaynaklar, böyle bir çalışmanın eksikliğinin sivil hava trafiğinin güvenliğini tehlikeye atabileceğine işaret ediyorlar. 
     Bu arada, aynı kaynaklar, TBMM'den bugün geçen tezkere çerçevesinde İngiliz uçaklarının da Türk hava sahasından yararlanması konusuna yönelik olarak, tezkerede ülke adı zikredilmeden ''yabancı uçaklar'' ibaresinin yer aldığını belirterek, İngiliz uçaklarının bu imkandan yararlanmasının ''siyasi takdire'' bağlı olacağını kaydettiler. 
     





</TEXT>
</DOC>
