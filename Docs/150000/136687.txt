<DOC>
<DOCNO> 136687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/yasam/yas01.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep’le konuşanın cebi yanacak 
</HEADLINE>
<TEXT>

New York Belediyesi, sigaradan sonra cep telefonlarına da cephe aldı. Artık sinema, tiyatro, müze ve kütüphane gibi halka açık yerlerde çalan telefonlara para cezası kesilecek 
     DIŞ HABERLER SERVİSİ 

     Daha önce bar ve lokantalarda sigara içilmesini yasaklayan New York Belediyesi, şimdi de kamuya açık alanlarda cep telefonu kullanılmasını hedef aldı. Nisandan itibaren yürürlüğe girecek olan yasaya göre, sinema, konser ve tiyatro salonlarında, müzeler ve kütüphanelerde cep telefonlarını kapatmayanlar 50 dolar yaklaşık 82 milyon lira ceza ödeyecek. 
     
     Karşı çıktı ama.. 
     Gösteri sırasında cep telefonu çalan ve cep telefonuyla konuşan kişiler yasayı çiğnemiş sayılacak. New York, kamuya açık yerlerde cep telefonu kullanımına cezai uygulama getiren ilk büyük Amerika kenti oldu. New York Belediye Başkanı Michael Bloomberg, yasanın uygulanmasının son derece güç olduğunu açıklayarak böyle bir "çözüme" karşı çıktı. 
     Bu yasa tasarısını veto etmek isteyen Başkan Bloomberg, tasarı kent meclisinde ezici çoğunlukla onaylanınca geri adım atmak zorunda kaldı. 
     



 YAŞAM 

















</TEXT>
</DOC>
