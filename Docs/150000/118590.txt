<DOC>
<DOCNO> 118590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/yazar/cemal.html </URL>
<DATE> 2002/11/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İyi ki gençler var 
</HEADLINE>
<TEXT>

     Gençlerle birlikte olmak bazen insana iyi geliyor. Ankara, Bilkent Üniversitesi Öğrenci Konseyi’ne bağlı Kulüp Pozitif... İktisat Fakültesi’nin altındaki Coffee Break... 
     İnsanın ufkunu açıyor gençler. 
     İleriye dönük umut aşısı olmak gibi bir duygu uyanıyor içinizde. Onların yaşama ilişkin iyi niyetli, iyimser ve elbette heyecanlı beklentilerini paylaşmanın güzel bir yanı var. 
     Moral depoluyorsunuz. 
     İnsanı şaşırtıyor gençler. 
     Zihniyet dünyanız değişiyor. 
     Öfkeli eleştirileriyle tepkili sorgulamaları, hiç beklemediğiniz bir anda insanın kemikleşmiş düşünce kalıplarına ölümcül darbeler indiriyor. İşin başka tarafları bulunduğunu, bunları düşünmediğiniz zaman boşlukta kalabileceğinizi anlıyorsunuz. 
     Yaşamın eşitsizliklerine, hakçalıktan uzak kurulu düzene, özgürlük ve dayanışma alanı dar bir dünyaya karşı koyuşlarındaki tepkilerin, hatta bazen çığlıkların duyarlığını hesaba katmadan geleceği yakalamanın ya da kurmanın ne kadar güç olabileceğini size fark ettiriyor üniversiteli gençler... 
     Onlarla daha sık birlikte olup iletişim kurmakta sonsuz yarar var. 
     Özellikle siyasetçiler açısından... 
     Kulüp Pozitif’te iki saat boyunca son seçimleri ve Türkiye’de partileriyle, politikacılarıyla siyaset kurumunu konuştuk, tartıştık. Sonra oturup Coffee Break’te sohbet ettik. 
     Gelecek projelerini anlattılar. 
     Türk siyasetine yüklendiler. 
     Ufuksuzluğundan yakındılar. 
     Eskiliğine kızdılar. 
     En çok da sol’u merak ettiler, sorguladılar. Kendilerini tatmin etmekten uzak buldukları sol’dan yakındılar. Solun yeni’yi algılamadığını vurguladılar. 
     Şaşırtıcı değildi tepkileri... 
     Bilkent’te seçime katılım oranı düşük olmuş. 3 Kasım’da sandıklardan en çok oy CHP’ye çıkmış. 
     Ama CHP’ye tepki var. 
     İşte bazı değerlendirmeler 
     "Kötünün iyisiydi CHP..." 
     "Zoraki oy verdik." 
     "CHP’nin milletvekili adayları yeni değildi, çok fazla çekici de değildi. Olmadık isimlerin yan yana gelmesi heyecan vermedi." 
     "Yeni bi - ses, yeni bi - şey yoktu " 
     "AKP’nin kendi hedef kitlesinde yarattığı ilgi ve heyecanı, CHP kendi hedef kitlesinde maalesef yaratamadı." 
     "Baykal eskiye göre idare ederdi." 
     "Genç Parti bile birtakım propaganda ve reklam teknikleriyle gençlerde CHP’den çok daha fazla ilgi uyandırdı." 
     Kemal Derviş ve İsmail Cem isimleri de anıldı. "İkisi birlikte olsa iyi olurdu" gibisinden artık mazide kalmış dilekler yine kulağa çalındı. 
     Derviş’e ilişkin yorumlar çelişkiliydi. Kimine göre sola yakışan, CHP’ye bir şeyler katmış olan, kimine göre hiç de öyle olmayan bir isimdi. 
     Biri, Cem’le ilgili şöyle dedi 
     "Bakın, Ankara Büyükşehir Belediye Başkanı Melih Gökçek seçim öncesi Demokrat Parti’nin başına geçti. Ama ne zaman AKP’nin yükseldiğini, kendi şansının olmadığını gördü, o zaman kenara çekildi, Tayyip Erdoğan’ı destekleyeceğini açıkladı. İsmail Cem de aynı şeyi Deniz Baykal için yapabilirdi." 
     Tayyip Erdoğan ve AKP’nin seçim başarısıyla ilgili tedirginlik yüklü bazı sorular, İslamcı geçmiş’e dönük bazı kaygılar dile getirildi. 
     AKP - asker ilişkisi... 
     Avrupa Birliği - Türkiye... 
     Irak, Kuzey Irak ve Kürtler... 
     Bilkent’te, bu güzel bilim yuvasında gençlerle üç buçuk saat geçirdim. 
     Yenilendim belki de... 
     İyi ki gençler var 
     
     







Hukuk ve siyaset 


"Aman ne haliniz varsa görün..." 


Hangi irade.. 


Baykal’ın bakışı 


İyi ki gençler var 


Tereyağından kıl çekmek 


Türkiye Eğitim Gönüllüleri Vakfı 


Solun dayanılmaz cazibesi 


Ufku geniş tutmak 


Tezler ve modeller kokteyli... 


Tayyip Bey’in dilinin altında ne var 


Hafızanın buzluğunda... 


AKP’nin zaferi laikler sayesinde mi 


Sırtı ağrıyan salyangozlar 


Kimler nasıl üretiyor nasıl satıyor 


</TEXT>
</DOC>
