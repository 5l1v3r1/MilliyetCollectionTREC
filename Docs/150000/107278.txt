<DOC>
<DOCNO> 107278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur21.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye, benzin istasyonunun önüne hendek kazdı... 
</HEADLINE>
<TEXT>

     Bursa'nın Merkez Osmangazi İlçe Belediyesi ekipleri, işletme ruhsatları iptal edilmesine rağmen sahipleri tarafından boşaltılmayan iki akaryakıt istasyonun faaliyetini, girişlerine hendek kazarak durdurdu. 
     Ekipler, ilk olarak mülkiyeti Osmangazi Belediyesi'nde bulunan ve Semih Cıngıllıoğlu tarafından işletilen Merinos Semti'ndeki akaryakıt istasyonunun girişine iş makineleriyle hendek kazdı. Ekipler, daha sonra 5 kamyon dolusu molozu da işyerinin ortasına dökerek, istasyonun faaliyetini durdurdu. 
     İstasyonu sahibi Semih Cıngıllıoğlu, belediyenin ruhsat iptali kararını iptal ettirmek için açtığı yürütmeyi durdurma davasını kazandığını, yapılan işlemin hukuksuz olduğunu öne sürdü. 
     Belediye yetkilileri ise bölgenin yeşil alan olarak düzenleneceğini, bu nedenle istasyonun bir an önce boşaltılması gerektiğini bildirdiler. 
     Osmangazi Belediyesi ekipleri, daha sonra Kıbrıs Şehitleri Caddesi'ndeki Bayrak Petrol İstasyonu'na da aynı işlemi uyguladılar. Kazılan hendeklerle istasyonun girişi kapatılırken, işyerinin içine de moloz döküldü. Osmangazi Belediyesi'nin 8 yıl önce Bursaspor'a verdiği istasyonun, yeşil-beyazlı kulüp tarafından Malki cinayeti davası sanıklarından Erol Evcil'e kiralandığı, Evcil'in de, istasyonu usulsüz şekilde Bayraktar Petrol'e kiraya verdiği belirtildi. 
     





</TEXT>
</DOC>
