<DOC>
<DOCNO> 143037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sonspo14.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor Herşeye rağmen ligde kalacağız... 
</HEADLINE>
<TEXT>

     Kocaelispor Teknik Direktörü Güvenç Kurtar, takımının ligde kalacağına inandığını söyledi. 
     Kurtar, maç sonrası yaptığı açıklamada, Diyarbakırspor karşısında kötü futbol oynamadıklarını, maçın berabere bitmesinde hakem Cüneyt Çakır'ın etkisi olduğunu belirterek, ''Hakem Cüneyt Çakır çok genç ve yetenekli olmasına rağmen, takdir hakkını bizim aleyhimize kullandı ve ağır kararlar verdi'' dedi. 
     Maça 3 puan almak için çıktıklarını, ancak ilk dakikalarda gelen golün oyun düzenlerini bozduğunu ifade eden Kurtar, şöyle konuştu 
     ''Yediğimiz golün ardından 10. dakikada beraberliği yakalayınca umutlandık. Ancak, 33. dakikada Kemodlidze'nin kırmızı kartla oyun dışı kalması, bütün planlarımızı bozdu. Skora bakarak kötü futbol oynadığımız söylenemez. Çok önemli 2 puan kaybettik. Ama, herşeye rağmen ligde kalacağız.'' Güvenç Kurtar, Bursaspor ile 19 Mart Çarşamba günü yapacakları erteleme maçını kazanacaklarını da iddia etti. 
     
     KAYIHAN MUTLU 
     Diyarbakırspor Teknik Direktörü Ümit Kayıhan da, Kocaelispor'dan puan almanın keyfini yaşadıklarını söyledi. 
     Karşılaşmada öne geçmelerine rağmen bunu koruyamadıklarını ifade eden Kayıhan, şöyle konuştu 
     ''Kocaelispor'un beraberliği yakalamasıyla, oyuncularım kısa süreli panik yaşadı. Maçın son dakikalarını saymazsak, Kocaelispor'dan üstün futbol sergiledik, ancak ikinci golü bulamadık. Maç Kocaelispor açısından büyük bir önem taşıyordu, ama bizimde puana ihtiyacımız vardı. Da Silva'nın atılması üzerine 10 kişi kalınca, seyirci desteği de olan Kocaelispor üzerimize geldi ve pozisyonda buldu. Ama, zor maçtan puan kazanmasını bildik. Kocaelispor'a bundan sonraki maçlarında başarılar diliyorum.'' 
     





</TEXT>
</DOC>
