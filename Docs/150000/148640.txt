<DOC>
<DOCNO> 148640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo16.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener Gençler'e hazırlanıyor, Güney eşofman giymedi 
</HEADLINE>
<TEXT>

     Fenerbahçe, Gençlerbirliği ile yapacağı lig maçının hazırlıklarını, bugün Samandıra Tesisleri'nde yaptığı antrenmanla sürdürdü. 
     Koordinatörlük görevine getirilen Tamer Güney'in kenardan izlediği antrenmanda, sarı-lacivertli futbolcular antrenör Özcan Kızıltan ve kondisyoner Stefano Morreno yönetiminde çalıştı. Güney, kenardan izlediği antrenmanda zaman zaman antrenörlere direktifler verdi. 
     Sarı-lacivertliler yaklaşık 1.5 saat süren idmanda kondisyon çalışmasının ardından, yarım alanda 3 grup halinde çift kale maç yaptı. Futbolcuların antrenman maçında, son derece istekli ve hırslı oldukları gözlenirken, zaman zaman sahada ufak sakatlıklar yaşandı. Tuncay, Erman, Semih ve Hakan Bayraktar, sert geçen antrenman maçında sakatlıklar geçirirken, saha içinde yapılan tedavilerinin ardından idmanı sürdürdüler. 
     Antrenmana, sakatlıkları süren Rüştü ve Ceyhun ile Adanaspor maçı öncesi kampı terkeden Serhat katılmazken, sağ bacak arka adalesinde çekme olan Rebrov ise koşu yapmakla yetindi. 
     
     NURETTİN YILDIZ'IN YERİNE YAVUZ ŞİMŞEK 

     Fenerbahçe'de teknik sorumlu Oğuz Çetin'in ardından istifa eden antrenör Nurettin Yıldız'ın yerine PAF takımında kaleci antrenörü olan Yavuz Şimşek göreve getirildi. 
     Şimşek, idman boyunca kalecilere özel çalışmalar yaptırdı. Koordinatör Tamer Güney, idman bitiminde antrenörlerle birlikte sahada basın mensuplarına poz verdi. 
     
     YÖNETİMLE YEMEK 

     Fenerbahçeli futbolcular ve teknik heyet yarın yöneticilerle birlikte öğle yemeği yiyecek. 
     Küçükyalı'da bir restoranda gerçekleştirilecek yemeğe, kulüp başkanı Aziz Yıldırım ve bazı yöneticilerin de katılacağı bildirildi. 
     
     GÜNEY CUMA GÜNÜ BASIN TOPLANTISI YAPACAK 

     Fenerbahçe'de koordinatörlük görevine getirilen Tamer Güney'in 11 Nisan Cuma günü saat 11.00'de Samandıra Tesisleri'nde basın toplantısı düzenleyeceği bildirildi. 
     Güney'in, bu toplantıda hedeflerini ve programını açıklayacağı kaydedildi. 
     Bu arada sarı-lacivertliler, yarın akşam Samandıra Tesisleri'nde yapacakları antrenmanla Gençlerbirliği maçı hazırlıklarını sürdürecek. 
     





</TEXT>
</DOC>
