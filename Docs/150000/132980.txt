<DOC>
<DOCNO> 132980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur15.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküdar'da polise bıçak çeken hırsız ayağından vuruldu... 
</HEADLINE>
<TEXT>

     Üsküdar'da, polise bıçakla karşı koyan hırsız, ayağından vurularak yakalandı. 
     Asayiş Şube Müdürlüğü Hırsızlık Büro Amirliği'nden yapılan açıklamaya göre, Üsküdar İcadiye Mahallesi'ndeki bir evden hırsızlık yaparken, devriye gezen polisleri karşılarında bulan Ahmet Aslanoğlu 19 ile Veysel Erdinç 18 kaçmaya çalıştı. 
     Polisin ''dur'' ihtarına uymayan Aslanoğlu, üzerinde taşıdığı bıçakla polise saldırınca ayağından vurularak yakalandı. Diğer hırsız Erdinç de kısa sürede gözaltına alındı. 
     Haydarpaşa Numune Hastanesi'nde tedavi edilen Aslanoğlu, daha sonra Asayiş Şube Müdürlüğü'ne götürüldü. 
     Emniyette sorgulanan bu kişilerin, İstanbul'un çeşitli semtlerinde, zemin ve 1. katlarda bulunan 13 ayrı eve sabaha karşı balkon ile pencerelerden girerek altın ve para çaldıkları belirtildi. 
     Benzeri suçlardan sabıkalı olan ve sahte kimlikle yakalanan Aslanoğlu'nun, Erdinç ile birlikte çalıntı paraları eğlence yerlerinde harcadığının anlaşıldığı kaydedildi. 
     Aslanoğlu'nun, daha önce de ''Metin Görkem'' adına düzenlenmiş sahte kimlikle hırsızlık suçundan yakalandığı öğrenildi. 
     





</TEXT>
</DOC>
