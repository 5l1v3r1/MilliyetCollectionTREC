<DOC>
<DOCNO> 123139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun05.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Erdoğan ile görüşecek... 
</HEADLINE>
<TEXT>

     Geçirdiği kalp ameliyatı nedeniyle 67 gündür kaldığı New York'tan ayrılan KKTC Cumhurbaşkanı Rauf Denktaş'ın bugün İstanbul'a ulaşmasının ardından Adalet ve Kalkınma Partisi AKP Genel Başkanı Recep Tayyip Erdoğan ile görüşerek, Kıbrıs'a ilişkin son gelişmeleri değerlendirmesi bekleniyor. 
     Edinilen bilgiye göre, Erdoğan'ın sabah saatlerinde İstanbul Atatürk Havalimanı'na ulaşacak olan Denktaş'ı karşılaması planlanıyor. 
     Gerçekleştiği takdirde bu görüşme, Denktaş ile Erdoğan'ın Türkiye'deki genel seçimlerin ardından ilk yüz yüze görüşmesi olacak ve AB'nin Kopenhag zirvesi öncesinde büyük önem taşıyacak. 
     Denktaş ile Erdoğan'ın bir süre önce telefonla görüştükleri belirtildi. 
     BM Genel Sekreteri Kofi Annan'ın Kıbrıs'ta iki taraftan aldığı son tepkiler doğrultusunda hafta başında önerisine son şeklini vermesi ve adadaki taraflara iletmesi öngörülüyor. 
     Denktaş'ın Erdoğan ile görüşmesinin ardından KKTC'ye hareket etmesi planlanıyor. 
     





</TEXT>
</DOC>
