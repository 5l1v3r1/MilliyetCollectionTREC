<DOC>
<DOCNO> 140646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/dunya/dun01.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Oldubittiye geçit vermeyiz 
</HEADLINE>
<TEXT>

AKP lideri Erdoğan, Annan’ın Kıbrıs’ta referandum’ ültimatomuna sert çıktı Kıbrıs’ta ulusal çıkarlarımıza gölge düşürecek emrivakilere boyun eğmeyiz’ 
     ANKARA Milliyet 

     Ankara, KKTC Cumhurbaşkanı Rauf Denktaş’ın katılımıyla bugün Çankaya Köşkü’nde düzenlenecek zirvede BM Genel Sekreteri Kofi Annan’ın "Kıbrıs’ta referandum’ ültimatomuyla ilgili nihai kararını vermeye hazırlanırken, Adalet ve Kalkınma Partisi Başkanı Recep Tayyip Erdoğan, referandum baskısına karşı direnileceği sinyalini verdi. 
     Annan Planı’nı müzakere zemini olarak kabul ettiğini söyleyen Erdoğan, dün plan ve referandum baskısı ile ilgili "Kıbrıs’ta oldubittilere izin verilmeyeceğini" söyledi. Erdoğan, "ABD ile beraber AB ülkeleri de yaşanan bir başka süreci titizlikle takip etmelidir. Bu son gelişmeler Kıbrıs gelişmelerini olumsuz bir noktaya sevk etmemeli. ... Kıbrıs konusunda ulusal çıkarlara gölge düşürecek, oldubittilere ve emrivakilere boyun eğmeyeceğimizi dünya bilmelidir. Ancak bu durum çözüme yönelik irade ve kararlılığımıza mani değildir" dedi. 
     Türkiye ve KKTC, BM Genel Sekreteri Kofi Annan’ın Kıbrıs planıyla ilgili nihai kararı KKTC lideri Rauf Denktaş’ın bugün başlayacak kritik Ankara ziyaretinde verecek. Rumların Türk tarafına geri dönüşüne ilişkin düzenleme ve Rum tarafına verilecek topraklar nedeniyle plana olumsuz yaklaşımını sürdüren Denktaş’ın, başkent temasları sonrasında ikna olması beklenmiyor. Ankara’da Kıbrıs konusunda çözüm yanlısı AKP Genel Başkanı Tayyip Erdoğan ile Denktaş arasındaki buzların eriyip erimeyeceği de merak ediliyor. 
     
     Karar toplantısı 
     Annan’ın getirdiği 3. planı da beğenmeyen KKTC lideri, Ankara’ya gelerek temaslarda bulunacak. Çankaya Köşkü’nde, Cumhurbaşkanı Ahmet Necdet Sezer, Denktaş, Başbakan Abdullah Gül ve Genelkurmay Başkanı Org. Hilmi Özkök’ün katılımıyla yapılacak Kıbrıs Zirvesi’nde Annan Planı masaya yatırılacak. 
     Toplantı sonrasında Denktaş’ın planı halka sunup sunmamasına karar verilecek. 
     



 DÜNYA 













</TEXT>
</DOC>
