<DOC>
<DOCNO> 108487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/soneko12.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL'in üzüm alım fiyatı 100 artırıldı... 
</HEADLINE>
<TEXT>

     Devlet Bakanı Yılmaz Karakoyunlu, Tekel'in 2002 yılı üzüm alım fiyatının, bu yıl yüzde 100 artırılarak 1 milyon 60 bin lira olarak belirlendiğini açıkladı. 
     Tekel'in üzüm alım fiyatı, geçen yıl kilo başına 530 bin lira idi. 
     Devlet Bakanı Yılmaz Karakoyunlu çeşitli incelemelerde bulunduğu Manisa'da, Tekel'in 2002 yılı üzüm alım fiyatlarını açıkladı. 
     Alımların büyük bölümünün üreticiden yapılacağını bildiren Bakan Karakoyunlu, ''Böylece zor hava şartlarından olumsuz etkilenmiş üreticiye, çok önemli bir imkan ve fırsat getirilmektedir'' dedi. 
     Devlet Bakanı Yılmaz Karakoyunlu, Tekel'in bu yıl 120 bin ton yaş, 60 bin ton civarında kuru üzüm alımı yapacağını söyledi. 
     Şiddetli yağışlar nedeniyle zarar gören üzüm üreticilerine de ''geçmiş olsun'' diyen Bakan Karakoyunlu, liderler zirvesinde Ege'de yaşanan felaketin gündeme getirildiğini ve Maliye Bakanı'nın konuyla ilgili kendilerine bilgi verdiğini söyledi. 
     Tekel yönetim kurulunun üreticilerin haklarını korumak ve maruz kaldıkları zararı telafi etmek için piyasa koşullarını da dikkate alarak üreticiyi mutlu edecek bir fiyat belirlediğini ifade eden Karakoyunlu, şöyle konuştu 
     ''Tekel Genel Müdürlüğü, Türkiye'de üretilen yaklaşık 3 milyon 600 bin ton yaş üzümün yüzde 10'unu almaktadır. Tekel bu yıl 120 bin ton yaş üzüm, 60 bin ton civarında da kuru üzüm alacaktır. 2000 yılında üzüm fiyatlarındaki artış, yüzde 27 seviyesinde tutulmuş, 2001 yılında yüzde 40 artışla üzüm alım fiyatı kilo başına 530 bin lira olarak belirlenmiştir. Bu yıl fiyat artışı yüzde 100 seviyesinde artırılmış ve bir milyon 60 bin lira olarak belirlenmiştir. Alımların büyük bölümü üreticiden yapılacaktır. Böylece, zor hava şartlarından olumsuz etkilenmiş üreticiye çok önemli imkan ve fırsat getirilmektedir.'' Bakan Karakoyunlu, üzüm alımlarında üreticiyle kolaylık olması açısından ambarlarını tahsis etme sözü veren Tariş yetkililerine de teşekkür etti. 
     
     MALİYE BAKANI ORAL 

     Maliye Bakanı Sümer Oral da, Ege Bölgesi'nde özellikle Manisa'da etkili olan şiddetli yağışların üzümün bir kısmını yaşken, bir kısmını da sergide kurutma aşamasında etkilediğini söyledi. 
     Sergide zarar gören üzümlerin Tekel ve Tariş'e satılacağını, asmada zarar görenlerin ise Alaşehir'deki Suma Fabrikası'na gönderileceğini kaydeden Bakan Oral, bunların yapılmasından sonra çiftçinin zararının giderilmesine yönleneceklerini söyledi. Oral, ''Son yıllarda görülmemiş bir olay, sergideki üzümlerin çürümesinin yanında küflenmesi de söz konusu'' dedi. Bakan Oral, şöyle konuştu 
     ''Devlet olarak, çiftçiyi kaderiyle başbaşa bırakmayacağız. Durumu mahallinde görüp değerlendireceğiz. Üreticiye devletin ve hükümetin yanında olduğumuzu hissettirmek için buraya geldik. Hasar tespitiyle ilgili raporlar hazırlanıp bize ulaştırıldıktan sonra çiftçilerin mağduriyetinin giderilmesi hakkında ne gerekiyorsa o yapılacak. Burada yapacağımız yağmur yemiş ürünü bağcının elinde bırakmamak.'' 
     
     ANAP GENEL BAŞKAN YARDIMCISI ALTINKAYA 

     ANAP Genel Başkan Yardımcısı Cengiz Altınkaya da, bölgede sadece üzüm değil, pamuk ve incir üreticilerinin de yağmurlardan zarar gördüğünü, bunlarla ilgili yapılacak hasar tespit çalışmalarının da dikkate alınacağını söyledi. 
     Bu arada Devlet Bakanı Karakoyunlu ve Maliye Bakanı Oral, Manisa'da valiliği, belediye ve ziraat odasını da ziyaret ederek, bilgi aldılar. Bakanlara buralarda plaketler verildi. 

     
</TEXT>
</DOC>
