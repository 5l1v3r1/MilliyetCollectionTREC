<DOC>
<DOCNO> 101116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/yasam/yas03.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Huysuz kedi Ali Poyrazoğlu .. 
</HEADLINE>
<TEXT>

Sevimli beyaz fare "Stuart Little"ın devam filmi haftaya vizyonda. Huysuz kedi Snowbell’i, ünlü sanatçı Ali Poyrazoğlu seslendiriyor 
     AFACAN ve becerikli beyaz fare Stuart geri dönüyor. E.B. White’ın yazdığı çocuk kitaplarından sinemaya uyarlanan "Stuart Little", bir insan ailesi tarafından evlat edinilen farenin, kendisine extra large’ gelen yaşama uyum sağlamaya çalışmasını konu alıyor. "Stuart Little 2" haftaya Türkçe dublajlı kopyalarıyla gösterime girecek. 
     EVİN huysuz kedisi, upuzun tüylü İranlı Snowbell, yemesinin yasak olduğu bir fareyle yaşamaktan elbette hiç de memnun değil. Ali Poyrazoğlu’nun seslendirmesi, bu karakteri filmin mizah odağı haline getiriyor. Usta aktörün sesinden huysuz ve ürkek Snowbell’in homurdanmaları ve çığlıkları animatronik mimiklerle birleşince ortaya keyifli bir seyirlik çıkıyor. 
     BİTİRİM sokak kedisi Monty’yi seslendiren Ali Ekber Diribaş’ın performansı filmin dublajının başarısını tamamlıyor. Filmde spor otomobil kullanan, kayak yapan sevimli Stuart’ı Sercan Gidişlioğlu, Bay Little’ı Ali Gül seslendirdi. Ünlü yıldız Geena Davis’in canlandırdığı Bayan Little’a sesini Gülen Karaman verdi. 
     



 YAŞAM 






















</TEXT>
</DOC>
