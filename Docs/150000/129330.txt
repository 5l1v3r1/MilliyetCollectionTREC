<DOC>
<DOCNO> 129330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sonspo18.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Raşit Çetiner A Milli Takımımızın alt yapısı boş değil 
</HEADLINE>
<TEXT>

     Ümit Milli Futbol Takımı Teknik Sorumlusu Raşit Çetiner, alt yapıda yetişen gençlerin gelecek vaat ettiğini belirterek, ''A Milli Futbol Takımımızın alt yapısı boş değil, Dünya Kupası'nda şans eseri 3. oldunuz diyenler bunun böyle olmadığını ilerde görecekler'' dedi. 
     Antalya'nın Belek Beldesi'ndeki Adora Golf Otel'de iki gündür devam eden Uluslararası ''Haluk Ulusoy Teknik Direktörler Semineri'' bugün yapılan ''Türk futbolunun geleceği'' konulu panelle sona erdi. 
     Oturum Başkanlığı'nı Türkiye Futbol Federasyonu Teknik Koordinatörü Gündüz Tekin Onay'ın yaptığı panele Alman Bayan Milli Futbol Takım Teknik Direktörü Gero Bisanz'ın yanı sıra Türk teknik direktörler Metin Türel, Raşit Çetiner, Rasim Kara, Güvenç Kurtar ve Yılmaz Yücetürk konuşmacı olarak katıldı. 
     Konuşmasına, katıldığı seminer ve panellerde kendisine ''Türk futbolunun geleceği ne durumda '' ve ''Dünya Kupası'nda kazanılan başarı devam edecek mi '' gibi sorular yöneltildiğini belirterek başlayan Raşit Çetiner, ''A Milli Futbol takımımızın altyapısı boş değil. Başarılarımız büyüyerek devam edecektir'' dedi. 
     Güney Kore'de düzenlenen Dünya Kupası maçlarına 6'sı genç millilerden oluşan 23 futbolcunun gittiğini kaydeden Çetiner, şunları söyledi 
     ''A milli takımımızda yavaş yavaş değişim başladı. Başarılı bir ümit milli takımımız var. Çok çalışıyoruz. Gençlerimiz, aldıkları başarılı sonuçlarla geleceğe daha güvenle bakmamızı sağlıyorlar. Güney Kore'de elde edilen başarının şans olmadığını önümüzdeki yıllarda kanıtlayacak.'' Alman Bayan Milli Futbol Takımı Gero Bisanz da, Dünya 3'üncüsü olan Türk Milli takımına ve teknik direktör Şenol Güneş'e övgüler yağdırdı. 
     Türk Milli Takımı'nın Dünya Kupası'nda kazandığı başarının şans olmadığını belirten Bisanz, ''Futbolda gelişimin, pozisyon tekniğinin öneminin ortaya çıkmasıyla gerçekleşeceğine inanıyorum. Milli takımınızda bu yönde büyük gelişmeler var'' dedi. 
     Seminer, katılımcılara ''teşekkür plaketi'' verilmesi ile sona erdi. 
     





</TEXT>
</DOC>
