<DOC>
<DOCNO> 133916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo19.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rebrov, Fenerbahçe ile 1.5 yıllık sözleşme imzaladı... 
</HEADLINE>
<TEXT>

     Fenerbahçe, bir süredir idmanlarına çıkan, İngiltere Premier Ligi takımlarından Tottenham Hotspur'un Ukraynalı futbolcu Sergei Rebrov ile resmi sözleşme imzaladı. 
     Fenerbahçe Burnu'ndaki kulüp binasında gerçekleştirilen imza töreninde Ukraynalı forvet oyuncusu, kendisini kiralık olarak 1.5 yıllığına sarı-lacivertli renklere bağlayan imzayı attı. Rebrov'un bu süre sonunda bonservisinin alınma hakkı obsiyonunun da sarı-lacivertli kulüpte olduğu bildirildi. 
     İmza törenine, kulüp genel sekreteri Vedat Olcay, yönetim kurulu üyeleri Murat Aşık ve Ünal Uzun ile Rebrov'un menajeri Santor Varga katıldı. 
     Vedat Olcay, devre arasındaki transferleri teknik heyetin isteği doğrultusunda gerçekleştirdiklerini vurgulayarak, ''Rebrov'un takıma güç katacağına inanıyorum. Anlaştığımız Gaziantepsporlu Kemal için de yarın imza töreni yapacağız. Devre arasındaki transferlerden sonra, sezon sonunda şampiyon olacağımıza inanıyorum'' diye konuştu. 
     Rebrov ise, Fenerbahçe'nin şampiyon olmayı çok istediğini bildiğini kaydederek, ''Sezon sonunda mutlaka şampiyon olacağız'' dedi. 
     Bu arada sarı-lacivertli takımın diğer transferlerinden Rus futbolcu Vlademir Beschastnykh'in bonservisi konusundaki sorunun çözüleceği bildirildi. 
     Kulüp genel sekreteri Vedat Olcay, sarı-lacivertli kulüple sözleşme yapan Rus futbolcunun bonservisinin elinde olduğunu belirterek, ancak eski kulübü Sportak Moskova'nın bonservisinin kendilerinde bulunduğunu iddia ettiğini, futbol şube sorumlusu Sadettin Saran'ın bu sorunu çözeceğini kaydetti. 
     
     SERGEI REBROV 

     Fenerbahçe'nin yeni transferi 29 yaşındaki Sergei Rebrov, 1.75 metre boyunda ve 81 kilo ağırlığında. 
     2000 yılının Haziran ayında formasını giydiği Dinamo Kiev'den, İngiliz Premier Ligi takımı Tottenham Hotspur'a 11 milyon poundluk ücret karşılığında transfer olan Rebrov, hızı ve son vuruşlardaki becerisiyle tanınıyor. Ukraynalı golcü, Tottenham Hotspur forması altında şans bulduğu 75 lig ve kupa maçında toplam 16 gol kaydetti. 
     İngiltere'ye transfer olmadan önce Dinamo Kiev takımıyla üst üste 8 lig ve 5 Ukrayna Kupası şampiyonluğu yaşayan oyuncu, bu forma altında oynadığı 250 maçta 121 gol attı. 
     Rebrov'un, bugüne dek 45 kez görev yaptığı Ukrayna Milli Takımı forması altında ise 16 golü bulunuyor. 

     
</TEXT>
</DOC>
