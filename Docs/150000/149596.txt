<DOC>
<DOCNO> 149596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sontur05.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey ırak'ta vurulan gazeteciler, Türkiye'ye geldi... 
</HEADLINE>
<TEXT>

     Kuzey Irak'ta yaralanan gazetecilerden SKY Türk kameramanı Mesut Gengeç, çelik yelek sayesinde kurtulduklarını söyledi. 
     Muhabir Kemal Batur ile Habur sınır kapısından Türkiye'ye giriş yapan Gengeç, bazı yaralıların görüntülerini çekmeleri için bir grup Arap tarafından otelden alındıklarını belirtti. Gengeç, olayı şöyle anlattı 
     ''Musul'un dışına geldiğimizde burada birçok kontrol noktası vardı. Saddam Hüseyin yanlısı milislerin bulunduğunu gördük. Durumun tehlikeli olduğunu farkettik. Ayrılmak istediğimizi söyledik. Ancak, bu sırada ön ve arkadan ateş edildi. 
     Araçta 5 kişiydik. Bana bir kurşun isabet etti, göğsüme isabet ettiğini hissettim. Ama, çelik yelek vardı. Diğer kurşun başımı sıyırdı. Araca 9-10 kurşun isabet etti. Arkadaşımın baş ve işaret parmakları koptu. Sağdan, soldan, her taraftan ateş ediliyordu. O sırada ben çekim yapmaya devam ediyordum. Bizim kurtulmamız, çelik yeleklerin sayesinde oldu.'' Muhabir Kemal Batur ise gittikleri bölgede herkesin silahlı olduğunu, Saddam Hüseyin'in milislerinin bulunduğu bölgeden bir an önce çıkmaya çalıştıklarını kaydetti. Batur, ''Oradan çıkmaya çalışırken hareketlendiğimiz anda Saddam Hüseyin'in milislerinin denetiminde olan bölgede her taraftan ateş etmeye başladılar. Biz, arabada hemen başımızı eğdik. Daha sonra arabamız bir yere çarptı. Ondan sonra ateş kesildi'' dedi. 
     





</TEXT>
</DOC>
