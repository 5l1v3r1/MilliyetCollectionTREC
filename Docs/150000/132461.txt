<DOC>
<DOCNO> 132461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo23.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddetli yağış yüzünden Beşiktaş - SK Puchon maçı iptal edildi... 
</HEADLINE>
<TEXT>

     İkinci yarı hazırlık çalışmalarını Antalya'da sürdüren Beşiktaş'ın, bu akşam 5. Uluslararası Antalya Kupası'nda oynayacağı SK Puchon karşılaşmasının, aşırı yağış nedeniyle iptal edildiği bildirildi. 
     Beşiktaş Teknik Direktör Yardımcısı Feyyaz Uçar ve diğer Beşiktaşlı idareciler, maçın yapılacağı Antalya Atatürk Stadı'nda incelemelerde bulundu. 
     Feyyaz Uçar, staddaki incelemeden sonra gazetecilere yaptığı açıklamada, sahada futbol oynanmasının mümkün olmadığını bildirdi. 
     Sahadaki su birikintileri dolayısıyla top sürmenin mümkün olmadığını ve topun yere temas etmesinden sonra havalanmadığını belirten Feyyaz Uçar, teknik direktör Mircea Lucescu'ya, bu doğrultuda rapor vereceğini söyledi. 
     Takımın kamp yaptığı Belek'te basın mensuplarına açıklama yapan Beşiktaş Futbol Takımı Menajeri Sinan Engin de, karşılaşmanın iptal edildiğini söyledi. 
     Bu arada, Beşiktaş'ın, Antalya'daki aşırı yağış nedeniyle bu akşamki antrenmanı salonda yapacağı ve yarın İstanbul'a dönebileceği belirtildi. 
     





</TEXT>
</DOC>
