<DOC>
<DOCNO> 100967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun31.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nikah günü "pişmiş tavuk"tan beter oldular... 
</HEADLINE>
<TEXT>

     Londra'da evlenmek isteyen iki gencin nikah günü başlarına gelmeyen kalmadı Çocuk ateşlendi, araba kaza yaptı, rahip hastalandı, delikanlı kilisede rahatsızlandı, sonunda balayı iptal edildi... 
     Elektronik mühendisi Michael Snowdow ve sekreter Joanne Harvey, uzun bir uğraş sonucu evlilik hazırlıklarını tamamladılar. Sıra nikaha gelmişti. Nikahtan önceki gece Joanne'nın 9 aylık bebeğinin ateşi fırlayınca gelin ve damat adayı, iki saat hastanede çocuğun başında nöbet tuttular. Sonunda anlaşıldı ki, çocuk diş çıkarıyordu, ateşi bu yüzdendi... 
     O geceyi diken üstünde geçiren çift, ertesi günü yani nikahın kıyılacağı gün kendilerini kiliseye götürecek Jaguar'ı beklerken arabanın kaza yaptığını öğrendi. İki ayakları bir pabuca giren çift, alelacele bir Rolls-Royce kiraladı, ancak bu kez damadın nikah tanığı olacak amcası ortada yoktu ve apar topar başka bir tanık bulundu. 
     Kilisede tam nikah töreni başlayacakken, bu kez rahip hastalandı, yakınlardaki kiliseden rahip gelmesi beklendi. Bütün bu aksiliklerin ortasındaki damat da çok geçmeden fenalaştı. Nikah kıyılırken damatın beti benzi atınca törene ara verildi. Sonunda onca badireden sonra nikahları kıyılan ve muratlarına eren gençler, balayı için rezervasyon yaptırdıkları otele gittiler, ama ayırttıkları odayı hiç beğenmeyince derhal otelin önünden geçen ilk taksiye atlayıp evlerinin yolunu tuttular. 
     Joanne, ''Nikah günün unutulmadığı söylenir, biz de bizimkini asla unutmayacağız. O gün başımıza gelenler pişmiş tavuğun başına gelmemiştir. Diler ve umarım ki, bir daha böyle şeylerle karşılaşmayız...'' dedi. 
     





</TEXT>
</DOC>
