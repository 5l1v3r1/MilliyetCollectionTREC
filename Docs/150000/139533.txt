<DOC>
<DOCNO> 139533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur32.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AK PArti "Tezkere bitsin istiyoruz, Salı'ya kalsın istemiyoruz" 
</HEADLINE>
<TEXT>

     AK Parti Grup Başkanvekili Salih Kapusuz, Başbakanlık Tezkeresi'nin Cumartesi günü görüşüleceğini bildirerek, ''Biz bu iş bitsin istiyoruz, Salı'ya kalsın istemiyoruz'' dedi. 
     Kapusuz, AK Parti Grup toplantısının ardından gazetecilerin sorularını yanıtlarken, Başbakanlık tezkeresinin görüşülmesinin ertelenmesinin kendi iç meselelerinden kaynaklandığını belirterek, tezkere üzerinde konuşmak isteyen çok sayıda milletvekili bulunduğunu, onlara konuşma hakkı tanıması için görüşmelerin ertelendiğini söyledi. 
     ''Tezkerenin Cumartesi günü de görüşülmeme ihtimalinin'' sorulması üzerine Kapusuz, böyle bir durumun sözkonusu olmadığını, konunun Salı gününe bırakılmayacağını kaydetti. Kapusuz,''Biz bu iş bitsin istiyoruz, Salı'ya kalsın istemiyoruz'' dedi. 
     ''Milletvekilleri iknaya mı çalışılıyor '' sözleri üzerine, böyle bir şeyin sözkonusu olmadığını belirten Kapusuz, milletvekillerinin görüşlerini açıklamak istediğini vurguladı. 
     Kapusuz, ''Genelkurmay'ın Kuzey Irak'la ilgili kaygıları mı var '' sorusuna karşılık, ''Hayır, konu daha önce MGK'da görüşüldü. Yeniden bir değerlendirme ihtiyacı içinde olduklarını sanmıyorum. Tüm yapılanlar, daha önce çıkan tavsiye kararına göredir. ABD ile süren müzakerelerin askeri bölümünü askerler, siyasi bölümünü Dışişleri, ekonomik boyutunu ise Devlet Bakanlığı yürütüyor'' dedi. 
     ABD Dışişleri Bakanı Colin Powell'in ''tezkerenin niye görüşülmediği'' yönündeki sözlerinin hatırlatılması üzerine de Kapusuz, ABD'nin ''acele davranmakta kendine göre haklı nedenleri olabileceğini'' ancak Türkiye'nin de kendi iç işleyişi bulunduğunu ifade etti. Kapusuz, ''Onlar acele istiyorlar diye yerine getirme durumunda değiliz'' görüşünü savundu. 
     
     ''CUMHURBAŞKANLIĞI'NIN AÇIKLAMASI...'' 
     Cumhurbaşkanı Ahmet Necdet Sezer ile TBMM Başkanı Bülent Arınç'ın dün özel bir görüşme yaptığını, bunun basına yansıması nedeniyle Cumhurbaşkanlığı'nın bugün yeni bir açıklama yaparak konuyu düzeltmek gereği duyduğunu söyleyen Kapusuz, gazetecilerin ''Cumhurbaşkanlığı'ndan bir tekzip yok, bugün yapılan haftalık bilgilendirme toplantısı'' şeklinde konuşmaları üzerine, ''Basının yaptığı doğru bir şey değil. Cumhurbaşkanlığı, dünkü haberlere karşılık açıklama yaptı'' dedi. 
     Kapusuz, tezkerede uluslararası meşruiyet konusunda bir sıkıntı olmadığını, geçmişte konun Anayasa Mahkemesi'ne götürüldüğünü ama reddedildiğini ifade etti. 
     
     ''DEĞİŞİKLİK OLMAZ'' 
     Tezkerede değişiklik yapılmasının beklenmediğini, ancak usul açısından bakıldığında değişiklik yapmak amacıyla önerge verilebileceğini belirten Kapusuz, ''Oylama tek mi yapılacak, Hükümet tezkereyi niye 2 şıklı getirdi '' sorusuna, ''Hükümet'in şıklandırması, bütünü parçalamak anlamına gelmez'' dedi. Kapusuz, tezkerenin ayrı ayrı oylanmasının doğru olmayacağını ifade etti. 
     Meclis Başkanı Arınç'ın eğiliminin sorulması üzerine, Arınç'ın kural varsa ona, aksi halinde geçmişteki teamüllere uyacağını belirten Kapusuz, ''Meclis Başkanı Arınç ile aranızda bir sıkıntı mı var '' sorusunu ise ''Hayır hiçbir sıkıntı yok. Kendisi de açıkladı İçtüzüğü uygulayacak'' diye yanıtladı. 
     Kapusuz, bir soru üzerine, ''Cumartesi günü burada bir karar çıkar, bir daha erteleme olmaz. Tezkerenin görüşülüp görüşülmemesi Genel Kurul'a aittir. Hükümet, isterse bir defaya mahsus olmak üzere erteleyebilir. Nitekim bugün yapılan bu...'' dedi. 
     





</TEXT>
</DOC>
