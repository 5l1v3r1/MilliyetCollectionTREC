<DOC>
<DOCNO> 123984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo12.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'in Alman takımlarına büyük üstünlüğü bulunuyor... 
</HEADLINE>
<TEXT>

     Avrupa Basketbol Ligleri Birliği ULEB tarafından organize edilen Avrupa Ligi'nde A Grubu'nda mücadele eden ve yarın Alba Berlin ile kendi sahasında karşılaşacak Efes Pilsen'in bu ülke takımlarına karşı büyük üstünlüğü bulunuyor. 
     Efes Pilsen, Avrupa kupalarında bugüne dek Alman takımlarıyla 11 kez karşılaşırken, bu maçların hepsini kazanarak rakibine büyük üstünlük sağladı. 
     Lacivert-beyazlılar, bu karşılaşmalarda 6 kez TSV 04 Bayer Leverkusen'i, 5 kez de yarınki rakibi Alba Berlin'i mağlup etti. 
     Lacivert-beyazlılar, 1996-97 sezonunda Avrupa Ligi'nde TSV 04 Bayer Leverkusen ile yaptığı maçı da 23 sayı farkla 91-68 yenerek Alman takımları karşısında en farklı galibiyetini aldı. 
     Efes Pilsen, son olarak bu sezon Avrupa Ligi'nin ilk maçında Alba Berlin'i deplasmanda 21 sayı farkla 84-61 mağlup etti. 
     
     AVRUPA'DA 276. MAÇ 
     Efes Pilsen, yarın Alba Berlin ile yapacağı maçla Avrupa kupalarında 276. karşılaşmasına çıkacak. 
     Avrupa kupalarındaki mücadelesine 1979-80 sezonundan itibaren başlayan lacivert-beyazlılar, 23 yıllık Avrupa serüveninde yaptığı 275 maçta 174 galibiyet, 101 yenilgi aldı. 
     





</TEXT>
</DOC>
