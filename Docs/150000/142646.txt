<DOC>
<DOCNO> 142646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sondun08.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı muhalifler, Ankara ile görüşmek istiyor... 
</HEADLINE>
<TEXT>

     Irak muhalefetinin, olası savaşta Kuzey Irak'ın durumunu Ankara ile görüşmek istediği ve bir heyet göndermek için Türkiye'den davet beklediği bildirildi. 
     Irak Kürdistan Demokrat Partisi'nden IKDP adının açıklanmasını istemeyen üst düzey bir yetkili, AFP'ye verdiği demeçte, muhaliflerin heyet göndermek için Türkiye'den yanıt beklediklerini belirtti. 
     Iraklı muhalif grupların, ülkenin kuzeyindeki Selahaddin kentinde iki hafta önce yaptıkları toplantıda, Türk ve Amerikalı yetkililerle görüşmeler yapacak bir üst düzey heyet oluşturulmasına karar verilmişti. 
     IKDP yetkilisi, bu görüşmelerin bir hafta içinde yapılabileceğini belirterek, ''Muhaliflerin toplantısına katılan herkes, Türkiye'nin Kuzey Irak'a müdahalesinin gerekli olmadığını tekrarladı. Türkler mesajı aldı, şimdi onlarla görüşmek için heyet göndermeye çalışıyoruz'' dedi. 
     Türk yetkililerle görüşmesi planlanan Iraklı muhalif heyetinde, Irak Kürdistan Yurtseverler Birliği IKYB lideri Celal Talabani, Irak Ulusal Kongresi Başkanı Ahmed Çelebi, Irak İslam Devrimi Yüksek Konseyi temsilcisi Abdülaziz El Hekim ve IKDP bölgesel yönetim sorumlusu Neçirvan Barzani'nin yer alması bekleniyor. 
     





</TEXT>
</DOC>
