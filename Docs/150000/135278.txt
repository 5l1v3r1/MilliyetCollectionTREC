<DOC>
<DOCNO> 135278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo13.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Hasan Şaş ile sözleşme Mart'ta yapılacak... 
</HEADLINE>
<TEXT>

     İtalyan spor gazetesi Tutto Sport, FC İnter'in gelecek sezon Hasan Şaş dışında kadrosuna katmak için Yıldıray Baştürk, Tuncay Şanlı ve Okan Koç'u da yakın takibe aldığını iddia etti. Gazete ayrıca, İnter ile ön sözleşme imzaladığı iddia edilen Hasan Şaş'ın Mart ayı sonuna kadar sözleşme imzalayacağını yazdı. 
     Gazetenin, ''İnter için Türk hamamı. Lacivert siyahlıların transfer pazarı, kararlılıkla İstanbul'da yoğunlaşıyor'' başlığı altında verdiği haberde, ''Emre artık bir bayrak, Okan onaylandı. Hasan Şaş, Baştürk ve Tuncay sırada'' denildi. 
     Bayern Leverkusen'de oynayan Yıldıray'ı daha fazla ön plana çıkartan Tutto Sport, bu futbolcunun bonservisinin 15 milyon dolar olduğunu ve Türk futbolcunun Eylül ayından bu yana İnterli menajerler tarafından yakın takibe alındığını belirtti. Haberde, Fenerbahçe'de oynayan Tuncay Şanlı'nın, Gençlerbirliği'nden Okan Koç'a oranla daha yetenekli olduğu da savunuldu. Gazete, bonservis bedellerinde Tuncay'ı 10 milyon dolar, Okan'ı ise 5 milyon dolar olarak gösterdi. 
     Tutto Sport, Türk futbolcularla ilgili yaptığı yorumda, Teknik Direktör Fatih Terim'in Milan'ı çalıştırdığı döneme de atıfta bulunarak, ''Terim'in iflasından sonra Milan artık başka bir Türk'ün fotoğrafını bile görmek istemiyor. Ümit Davala da bu yüzden hemen Galatasaray'a kiralanıp, takas yoluyla sözleşmesi İnter'e devredildi'' şeklinde bir değerlendirmede bulundu. 
     Bu arada Tutto Sport ve La Gazzetta dello Sport gazeteleri, daha önce ön sözleşme imzaladığı iddia edilen Hasan Şaş ile İnter arasında Mart ayı sonuna kadar sözleşme imzalanacağını ileri sürdü. Haberlerde, artık son sözü İnterli yöneticilerin söyleyeceği kaydedildi. 
     Öte yandan İtalyan spor gazetelerinde, İnter'in Yunanistan'ın Panathinaikos takımında oynayan Georgios Karagouinis ile de görüştüğü iddia edildi. 26 yaşındaki Karagouinis'in sezon sonunda İnter'e transfer olmasının planlandığı ve sezon başına 1 milyon 200 bin Euro artı primlerle 3 yıllık sözleşme önerisi götürüldüğü ifade edildi. 

     
</TEXT>
</DOC>
