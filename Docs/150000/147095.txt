<DOC>
<DOCNO> 147095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur13.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhubaşkanlığı'ndan Powell görüşmesi ile ilgili açıklama geldi 
</HEADLINE>
<TEXT>

     Cumhurbaşkanı Ahmet Necdet Sezer'in, ABD Dışişleri Bakanı Colin Powell'ı kabulünde, Türkiye'nin dostu ve müttefiki Amerika Birleşik Devletleri ile arasındaki stratejik ortaklık ilişkisine büyük önem verdiğini ve bu tutumunda bir değişiklik olmayacağını vurguladığı bildirildi. 
     Cumhurbaşkanlığı Basın Merkezi'nden yapılan açıklamada, Sezer'in Powell'ı kabulünde, Dışişleri Bakanı ve Başbakan Yardımcısı Abdullah Gül'ün de bulunduğu anımsatıldı. 
     Açıklamaya göre, görüşmede, Powell, Türkiye ile ABD arasındaki dostluk ilişkilerinin gücünün uzun yıllar boyunca çeşitli alanlarda gerçekleştirilen işbirliği örnekleriyle kanıtlandığını, Türkiye'nin Irak konusundaki görüşlerini anlayışla karşıladıklarını, bugüne değin ABD'ye verdiği desteği takdir ettiklerini belirtti ve bu destek için teşekkürlerini bildirdi. 
     Powell, Irak sorununun barışçı yollardan çözümü konusunda ellerinden gelen çabayı harcamış olduklarını, Başkan Bush'un sorunu Birleşmiş Milletler Güvenlik Konseyi'ne götürdüğünü, ancak Irak'ın Güvenlik Konseyi'nin ilgili kararları çerçevesinde Birleşmiş Milletler'le işbirliği yapmaya yanaşmadığını dile getirdi. 
     Powell, Türkiye'nin Kuzey Irak'la ilgili kaygılarına karşı duyarlı olacaklarını, Türkiye'nin arzu etmediği gelişmelere izin vermeyeceklerini söyledi. 
     ABD Dışişleri Bakanı Powell, Irak'ta savaş sonrası düzenlemelere ilişkin görüşlerini de aktardı ve bu çerçevede toprak bütünlüğü korunmuş, kitle imha silahlarından arındırılmış, komşularına karşı tehdit oluşturmayan bir ülkede, halkın oyuyla seçilmiş demokratik bir hükümet kurulması yönündeki kararlılıklarını ifade etti. 
     
     SEZER 

     Cumhurbaşkanı Sezer ise Türkiye'nin dostu ve müttefiki ABD ile arasındaki stratejik ortaklık ilişkisine büyük önem verdiğini ve bu tutumunda bir değişiklik olmayacağını vurguladı, Türkiye'nin 1991 Körfez Savaşı'ndan bu yana ve son Irak bunalımı nedeniyle ağır bedel ödediğini ve zarar gördüğünü anımsattı. 
     Cumhurbaşkanı Sezer, stratejik ortaklık ilişkisinin bir gereği olarak, Türkiye'nin hava sahasını Amerikan ve İngiliz uçaklarının kullanımına açtığını, bugün varılan aşamada Türkiye ile ABD arasındaki ilişkilerin güçlendirilmesi yönündeki çabaların bundan böyle de sürdürülmesi gerektiğini belirtti. 
     Türkiye'nin, ABD'nin mevcut kaygılarını bildiğini ifade eden Sezer, Türkiye'nin ABD'ye gereken desteği verdiğini ve bu desteği sürdüreceğini, ancak Türkiye'nin kaygıları konusunda da Amerikan tarafından aynı duyarlılığı beklediklerini dile getirdi. 
     Cumhurbaşkanı Sezer, Türkiye'nin Irak'ın geleceğine ilişkin olarak önem verdiği ilkelere de değindi ve bu bağlamda Irak'ın yeniden yapılanması konusunda önemli katkılarda bulunabileceğini kaydetti. 
     





</TEXT>
</DOC>
