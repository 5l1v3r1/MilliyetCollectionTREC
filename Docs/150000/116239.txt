<DOC>
<DOCNO> 116239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur38.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkan kardeşler cinayeti arapsaçı 
</HEADLINE>
<TEXT>

     Ebru ve Işık Balkan kardeşlerin Bostancı'daki evlerinde öldürülmesiyle ilgili davanın sanıklarından Seylan Çördük, Sedat Peker'in "sağ kolu olarak bilinen" Fikret Aydın'ın suçu üstüne alması halinde polis, adliye ve cezaevi sorunu olmayacağını, maddi ve manevi kazanç elde edebileceğini söylediğini iddia etti. 
     Kadıköy 2. Ağır Ceza Mahkemesi'ndeki duruşmaya, tutuklu sanıklar Sacettin Yıldız ve Seylan Çördük, öldürülen Ebru ve Işık Balkan'ın annesi Nuriye Balkan ve babası Yaşar Balkan ile tarafların vekilleri katıldı. Tutuksuz sanıklar Fikret Aydın, Hasan Hüseyin Akdoğan, Faruk Çiftçi, Tarkan Altınok ve Ahmet Kaplan Tan ise duruşmaya gelmedi. 
     Çördük'ün vekili Bilal Kalaycı, müvekkilinin önemli bir açıklaması olduğunu ve bu durumun dikkate alınmasını istedi. Çördük, istemeyerek bir oyunun parçası olduğunu söyledi. Çördük, cinayetlerin işlendiği daireden temizlemek için aldığı halıyı apartmana getirdiği sırada, tanımadığı bir kişinin kendisine nereye geldiğini sorduğunu ve bu kişinin işyerini temizletmek için kartını aldığını anlattı. 
     Bu kişinin ertesi gün kendisini arayarak Bostancı'da görüşmek istemesi üzerine buluştuklarını kaydeden Çördük, görüşmede bu kişinin Peker'in "sağ kolu olarak bilinen" Hacı lakaplı Aydın olduğunu öğrendiğini belirtti. 
     Aydın'ın daha sonraki görüşmelerinin birinde, "bir ihanet sorunu" nedeniyle kendisine ihtiyaçları bulunduğunu, ancak bunun sonucunda ölüm olabileceğini anlattığını öne süren Çördük, bu kişinin, suçu üstüne alması halinde polis, adliye ve cezaevi sorunu olmayacağını, maddi ve manevi kazanç elde edebileceğini söylediğini iddia etti. 
     
     "SEDAT PEKER GARANTİSİ" 
     Aydın'ın görüşmede, bunun garantisinin de Sedat Peker ve kendisi olduğunu söylediğini ileri süren Çördük, şöyle konuştu 
     "Ertesi gün Fikret Aydın ile yeniden buluştuk ve kararımı sordu. Ben 'kim' diye sorduğumda, 'zamanı gelince öğrenirsin' dedi ve bu işin artık geri dönüşü olmadığını ekledi. Kararsızdım. Bana bir telefon verdi ve 'seni bu telefondan arayacağım' dedi. Ama aramadı. Olayı televizyon ve gazetelerden öğrendim. Fikret Aydın'ın adını duyunca anladım ve korktum. Daha sonra işyerimi taşıdım ve telefonu sattım." Daha sonra, bir alacağını tahsil etmek amacıyla gittiği bir evden gasp yaptığı iddiasıyla gözaltına alındığını ve tutuklanarak cezaevine konulduğunu belirten Çördük, cezaevinde Fikret Aydın'ın bulunduğunu ve adamlarıyla birlikte suçu üzerine alması için baskı yaptıklarını iddia etti. 
     Çördük, "Cezaevinde, Fikret Aydın ve adamları koğuşumdaki özel eşyamı, ailemin ve yakınlarımın fotoğraflarını alarak, 'Suçu üzerine almazsan yakınlarının sonu öldürülen kızlar gibi olacak' diye tehdit ettiler. Bu nedenle suçu üzerime aldım" dedi. 
     Çördük'ün vekili Kalaycı'nın, müvekkilinin ileri sürdüğü olayların araştırılmasını istemesi üzerine Savcı, beyanlarda suçlamadan başka bir delil bulunmadığı yönünde görüş bildirdi ve Kalaycı'nın bu talebi reddedildi. 
     Duruşma, Çördük'ün vekili Kalaycı'nın esas hakkındaki savunmasını hazırlaması için ertelendi. 
     
     "ACILI ANNE ADALETE GÜVENMİYORUM" 
     Duruşmanın ardından, öldürülen Ebru ve Işık Balkan'ın anneleri Nuriye Balkan, vekili Edip Adil Ergin'e "Neden konuşmama engel oluyorsunuz" diye bağırdı. 
     Nuriye Balkan, Çördük'ün bir şekilde olayın içinde olduğunu, ancak katil olmadığını bildiğini belirterek, gerçek katillerin tutuksuz yargılanan diğer 5 sanık olduğunu iddia etti. Balkan, ağlayarak, adalete güvenmediğini söyledi. 
     Sacettin Yıldız'ın vekili Murat Nebi Ayhan ise mahkemenin çok ciddiye almamasına rağmen Çördük'ün beyanlarının davanın esasını etkileyen beyanlar olduğunu savunarak, suçsuz olan müvekkilinin tahliyesi için 1. Ağır Ceza Mahkemesi'ne dilekçe sunacağını bildirdi. 
     





</TEXT>
</DOC>
