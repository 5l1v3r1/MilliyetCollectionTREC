<DOC>
<DOCNO> 100615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur31.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsel turistler İzmir'e geri geldi... 
</HEADLINE>
<TEXT>

     Kuşadası'nda 2 yıl önce yaşanan ve 833 eşcinselin, İçişleri Bakanlığı genelgesi doğrultusunda ilçeye alınmamasının ardından, bu yıl 180 eşcinsel, özel bir gemiyle Kuşadası'na geldi. 
     Geçmişte yaşanan gerginlik ve sıkıntının aksine, limanda sorun yaşamadan Kuşadası'na giren 180 eşcinsel, önce otobüslerle Efes Antik Kenti'ni gezdi, ardından Meryemana Evi'ni ziyaret ederek hacı oldu. Eşcinseller, tarihi ve turistik yerleri ziyaretin ardından, öğleden sonra Kuşadası çarşısında alışveriş yaptı. 164'ü Amerikalı, 180 eşcinseli taşıyan Lüksemburg bandıralı PSV Royal Clipper isimli yelkenli gemi, akşam saatlerinde Kuşadası Limanı'nda ayrılarak, Yunanistan'ın Midilli Lesbos Adası'na gidecek. 
     Alınan bilgiye göre, ABD'de RCB isimli bir eşcinsel kulübüne üye olan yaklaşık 180 kişi, 1 hafta önce uçakla, ABD'den Yunanistan'ın başkenti Atina'ya geldi. Atina'da 4 gün süreyle kalan eşcinseller, buradan PSV Royal Clipper isimli Lüksemburg bandıralı gemiye bindi ve gemiye eşcinsel turistlerin dışında hiçbir yolcu alınmadı. 
     Royal Clipper isimli yelkenli gemiyle Ege adalarını dolaşan ve ünlü Mikanos Adası'nda 1 gece kalan eşcinseller, ardından Kuşadası Limanı'na geldiler. Gemiden inerken, 2 yıl önce aynı kulübe üye diğer arkadaşlarının karşılaştığı sıkıntıların tedirginliğini taşıdıklarını belirten eşcinseller, kimsenin müdahale etmemesi ve normal yolcular gibi davranmasından sonra rahatladıklarını söylediler. 
     Kuşadası'na yine gemiyle 2 yıl önce Eylül ayında gelen 833 ABD'li eşcinsel, İçişleri Bakanlığı'nın ''aykırı insanlar'' konusundaki genelgesi doğrultusunda Kuşadası'na sokulmamış ve bu durum, dış basında da uzun süre gündemde tutulmuştu. İçişleri Bakanlığı'nın genelgeyi geri çekmesiyle, eşcinsellerin yeniden Kuşadası'na gelmesine imkan sağlanmıştı. 
     





</TEXT>
</DOC>
