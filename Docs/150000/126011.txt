<DOC>
<DOCNO> 126011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/siyaset/siy05.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevi bırakmayın büyük kayıp olur...’ 
</HEADLINE>
<TEXT>

CHP lideri Baykal, genel başkanlığa veda edecek olan Bahçeli’yi arayıp, "Türk siyasetinin ve partinizin size ihtiyacı var, ben de benzer süreçler yaşadım" dedi 
     ÖNDER YILMAZ Ankara 

     Tansu Çiller ile Mesut Yılmaz’ın parti genel başkanlıklarını bırakmasının ardından gözler, Büyük Kongre’ye kadar görevde kalacağını açıklayan MHP Genel Başkanı Devlet Bahçeli’ye çevrildi. Bir süre önce Bahçeli’ye telefon eden CHP Genel Başkanı Deniz Baykal ise MHP liderine genel başkanlık görevini bırakacağını açıklamasından duyduğu üzüntüyü dile getirdi. 
     
     Baykal Bahçeli’ye, ilkeli ve dürüst tutumu nedeniyle Türk siyasetinde büyük yer edindiğini ifade ederek, "Türk siyasetine yaptığınız katkılar yadsınamaz. Genel başkanlıktan ayrılmanız büyük kayıp olur. Partinizin ve Türk siyasetinin size ihtiyacı var. Ben de benzer süreçler yaşadım" dedi. 
     
     DEĞERLENDİRECEĞİM’ 
     Bahçeli de Baykal’a, Türk siyasetine ilkeli bir yaklaşım yerleştirmeye çalıştığını ileterek, "Teşkilatlarımız kadar, MHP’li olmayan birçok kesimden de yoğun baskılar var. Şimdiki görevim partimi kongreye güven içinde götürmek. Gelişmeleri değerlendireceğim" yanıtını verdi. Bahçeli, yakın çevresine de şu değerlendirmeyi yaptı 
     
     TÜZÜKLE ADAY OLABİLİR 
     "Görevi bırakma kararım seçim sonrasında ani bir kızgınlıkla alınmış bir karar değil. İlkeli her siyasetçinin alması gereken bir karar. İlk görevim, partiyi güven ve huzur içinde Ekim 2003’teki büyük kongreye götürmek. Ama bu süreçte öyle baskılar geliyor ki, bırakın kendi camiamızı, geçmişte karşı saflarda mücadele ettiğimiz farklı ideolojideki kişilerden bile telefon ve mektup alıyorum. Bu baskılar insanların kararlarını gözden geçirmesine neden olabiliyor." 
     Bu arada parti yönetimi, "Bahçeli’nin diğer siyasetçiler gibi hırsına yenilerek sözünde durmadığı" eleştirisine karşı, tüzüğün "aday olmasa bile delegelerin bir ismi aday gösterebileceği" hükmünden hareket etmeyi kararlaştırdı. Böylece teşkilat, bütün delegelerin onayıyla Bahçeli’yi Büyük Kongre’de aday gösterecek, başka hiçbir isim aday olmayacak. 
     
     
Bahçeli’ye bırakmaması için çok büyük baskı var      BELMA AKÇURA İstanbul 

     Devlet Bahçeli’nin çekilmeme kararını değerlendiren eski MHP Milletvekili Ahmet Çakar, "Bahçeli Genel Başkanlık konusunda ısrar etmiyor. Genel Merkez’deki arkadaşları bu ısrarı yapıyor. Yoksa teşkilatın kendiliğinden böyle bir arzusu yok" dedi. Çakar ayrıca, Bahçeli’nin işaret ettiği kişiye tepki gösterileceğini de savunarak, "Güdümlü adaya ülkücü irade itibar etmez. Aday gösterilen kişi mutlaka şahsiyetli olmak zorundadır. Birilerinin güdümünde genel başkan olması, harekete fayda getirmez. Bahçeli’nin benim adayım budur, buna oy verin’ deme ilkesizliğine düşeceğini de zannetmiyorum. Biz şimdilik görünmeyen bir aday etrafında toplanıyoruz" diye konuştu. 
     
     MHP İÇİN ÇOK ÖNEMLİ 
     MHP Genel Başkan Yardımcısı Şevket Bülent Yahnici ise, yeni bir teşkilatlanmaya gittiklerini ve bu süreçte Bahçeli’nin önemli olduğunu savunarak, şunları söyledi "Teşkilat kişilik, yapılan hizmet ve tavır olarak Bahçeli’nin adaylığını ya da genel başkanlığı bırakmamasını isteyen bir noktadadır. Kendisine bırakmaması yönünde yoğun baskı var. Başkaları da, kendisi de aday olabilir. Neticede aday olmaz ama aday gösterir." 
     MHP konusundaki analizleriyle tanınan araştırmacı - yazar Kemal Can da, Bahçeli’nin kararını şöyle değerlendirdi "Çekileceğim diyerek seçimin yaratacağı dağınıklığı bir anda tersine çevirip teşkilat motivasyonu sağladı. Şu anda politik olarak çok aktif olmamasının gerekçesini yaratmış oldu. Özel bir gelişme olmadığı takdirde aday olmayacak. Kongreye kadar kalmak istemesi ise kontrolü elinde tutup kendisinin bir aday işaret etmesi nedeniyle olabilir." 
     



 SİYASET 

















</TEXT>
</DOC>
