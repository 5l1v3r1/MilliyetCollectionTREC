<DOC>
<DOCNO> 106177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/ekonomi/eko05.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişecam Rusya’ya cam fabrikası kurdu 
</HEADLINE>
<TEXT>

     ŞULE YÜCEBIYIK Moskova 

     Rusya Federasyonu’nda tüketim ürünleri üretimi ve pazarlaması, finans, ticaret ve inşaat alanında 500 milyon dolarlık yatırıma imza atan Türk girişimcileri farklı alanlara da yönelmeye başladı. Şişecam’ın ana hissedarı olduğu Anadolu Cam, Ruscam ismiyle kurduğu cam ambalaj üretim tesisleri dün faaliyete geçti. 
     10 ay gibi rekor bir sürede tamamlanan projeninin yüzde 50’si özkaynak yüzde 50’si de Dünya Bankası’nın yan kuruluşu IFC’den alınan kredi ile gerçekleştirildi ve toplam 26 milyon dolara mal oldu. 
     
     IFC ortak 
     Ruscam Garohovetz Tesisleri’nde yılda 300 milyon adet şişe üretilecek. Yüzde 51’i Anadolu Cam’a, yüzde 49’u yabancı ortaklara ait Ruscam tesislerinde, 2004 yılında 1 milyar adet şişe üretimi hedefleniyor. Rusya Federasyonu’nda Vladimir bölgesinde küçük bir kasaba olan Garohovetz’de yapılan fabrikanın açılış törenine Devlet Bakanı Tunca Toskay, Şişecam Yönetim Kurulu Başkanı Ersin Özince, Genel Müdürü Doğan Arıkan da katıldı. Törende bir konuşma yapan Toskay, Türkiye’nin, Rusya’nın Dünya Ticaret Örgütü’ne üyeliğini desteklediğini söyledi. 
     
Vefa borcumuzdu’      Açılışa katılan Şişecam’ın eski genel müdürlerinden Şahap Kocatopçu da yatırımın bir anlamda vefa borcu’ olduğunu söyledi. Kocatopçu, 1957’de kendisinin genel müdür olduğu dönemde pencere camı fabrikası kurmak istediklerini, Avrupalı firmaların buna destek vermediklerini anlattı. Kocatopçu, "Türkiye pazarını kaybetmek istemediler. Ruslar bunu duyup bize teklif getirdiler. Böylece Ruslar Türkiye’de pencere camı üretilmesini sağladı. Şimdi biz en son teknolojiyi 41 yıl sonra Rusya’da kurduğumuz bu tesise getirdik" dedi. 
     



 EKONOMİ 

















</TEXT>
</DOC>
