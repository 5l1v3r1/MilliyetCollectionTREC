<DOC>
<DOCNO> 137755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo13.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, kar yağışı altında çalıştı... 
</HEADLINE>
<TEXT>

     Denizlispor ile hafta sonu yapması gereken maçı ertelenen Fenerbahçe, 22. haftada Malatyaspor ile yapacağı karşılaşmanın hazırlıklarını sürdürdü. 
     Teknik sorumlu Oğuz Çetin yönetiminde, Samandıra Tesisleri'nde gerçekleştirilen antrenmanda sarı-lacivertli futbolcular dar alanda ikili mücadeleye yönelik çalışmalar yaptıktan sonra, yarım alanda çift kale maç oynadı. 
     Antrenmanın başlamasıyla birlikte hızlanan kar yağışı, çalışmanın belli bölümlerinde futbolcuları bir hayli zorladı. 
     Antrenmana, sakatlıkları nedeniyle tedavileri süren Rüştü, Serhat ve Abdullah ile Almanya'da tedavi olan Steviç katılmadı. İsmail Güldüren ise takımdan ayrı koşu yaptı. Dünkü antrenmana katılmayan Mirkoviç de bugün takımla birlikte çalışmada yer aldı. 
     Teknik sorumlu Oğuz Çetin, bu akşamki antrenmanı iptal ederken, sarı-lacivertliler, hazırlıklarını yarın yapacağı çift idmanla sürdürecek. 
     Bu arada kulüp müdürü Serkan Acar'ın, Ankaragücü maçı öncesi Futbol Federasyonu yetkililerini arayarak, Oğuz Çetin'in takımın başında sahaya takım elbiseyle çıkıp çıkamayacağını sorduğu, yetkililerin ise bunun bir sakıncası olmadığı yanıtını verdiği iddia edildi. 
     





</TEXT>
</DOC>
