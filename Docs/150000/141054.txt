<DOC>
<DOCNO> 141054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo30.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Beşiktaş-Lazio maçının Roma'da oynanmasına karar verdi... 
</HEADLINE>
<TEXT>

     UEFA, Beşiktaş ile İtalya'nın Lazio takımları arasında 13 Mart Perşembe günü İstanbul'da yapılması gereken UEFA Kupası çeyrek final ilk maçının, aynı tarihte Roma'da oynanmasına karar verdi. 
     
     RÖVANŞ 20 MART'TA İSTANBUL'DA YAPILACAK 

     Beşiktaş Kulübü'nden yapılan açıklamada, ''UEFA'dan kulübümüze yapılan teklif sonucunda 13 Mart 2003 Perşembe günü BJK İnönü Stadı'nda oynanacak UEFA Kupası çeyrek final ilk maçı deplasmana alındı'' denildi. 
     Açıklamada, şu görüşlere yer verildi 
     ''UEFA tarafından gönderilen yazıda, 20 Mart 2003 Perşembe günü Roma'da oynanması gereken SS Lazio-Beşiktaş maçından 1 gün önce AS Roma'nın, AFC Ajax ile yapacağı Avrupa Şampiyonlar Ligi maçının Roma Olimpiyat Stadı'nda oynanacağı belirtildi. UEFA tarafından kulübümüze yapılan maç tarihlerinin değiştirilmesiyle ilgili teklif yönetimimiz ve teknik heyetimiz tarafından olumlu karşılandı. Bunun sonucunda, 13 Mart 2003 Perşembe günkü UEFA Kupası çeyrek final ilk maçı Roma'da SS Lazio'nun sahasında oynanacak, rövanş ise 20 Mart 2003 Perşembe günü BJK İnönü Stadı'nda yapılacak.'' 

     
</TEXT>
</DOC>
