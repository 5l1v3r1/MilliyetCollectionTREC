<DOC>
<DOCNO> 113744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur21.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller CHP konusunda sıkı durun 
</HEADLINE>
<TEXT>

     DYP Genel Başkanı Tansu Çiller, "Kemal Derviş bu hükümetin 4. ortağı. Onun döneminde fakirleştiniz. Bir daha gelirse evler de gider. CHP konusunda sıkı durun" dedi. 
     Karadeniz Ereğlisi'nde halka seslenen Çiller, hükümet ortaklarının 5 yıl boyunca Karadeniz Ereğlisi'ne gelip vatandaşın sorununu dinlemediğini, Türkiye Taşkömürü Kurumu'nu TTK ancak DYP'nin kara geçirebileceğini söyledi. 
     Alanda bulunanlara hükümet ortaklarının seçim için Karadeniz Ereğlisi'ne geldiklerinde ne cevap vereceklerini soran Çiller, "yuh" karşılığını alınca, "Zaten siz işi bitirmişsiniz" diye seslendi. 
     DYP'nin iktidarı döneminde de bir istikrar programı uygulandığını belirten Çiller, hiç kimseye el açılmadan ekonomik krizin 6 ayda aşıldığını anlattı. Buna rağmen emeklilere o dönemde yüzde 133 oranında zam verdiklerini kaydeden Çiller, bunu yapmasalardı emeklilerin bugün ekmek parası bile bulamayacaklarını ileri sürdü. 
     DYP Lideri, Kemal Derviş'in devlet bakanlığı dönemini eleştirdi. Derviş'in, eksiltmeyi ve çıkarmayı bildiğini, ancak artırmayı bilmediğini savunan Çiller, "Yeni bir kurtuluş savaşı başlatacağız, üretimle başlatacağız. Çok çalışmaya hazır mısınız Tek bir genç işsiz olduğu müddetçe ben işsizliğin peşini bırakmayacağım. Bu işsizlik ya bitecek, ya bitecek" dedi. 
     





</TEXT>
</DOC>
