<DOC>
<DOCNO> 114700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur15.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Çelikel Yüksel soruşturması kasetten ibaret değil 
</HEADLINE>
<TEXT>

     Adalet Bakanı Aysel Çelikel, Savcı Nuh Mete Yüksel'e kınama cezası verilmesiyle ilgili soruşturmanın "sadece kasetten ibaret olmadığını, başka olayların da bulunduğunu" belirtti. 
     Yargıtay ve Danıştay'a seçilen üyelerin mazbata töreninden önce soruları yanıtlayan Çilekel, Yüksel ile ilgili kaseti kaydedenler hakkında soruşturma açılıp açılmadığını sorulması üzerine, kaseti kimin hazırladığının doğal olarak bilinmediğini belirterek "Benim gördüğüm soruşturma dosyası ve kaset. Soruşturma sadece kasetten de ibaret değil, başka olaylar da var" dedi. 
     Bu olayların ne olduğu sorusuna Çelikel, "O dosyanın içindedir" yanıtını verdi. 
     "Kasetin içeriği ile ilgili olarak neler düşüyorsunuz" sorusuna karşılık şunları söyledi 
     "Kasetin içeriği hakkında Hakimler ve Savcılar Yüksek Kurulu HSYK bir şey düşündü ve soruşturma raporuna uygun olarak kınama cezası verdi. Yer değiştirme cezası değildir, verilen. Yer değiştirme, kendisinin el yazısıyla yazarak bakanlığa verdiği bir dilekçeyle bağlantılı olarak yapılmıştır. Olay ceza değil, atamadır." Çelikel, "Soruşturma raporunda iki kere yer değiştirme istendiği yönünde bilgiler var. Buna rağmen, kınama cezası verilmesinin altında komplonun varlığı mı etkili oldu" sorusu üzerine de, neyin etkili olduğunu HSYK adına söyleme yetkisine sahip olmadığını belirterek "Kurul böyle takdir etmiştir. Ve cezayı böyle uygun görmüştür" diye konuştu. 
     Çelikel, 2Kasetin komplo olduğunu ileri süren Savcı Yüksel'in, bu iddiayı soruşturmak için kendisinin mi başvurması gerekiyor" sorusunu da "Soruşturmak için önce delil ortaya konulması lazım. Bu konuda Sayın Yüksel, bize savunmasını yapmıştır, söyleyeceklerini orada söylemiştir. Komplo olup olmadığı konusu, yine o savunmada yer almaktadır" diye yanıtladı. 
     "Soruşturma raporunda bir zabıt katibinin adının geçtiği söyleniyor. Acaba idari bir soruşturma söz konusu mu" sorusuna karşılık Çelikel, "Varsa, olabilir" dedi. 
     
     "HAKİM VE SAVCILAR ETİK KURALLARA UYMALI" 

     Çelikel törende yaptığı konuşmada ise, hakimler ve savcıların, adaleti dağıtma ve hakikati arama özelliklerinden dolayı, toplumun güvenini kazandıklarını ifade eden Çelikel, bu güvenin, hukukun üstünlüğü ilkesinin kaynağı ve gerekçesi olduğunu belirtti. 
     Hukuk ve yargının sahip olduğu bu onur ve saygınlığın, aynı zamanda ağır bir sorumluluğu da beraberinde getirdiğini kaydeden Çelikel, bu sorumluluğun, yargıç, savcı ve avukatların etik kurallara bağlılık ilkesini de kendi içinde taşıdığını söyledi. 
     Çelikel, bu mesleğe giren herkesin, toplum ile bu mesleğin etik kurallarına uyacağı konusunda bir sözleşme yaptığını ifade ederek, şöyle konuştu 
     "Bu sözleşmenin ilkeleri onu işin özü itibariyle bağlayan hükümlerdir. Ben, işin hukuki sorumluluk kısmını konuşmuyorum, ahlaki sorumluluk kısmının üzerinde duruyorum. Bu ahlaki sorumluluk ilkeleri, mesleğin kendisiyle, toplumla yapılan sözleşmenin gereği, bağlayıcı bir nitelik taşımaktadır. 
     Bir makama, ya da bir unvana sahip olmanın anlamı, ona layık olmak, o unvanı onurla koruyabilmek anlamını taşır. Bir unvanı taşıyabilmenin şartları, onu elde etmekten daha zordur. Yargıç, savcı ve avukatlarımızın üstlendikleri onurlu sorumluluğu taşırken, unvanlarından güç almaları yerine, unvanlarına onur katmaları gerekir. Bu, toplumun yargıdan beklediğidir." 
     





</TEXT>
</DOC>
