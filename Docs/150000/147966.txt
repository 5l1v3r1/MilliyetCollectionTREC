<DOC>
<DOCNO> 147966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur31.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Çağlayan'da miting... Binlerce kişi savaşı protesto etti 
</HEADLINE>
<TEXT>

     Irak'ta Savaşa Hayır Koordinasyonu tarafından Çağlayan Meydanı'nda düzenlenen ''Savaşa Karşı Büyük İstanbul Buluşması'' başlıklı mitinge katılan binlerce kişi, Irak'taki savaşı protesto etti. 
     KESK, DİSK, Türk-İş, Hak-İş, TMMOB, TTB ve çeşitli sendikaların oluşturduğu grup, Şişli'de toplanarak, miting alanına geldi. 
     ÖDP, TKP, DEHAP, EMEP, SDP, bazı sol gruplar ile sivil toplum örgütlerinin de aralarında bulunduğu grup ise, Kasımpaşa yönünden savaş karşıtı sloganlar atarak alana geldi. 
     Grupların Çağlayan Meydanı'nı tamamen doldurduğu gözlenirken, mitinge katılanlar savaş karşıtı çeşitli sloganlar attı. 
     Irak'ta ölenler için saygı duruşunda bulunulmasının ardından, ıslık ve zılgıtlarla ABD ile İngiltere protesto edildi. 
     Tertip Komitesi Başkanı ve KESK Şubeler Platformu Sözcüsü Hasan Toprak, yaptığı konuşmada, Irak'ta haksız bir savaşın sürdürüldüğünü kaydederek, binlerce kişinin ABD ve İngiltere'yi protesto için Çağlayan Meydanı'nı doldurduğunu bildirdi. 
     Toprak, ''savaşın durdurulması'' çağrısında da bulundu. 
     
     ''SAVAŞ DERHAL DURDURULMALI'' 
     Daha sonra sanatçılar Mustafa Alabora ile Ayşe Emel Mesçi, koordinasyon tarafından hazırlanan ortak bildiriyi okudular. 
     Bildiride, ''Irak'ta ABD'nin işgal ile katliamının sürdüğü'' savunularak, 20 gündür devam eden savaşta binlerce Iraklı'nın öldüğü belirtildi. 
     ''Irak halkına demokrasi ve özgürlük getirmek için başlatıldığı ileri sürülen savaşın, aslında Irak'taki petrol kaynaklarını ele geçirmek için gerçekleştirildiği'' iddia edilen bildiride, özetle şu görüşlere yer verildi 
     ''Irak halkı, işgal ve katliama karşı direnmeye devam ediyor hala. Bütün dünyanın halkları, emperyalizme karşı Irak halkının yanında. Milyonlarca savaş karşıtı emperyalizme karşı direniyor. Türkiye'de de savaş karşıtları, başından beri hem ABD'nin dünyayı kana bulama planlarını bozmak, hem de Türkiye'nin emperyalistlerin suçlarına ortak olmasına engel olmak için mücadele ediyorlar. 
     Emperyalistler, ülkemizi de bu savaşa ortak etmek istiyorlar. Biz bu oyunları da bozmaya kararlıyız. Türkiye'deki ABD üsleri ve hava koridoru kapatılmalıdır. Her ne gerekçeyle olursa olsun, sınırların dışına çıkılmamalıdır. Kuzey Irak'a asker gönderilmemeli, olanlar da derhal geri çekilmelidir. Türkiye, hiçbir koşulda emperyalistlerin emellerine alet olmamalıdır. Savaş derhal durdurulmalıdır.'' Bildiride ayrıca, ''ABD ve İngiliz mallarını boykot etme'' çağrısı yapıldı. 
     Mitingte daha sonra Ferhat Tunç, Ömer Karaoğlu, Grup Yorum, Grup Komançiya, Grup Munzur, Grup Kutupyıldızı'nın da aralarında bulunduğu bazı sanatçı ve gruplar, şarkılar söyledi. 
     Çeşitli pankartlar taşıyarak mitinge katılan Nazım Kültür Evi Çocuk Korosu'ndan 6-10 yaşları arasındaki yaklaşık 20 çocuk, seslendirdikleri şarkıyla barış çağrısı yaptı. Çocuklar, şarkının bitiminde ''Yankee, ülkemizden çık. Bu ülke bizim'' sloganı attı. 
     Halaylar ve türkülerle sona eren mitinge katılanlar, Şişli ve Kasımpaşa yönlerine yürüyerek olaysız dağıldı. 
     
     MİTİNGTEN NOTLAR... 
     Çağlayan Meydanı ile çevresinde geniş güvenlik önlemlerinin alındığı ve bazı yolların da trafiğe kapatıldığı mitinge, DİSK Genel Başkanı Süleyman Çelebi, Hak-İş Genel Başkanı Salim Uslu, KESK Genel Başkanı Sami Evren, Türk-İş 1. Bölge Temsilcisi Faruk Büyükkucak ile çeşitli siyasi partilerin temsilcileri, Halil Ergün, Mustafa ve Mehmet Ali Alabora, Bedri Baykam, Hüseyin ve Kezban Hatemi, Rüstem Batum, Serap Aksoy ve Abdurrahman Dilipak'ın da aralarında bulunduğu bazı ünlüler katıldı. 
     Mitingte ayrıca, çeşitli feminist gruplar, kadın örgütleri, Lambda adlı eşcinseller örgütü, Greenpeace, Turizm Rehberleri Birliği, Türkiye Sakatlar Derneği'nin de aralarında olduğu çeşitli dernek ve sivil toplum kuruluşları yer aldı. 
     Irak bayraklarının taşındığı gözlenen mitinge katılan bir grup, ''Savaşa Hayır, Kasımpaşalılar'' ve üzerinde ''Gidecekler'' yazısı bulunan Başbakan Recep Tayyip Erdoğan'ın posterini taşıdı. 
     Zaman zaman çeşitli gruplar arasında gerginliğin de yaşandığı mitingin bitiminde, bir grup tekbir getirerek savaşı protesto etti. 
     Mitingte koordinasyon tarafından belirlenen sloganların atılması için sık sık uyarı yapılırken, bazı grupların Kürtçe sloganlar atıp terör örgütü elebaşı Öcalan'ın fotoğraflarını taşıdıkları görüldü. 
     Bu arada ÖDP'li bir grup, miting alanına giderken AK Parti İstanbul İl Başkanlığı'nın önünde bir süre ''oturma eylemi'' yaptı. Alkış ve zılgıtlarla AK Parti'yi protesto eden grup, ''Katil ABD, işbirlikçi AK Parti'' şeklinde sloganlar attıktan sonra Çağlayan Meydanı'na geçti. 
     





</TEXT>
</DOC>
