<DOC>
<DOCNO> 132490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur26.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli sandığına bağlı çalışanların emeklilik yaşı 61'e iniyor 
</HEADLINE>
<TEXT>

     Bakanlar Kurulu'nda, Emekli Sandığı'na bağlı çalışanların azami çalışma yaşının, 65'ten 61'e indirilmesini düzenleyen kanun tasarısı imzaya açıldı. 
     Devlet Bakanı ve Başbakan Yardımcısı, Hükümet Sözcüsü Abdüllatif Şener, Bakanlar Kurulu'nun 3 saat 15 dakika süren toplantısının ardından gazetecilere açıklamalarda bulundu. 
     Şener, Emekli Sandığı iştirakçilerinin azami çalışma yaşlarının 65 olduğunu anımsatarak, konuya ilişkin düzenlenen kanun tasarısıyla sandık iştirakçilerinin azami çalışma yaşlarının, 65'ten 61'e indirilmesinin öngörüldüğünü bildirdi. Şener, bu tasarının, bugün Bakanlar Kurulu'nda imzaya açıldığını ifade etti. 
     Bu değişiklikle kamuda görev yapan personelin dinamizmi artırılarak genç personelin daha üst görevlere yükselmesine imkan tanındığını ifade eden Şener, öte yandan hizmetin özelliği ve gereği, bazı görevlerde kalmaları zorunlu görülen ve özel bilgisi ile ihtisasına ihtiyaç duyulan personelin çalışma sürelerinin, Bakanlar Kurulu kararıyla 4 yıla kadar uzatılmasına imkan tanındığını kaydetti. 
     Bu düzenlemeyle 2 bin 116 kişinin emekli edileceğini vurgulayan Şener, Yüksek Öğretim Personel Kanunu'na tabii personel, devlet istihbarat hizmetleri personeli, askeri personel, hakimler ve savcılar, emniyet hizmetleri sınıfına dahil personelin bu düzenlemeden istisna tutulduğunu bildirdi. 
     





</TEXT>
</DOC>
