<DOC>
<DOCNO> 134489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sonspo07.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet, son 3 sezonun şampiyonu Lakers'a 6 sayı atabildi 
</HEADLINE>
<TEXT>

     ABD Profesyonel Basketbol Ligi NBA'de son 3 sezonun şampiyonu Los Angeles Lakers'a evinde 124-113 yenilen Sacremonto Kings'de, Hidayet Türkoğlu 6 sayı attı, deplasmanda Boston Celtics'i 118-66 yenen Detroit Pistons'da Mehmet Okur 11 sayı kaydetti. 
     Batı Konferansı Pasifik Grubu'nda yer alan 2 takımın mücadelesinde lider Sacramento Kings, 4. sıradaki Los Angeles Lakers ile Sacramento'da karşı karşıya geldi. Lakers'a karşı ilk 5'te forma giyen Hidayet, toplam 26 dakika oyunda kaldı ve bu süre içinde 7 şuttan 2'sini değerlendirerek, 6 sayı attı. Hidayet Türkoğlu, 2 sayılık atışlarda 6'da 2 isabet sağlarken 1 kez denediği 3 sayılık atışı olumlu kullanamadı, 2 faul atışını ise sayı yaptı. Türk basketbolcu, hepsi savunmadan 7 ribaunt aldı, 2 asist yaptı ve 1 top çaldı. 
     2001 yılı nisan ayından bu yana ilk kez evinde üst üste 2 maç yitiren Kings'de, maçın bitimine 1.31 dakika kala 6 faulle oyun dışı kalan Yugoslav forvet Predrag Stojakoviç, 36 sayı ve 5 ribaunt gerçekleştirdi. 
     Chris Webber'in sakatlığı nedeniyle oynamadığı karşılaşmada, ilk 5'te yer alan diğer oyunculardan Mike Bibby 21, Doug Christie 10, Yugoslav pivot Vlade Divaç ise 4 sayı kaydetti. 
     Deplasmanda üst üste 2. galibiyetini alan Lakers'da ise yıldız oyuncular Kobe Bryant 38 sayı, 5 ribaunt ve 5 asist, Shaquille O'Neal da 36 sayı, 10 ribaunt ve 6 asistle maçı tamamladı. 
     Doğu Konferansı'ndaki mücadelede ise Merkez Grubu ikincisi Pistons, Atlantik Grubu ikincisi Celtics ile Boston'da karşılaştı. 
     Celtics'e tarihinin en ağır yenilgilerinden birini tattıran Pistons'da Mehmet Okur, 11 sayı, 6 ribaunt ve 3 asistlik bir maç çıkardı. 2 sayılık atışlarda 5'te 4, 3 sayılık atışlarda 1'de 0 yapan Okur, 5 faul atışından 3'ünü sayıya çevirdi. Mehmet Okur, ayrıca 1 top çaldı. 
     Pistons'da Richard Hamilton 29 sayı, Chauncey Billups ise 24 sayıyla en skorer oyuncular oldu. 
     Celtics'de en başarılı isim ise 23 sayı ve 9 ribauntla Paul Pierce idi. 
     





</TEXT>
</DOC>
