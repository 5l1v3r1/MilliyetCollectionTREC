<DOC>
<DOCNO> 128586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo20.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Kulübü yıllık üye aidatları... 
</HEADLINE>
<TEXT>

     Fenerbahçe Kulübü, üyelerinin 2002 yılı aidatlarını, ocak ayı sonuna dek kulüp binasında veya bazı banka şubelerinde ödeyebileceğini açıkladı. 
     Kulübün internetteki ''www.fenerbahce.org'' adlı resmi internet sitesinde yapılan açıklamada, kulüp tüzüğünün 16. maddesinde belirtilen koşullara göre 50 milyon lira olan yıllık aidatların, 31 Ocak Cuma günü saat 19.00'a dek ödenmesi gerektiği, aksi taktirde aidatını yatırmayan üyelerin genel kurul ve yüksek divan kurulu toplantılarına katılamayacağı bildirildi. 
     Aidatların, kulübün Fenerbahçe Burnu'nda yer alan merkez binasındaki vezne ile Koçbank Feneryolu Şubesi, Yapı Kredi Bankası Dalyan Şubesi ve Vakıfbank Kadıköy Şubesi'ndeki ilgili hesaplara yatırılabileceği kaydedildi. Ödemelerin, üyelere kolaylık sağlamak amacıyla banka kredi kartlarıyla da yapılabileceği vurgulandı. 
     Bu arada, kulüpten alınan bilgiye göre, 9 bin 221 üyenin aidat yatırması gerektiği belirtildi. Tüm üyelerin aidatlarını yatırması durumunda, kulüp kasasına 461 milyar 50 milyon lira girecek. 

     
</TEXT>
</DOC>
