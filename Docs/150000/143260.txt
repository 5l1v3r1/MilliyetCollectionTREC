<DOC>
<DOCNO> 143260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur19.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fren yapınca açılan kapıdan fırladı, kamyon ezdi 
</HEADLINE>
<TEXT>

     Ordu'nun Fatsa İlçesi'nde bindiği otomobilde ani fren yapılması üzerine iyi kapanmayan kapıdan dışarı fırlayan 27 yaşındaki Engin Kılıç, arkadan gelen hamsi yüklü kamyonun altında kalarak öldü. 
     Önceki gece restoranda birlikte yemek yiyip içki içen Engin Kılıç ve Cevat Alver isimli arkadaşlar Fatsa'daki evlerine doğru yola çıktı. Cevat Alver, kullandığı 52 EL 574 plakalı özel otomobille ani fren yapınca aracın iyi kapatılmayan sağ ön kapısı açıldı. Yan koltukta emniyet kemerini takmadan oturan Engin Kılıç da açılan kapıdan düştü. Fatsa- Ordu karayolunun Bolaman mevkiindeki kazada Engin Kılıç'a arkadan gelen Ali Aktaş idaresindeki 52 EN 079 plakalı kamyon çarptı. Kılıç, olay yerinde feci şekilde can verdi. 
     Bunun üzerine paniğe kapılan kamyon sürücüsü Aktaş, Kılıç'ı ezdikten sonra fren yapınca şarampole yuvarlandı. Şarampole yuvarlanan kamyonda yüklü olan tonlarca hamsi yola dağıldı. Kazadan sonra Fatsa - Ordu karayolu hamsiler yoldan temizleninceye kadar yaklaşık 2 saat trafiğe kapandı. 
     Özel otomobil sürücüsü Cevat Alver ile kamyon sürücüsü Ali Aktaş jandarma tarafından gözaltına alındı. Otomobil sürücüsü Alver 200 promil alkollü çıktı. 
     





</TEXT>
</DOC>
