<DOC>
<DOCNO> 111950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/spor/spo02.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Centilmen Ariel 
</HEADLINE>
<TEXT>

     Muhteşem fırsat 
     UEFA Kupası ikinci turunda Türk ve Yunan futbolseverlerinin önüne harika bir fırsat çıktı. Bu fırsatın adı, Fenerbahçe - Panathinaikos eşleşmesidir. İki tarafta da, tarihte kalan çatışmalar, gerginlikler, kompleksler ve düşmanlıkları sürdürmek isteyen fanatikler var. Buna karşılık büyük çoğunluk, ortak coğrafyamızın, ortak kültürümüzün ve değerlerimizin bilinciyle barışa sahip çıkıyor. Fenerbahçe - Panathinaikos maçları, büyük çoğunluğun zaferiyle sonuçlanmalıdır. 
     Elbette bu dileğin hayata geçmesi için her iki kulüp yönetici ve taraftarlarının akıllı ve sağduyulu yaklaşımları seçmesi gerekir. UEFA’da yıllardır Türk ve Yunan takımlarının eşleşmesini engelleyen görünmez eller, artık misyonunu tamamlamış, iki ülke arasındaki sportif ilişkilerin futbolda da yoğunlaşmasını olumlu karşılamışlardır. Şimdi bu gelişmenin hız ve ivme kazanması gerekiyor. Saha içindeki rekabetin, saha dışında dostların buluşması bağlamında bir fırsat olarak değerlendirilmesi, herkesin lehinedir. 
     İsmail Cem ile Yorgo Papandreu’nun iyi ilişkilerle ısıttığı bu dostluk ortamının, şimdi hayatın daha da içinden - futboldan - alacağı enerjiyle daha da gelişmesini, genişlemesini bekliyoruz. 
     Fenerbahçe - Panathinaikos maçları, Türkiye ve Yunanistan’ın ortak adaylık projesi Euro - 2008’e de anlam kazandıracak, birlikte hangi güzellikleri paylaşacağımızın kanıtı olacaktır. 
     Kimbilir, bakarsınız federasyonlar da aşka gelip zaman zaman unuttukları proje üzerinde belki biraz daha yoğunlaşırlar. Neden olmasın 
     
     Neredeyse altı ay olacak... Geçen Mayıs’ta, Nezih Alkış, Şansal Büyüka ve Necil Ülgen’le 1907 Derneği’nde öğle yemeğinde buluştuk. Az sonra Fenerbahçe Başkanı Aziz Yıldırım da bize katıldı. Çoğu zaman olduğu gibi mesleksel sorunlarımıza sırtımızı dönüp, Başkan’la Fenerbahçe’yi irdelemeye başladık. 
     Aziz Yıldırım, heyecanlı adam... "Bir daha sizi bir arada bulamam... Haydi kahveleri bizim stadda içelim" dedi. Üç saate yakın, UEFA denetçileri gibi Şükrü Saracoğlu Stadı’nı dolaştık. Fenerium’dan özel localara, çocuk tribününden masaj ve tedavi odalarına kadar girip çıkmadığımız yer kalmadı. Müthiş etkilenmiştim. Aziz Yıldırım’ın asıl büyük yanını orada görmüştüm. Heyecanlandım, "Bak sevgili başkan, dedim, bu stadı saray gibi yapmışsınız... Maaşallah, elinize sağlık Ama burayı doldurmak için yine transfer yapman gerekiyor. Hem öyle bir transfer yapmalısın ki, gelen adam Hagi’nin tahtına otursun. Futbolseverler de onu seyretmek için bu sarayı doldursun " 
     
     "- Söyle o zaman, kim bu adam " 
     Öyle kararlı, arzulu ve içten bir soruydu ki bu, yanıtlamak zorunluluğu doğdu. 
     
     " - Oralarda - Arjantin - uzakta Ariel Ortega diye bir adam var. Sakat mı, sağlam mı Gelir mi, gelmez mi Uyar mı, uymaz mı Bunları bilemem... Araştırın, uyarsa alırsınız " 
     Gerisini biliyorsunuz, Ariel Ortega, Fenerbahçe’nin giderek parlayan yıldızı artık... Hagi’nin yerini doldurma konusuna gelince... Tahtı henüz ele geçirdiğini söyleyemem... Ama rakip oyunculara, tekmelere, hakem kararlarına karşı öylesine sakin ve tepkisiz ki, centilmenlik alanında Hagi’yi fazlasıyla geride bıraktığını hep birlikte görüyoruz... Ariel Ortega’ya - en azından bizi mahçup etmediği için - başarılar diliyoruz. 
     



 SPOR 




























</TEXT>
</DOC>
