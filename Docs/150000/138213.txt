<DOC>
<DOCNO> 138213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko31.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı, hazırladıkları yeni ekonomik programı açıkladı 
</HEADLINE>
<TEXT>

     KKTC Başbakanı Derviş Eroğlu, hazırladıkları ekonomik programın, KKTC ekonomisini iyileştirmeye yönelik, bir çok konuyu kapsayan bir çalışma olduğunu söyledi. 
     Başbakan Eroğlu, basında çıkan yeni ekonomik programla ilgili olarak yaptığı açıklamada, programın, KKTC'nin önemli sorunlarından biri olan istihdam sorununu kökünden çözümeyi hedeflendiğine işaret ederek, gençlerin askerlik konusuna yeni çözümler getirilmesini, istihdam yaratacak yatırımların yapılmasını, müteşebbislerin ve esnafın teşvik edilmesini, gençlerin iş kurarken veya evlenirken teşvik edilmesi gibi konuları öngördüğünü kaydetti. 
     Ekonomik programın Bakanlar Kurulu'nda görüşülerek son şeklinin verildiğini ve Büyükelçilik kanalıyla Ankara'ya gönderildiğini belirten Eroğlu, her kesime hitap eden bir program oluşturduklarını söyledi. Eroğlu, söz konusu programın Annan planına bağlanmasının yanlış olduğunu da belirtti. 
     
     SERBEST BÖLGE İÇİN ÇALIŞMA 
     Yatırımın çok önemli olduğuna işaret eden Eroğlu, ''Yatırım ve üretim. Üretildikten sonra bunun pazarlanması, pazarlanabilmesi için de Türkiye pazarlarının bizim ürünlerimize tamamen açılması gerekmektedir. Bunlar bu maddeye dahil edilmiştir'' ifadesinin kullandı. 
     KKTC'nin serbest bölge olması için neler lazım olduğu yönünde teknik düzeyde çalışma yaptırdıklarını bildiren Eroğlu, şöyle devam etti 
     ''Belli seneler için şu kaybolur, şunun karşılanması gerekir. Belli zaman için bunun alt yapısının şöyle olması lazım, böyle olması lazım. KKTC'yi daha mamur hale getirmek, insanları bu topraklarda tutmak ve insanlarımızı iş sahibi yaparak istihdam ederek bu topraklarda tutmak için yapılması gerekenler, alınması gereken tedbirler düşünülmüş ve bu belge içerisine konulmaya çalışılmıştır.'' Yakın bir gelecekte bu belgenin uygulamaya geçişini görme arzusunda olduklarını dile getiren Eroğlu, bunun Türkiye ile işbirliği içerisinde yapılabileceğini, bu güne kadar Türkiye'den her türlü desteği gördüklerini, bundan sonra da göreceklerine emin olduklarını kaydetti. 
     
     ASKERLİK KONUSU 
     Başbakan Eroğlu, askerlik konusuna da değinerek, söz konusu belgede profesyonel askerliği ön plana çıkardıklarını, Kıbrıs Türk Barış Kuvvetleri KTBK ile de işbirliği içerisinde bazı çalışmalar başlattıklarını söyledi. Eroğlu, şöyle konuştu 
     ''Dolayısıyla bizim ilk etapta düşündüğümüz bir aylık mecburi eğitim ile bu işi tamamlayabilmektir. O yönde çalışmalar başlatılmıştır. Çünkü temel eğitimi mutlaka her gencin alması gerekir prensibiyle hareket ediyoruz.'' Eroğlu, programla ilgili bir takvim olup olmadığı konusundaki soruya ise şu yanıtı verdi 
     ''Tabii Sayın Başbakan Abdullah Gül KKTC'yi ziyaret edecekler. Ama biliyorsunuz bu günlerde Irak konusu Türkiye'de her konunun önüne geçmiştir. Dolayısıyla herhalde bu Irak konusu da en geç Mart içerisinde şu veya bu şekilde halledilmiş veya olması gereken olmuş olacaktır. Dolayısıyla Sayın Abdullah Gül herhalde o günlerde yani Irak konusunda hükümet olarak gerekli kararları aldıktan sonra KKTC'ye gelecekler. O günlerde bir kere daha son şeklini verip, belge üzerinde görüşülüp tartışıldıktan sonra uygulama safhasına koyabileceğimize inanıyorum.'' 
     
     BELGEDE ÖNGÖRÜLEN BAZI MADDELER 
     KKTC hükümetinin hazırlayarak Ankara'ya gönderdiği ekonomik program, KKTC'nin tümünün serbest bölge ilan edilmesini amaçlıyor. 
     Askeri kantinlere sivillerin girişinin önlenmesi ve KKTC vatandaşlarının istihdamını sağlamak için teşvik edici önlemler alınması gerektiği üzerinde durulan programda, iş kurmak isteyen genç işsizlere 10 milyar TL'ye kadar faizsiz kredi verilmesi, müracaatları halinde tüm KKTC vatandaşlarına, Türk vatandaşlığı verilmesine yönelik bir kanun çıkartılması ve Türkiye devlet memurluğu giriş sınavına tüm KKTC vatandaşlarının girebilmelerine imkan sağlanması öngörülüyor. Programda, inşaatı devam eden 4 ve 5 yıldızlı turizm yatırımların tamamlanabilmesi için finansman desteğinde bulunulması ve Kıbrıs Türk Hava Yolları KTHY ile Türk Hava Yolları THY arasında bir işbirliği protokolünün imzalanması dile getiriliyor. THY tarafından çeşitli merkezlerden İstanbul ve Antalya'ya taşınan yolcuların buradan KKTC'ye KTHY ile taşınabilmesine imkan sağlanması gereğine değinilen programda, KTHY'nin bu amaçla her iki saatte bir bu merkezlerden dolmuş seferleri yapacak küçük uçaklar edinmesi amaçlanıyor. 
     THY'nin, uçakların onarımları ve periyodik bakımları için Geçitkale Havaalanı'na bir hangar ve bakım atölyesi yaptırmasını öngören program, ayrıca, KKTC'de askerliğin 30 günlük temel eğitimle sınırlandırılması, Türkiye Futbol Federasyonu'nun KKTC futbol kulüplerine aylık 500 milyar TL yardım yapmasını da içeriyor. Ekonomik programda, Kıbrıslı gençlerin tamamının bir dini eğitim almadığına dikkat çekilerek, Milli Eğitim Bakanlığı'nın denetiminde Din İşleri Dairesi'nce camilerde veya devlet kontrolünde açılacak Kuran kurslarında gerekli dini eğitimin verilmesi hususunda bir program başlatılması da öngörülüyor. Programda, Milli Eğitim Bakanlığı'nda sendikaların etkisinin azaltılması da amaçlanıyor. 
     





</TEXT>
</DOC>
