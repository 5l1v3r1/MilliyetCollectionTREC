<DOC>
<DOCNO> 104233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo01.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam İndianapolis'te... 
</HEADLINE>
<TEXT>

     A Milli Basketbol Takımı, Dünya Erkekler Basketbol Şampiyonası'nın düzenleneceği Indianapolis'e ulaşır ulaşmaz, ağırlık çalışmasıyla hazırlıklarına devam ederken, ayak tendonunda sakatlığı bulunan Mirsad'ın durumu ciddiyetini koruyor. 
     Milli Takım baş antrenörü Aydın Örs, Mirsad'ın durumunun bir iki gün içinde belli olacağını, ancak Mirsad dışında diğer oyuncularda ciddi bir sakatlık bulunmadığını söyledi. 
     Şampiyona öncesi Detroit'teki hazırlık turnuvasında dizinde ağrı oluşan Hidayet'in yanı sıra, eski sakatlıkları nükseden Kerem ve Ufuk, bazı maçlarda yer almamıştı. 
     A Milli Takım'ın en tecrübeli oyuncusu, 34 yaşındaki kaptan Harun Erdenay da A.A muhabirinin sorularını yanıtlarken, 29 Ağustos-8 Eylül tarihleri arasında gerçekleşecek dünya şampiyonasına çok iyi hazırlandıklarını söyledi. 
     Erdenay, NBA takımı Detroit Pistons'ın sahasında düzenlenen hazırlık turnuvasında Türk takımının ikinci olduğunu hatırlatırken, Milli Takım'ın Arjantin'e farklı yenilmesini ise maçın erken saatte gerçekleşmesi, yorgunluk ve bazı oyuncuların hafif sakatlık yüzünden maçta yer alamamasına bağladı ve bu yenilginin, Milli Takım'ın şampiyonada dereceye girme kararlılığını etkilemediğini belirtti. 
     Detroit'teki dörtlü turnuvayı Arjantin yenilgisiz kapatırken, Arjantin'e 98-70 yenilen Türkiye ikinci, ABD üniversiteler karması üçüncü ve turnuvanın bütün takımlarına yenilen Lübnan dördüncü olmuştu. 
     Harun Erdenay, şampiyonada, Porto Riko, Brezilya ve Lübnan'ın yer aldığı B grubunda bütün rakipleri yenerek grup birincisi olmaya hedeflediklerini de kaydetti. 16 takımın katıldığı şampiyonada, A, B, C, D gruplarındaki takımların kendi aralarında yapacakları karşılaşmalarda, grup sonuncuları elenecek. Kalan 12 takım, sıralamaya göre E ve F gruplarına ayrılacak. 
     A Milli Basketbol Takımı, bugün Indianapolis'te, biri sabah, diğeri akşam olmak üzere iki antrenman yapacak. 
     Dünya Basketbol Şampiyonası maçları, Indianapolis'te RCA Dome ve Conseco Fieldhouse adlı iki ayrı salonda yapılacak. İlk maçını 29 Ağustos'ta Porto Riko ile oynayacak olan Türkiye, bu maçı RCA Dome'da yaparken, 30 Ağustos Brezilya ve 31 Ağustos'taki Lübnan maçlarını Conseco Fieldhouse salonunda oynayacak. 
     





</TEXT>
</DOC>
