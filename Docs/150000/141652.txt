<DOC>
<DOCNO> 141652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sonspo01.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Lorant'tan sonra toparlanamadı... 
</HEADLINE>
<TEXT>

     Galatasaray yenilgisiyle bu sezon ligdeki 4. mağlubiyetini alan Fenerbahçe, Diyarbakırspor maçından sonra görevine son verilen Alman teknik direktör Werner Lorant'tan sonra bir daha toparlanamadı. 
     Teknik adam değişikliğinin yanı sıra ara transfer döneminde kadrosunu 2'si yabancı olmak üzere 4 futbolcuyla takviye eden sarı-lacivertli ekip, performansında beklenen yükselişi bir türlü gösteremeyerek, ligde şampiyonluk yarışında rakipleriyle arasındaki puan farkının açılmasına engel olamadı. 
     Alman çalıştırıcı bıraktığında şampiyonluk yarışına ortak olan sarı-lacivertli takım, Oğuz Çetin yönetiminde oynadığı 7 maçta 10 puan yitirerek rakiplerinin bir hayli gerisine düştü. 
     Lorant yönetiminde oynadığı son maç olan 17. haftadaki Diyarbakırspor karşılaşmasından sonra, puan cetvelinde 38 puanlı lider Beşiktaş'ın 6 puan gerisinde 4. sırada yer alan Fenerbahçe, haftalar ilerledikçe 11'e yükselen puan farkını derbi maçta yenilince indiremedi. Beşiktaş şu anda puanda bulunurken, Fenerbahçe'nin 42 puanı var. 
     Siyah-beyazlı ekip bu akşam Trabzonspor deplasmanında kazanırsa fark 14, berabere kalırsa 12 puana çıkacak. Kaybederse 11 puanlık fark devam edecek. 
     Sarı-lacivertlilerin bir maç eksiği ile 17. haftanın sonunda Galatasaray ile arasındaki 4 puan farkı da 9 puana çıktı. 
     Bu arada, 23. hafta geride kalırken Fenerbahçe, Beşiktaş ve Galatasaray'ın ligde ertelemeler nedeniyle birer maç eksiği bulunuyor. 
     
     7 MAÇTA 3 GALİBİYET 
     Sarı-lacivertli takım, Oğuz Çetin yönetiminde oynadığı 7 maçta 3 galibiyet elde etti. 
     Trabzonspor 3-2 , Gaziantepspor 2-0 ve Malatyaspor 2-0 maçlarını kazanan Fenerbahçe, Beşiktaş'a 1-0, Galatasaray'a 2-0 yenilip, Göztepe ve Ankaragücü 0-0 berabere kaldı. 
     7 maçın 5'ini kendi sahalarında oynayan sarı-lacivertliler, Kadıköy'deki maçlarda Göztepe ve Beşiktaş karşısında puan kaybetti. 
     





</TEXT>
</DOC>
