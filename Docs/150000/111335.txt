<DOC>
<DOCNO> 111335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/soneko04.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırcı için rehber... Piyasalarda geçen hafta neler oldu.. 
</HEADLINE>
<TEXT>

     Meclis'in tatile girme kararı almasıyla moral bulan piyasalar, Irak'a olası müdahale, seçim sonrası siyasi tabloyla ilgili belirsizlik, yurtdışı borsalardaki satıcılı seyir ve Avrupa Birliği İlerleme Raporuna ilişkin haberlerden olumsuz etkilendi. 
     İMKB'de işlem gören hisse senetleri haftalık bazda ortalama yüzde 0.61 oranında değer kazandı. 
     Altın ve dövizde düşüş eğilimi ağırlık kazandı. 24 ayar külçe altının gram satış fiyatı yüzde 1.17 oranında, Cumhuriyet altınının satış fiyatı da yüzde 1.29 oranında düştü. Yatırım fonlarının seyrini izleyen A.A Fon Endeksi ortalama yüzde 0.64 oranında artış kaydetti. 
     Mevduat faizlerinde geçen hafta küçük çapta artışlar oldu. Önceki hafta sonundaki oranlara göre, 1 aylık mevduat faizinin ve bir haftalık reponun net getirisi yüzde 0.74 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası İMKB , haftanın ilk işlem gününü seçimin ertelenmesine yönelik girişimler başta olmak üzere siyasi gelişmeler ve muhtemel Irak operasyonunun tedirginliği içinde geçirdi. 
     Düşük işlem hacminin dikkat çektiği Borsa'da, hisse senetleri ortalama yüzde 0.40 değer kaybettiler. 
     Endeks, 1. seansı 121.48 puan ve yüzde 1.37 kayıpla 8,756.61 puandan kapattı. 2. seansta da sıkışık seyrini sürdüren endeks, günü 85.63 puan artışla 8,842.24 puandan tamamladı. 
     Salı günü, sıkışık bir seyir izleyen piyasada kapanışa doğru Meclis'in tatile girme kararı almasının ardından sert alımlar yaşandı. 
     İMKB Ulusal 100 Endeksi, 1. seansı 96.39 puan ve yüzde 1.09 kayıpla 8,745.85 puandan kapattı. 2. seansta TBMM kararına kadar sakin bir seyir izleyen endeks, günü 215.21 puan artışla 9,057.45 puandan tamamladı. Endeks, günlük bazda ortalama yüzde 2.43 oranında yükseldi. 
     Seçimin ertelenmesiyle ilgili belirsizliğin sona ermesinin ardından Salı günü hızlı yükselen piyasada Çarşamba günü, kar satışları hakim oldu. 
     Günü 56.27 puanlık düşüşle 9,001.18 puandan tamamlayan Borsa'da 9,000 puanın üstünde tutunma çabaları ağırlık kazandı. İMKB Ulusal 100 Endeksi, 1. seansı 15.82 puan ve yüzde 0.17 kayıpla 9,041.63 puandan kapattı. 2. seansta bir süre 9,000 puanın üzerinde seyreden endeks daha sonra bu seviyenin altına geriledi. Son dakikada toparlanan endeks günü 9,001.18 puandan tamamladı. Endeks, günlük bazda ortalama yüzde 0.62 oranında geriledi. 
     Perşembe günü Irak'a olası saldırı, seçim sonrası siyasi tabloyla ilgili belirsizlik ve yurtdışı borsalardaki satıcılı seyir piyasaları olumsuz etkiledi. 
     Günü 107.51 puanlık düşüşle 8,893.67 puandan tamamlayan Borsa, 9,000 puanın üstünde tutunamadı. İMKB Ulusal 100 Endeksi, 1. seansı 83.32 puan ve yüzde 0.93 kayıpla 8,917.86 puandan kapattı. 2. seansta ağırlıklı olarak yatay bir seyir gösteren endeks yaklaşık 110 puanlık bir bantta dalgalandı. Endeks, ikinci seansta 24.19 puanlık düşüşle 8,893.67 puandan günü tamamladı. Hisse senetleri günlük bazda ortalama yüzde 1.19 oranında geriledi. 
     Cuma günü, Irak konusundaki gelişmeler ve seçim sonrasına ilişkin belirsizliklerin yanında Avrupa Birliğine ilişkin haberler piyasayı olumsuz etkiledi. 
     Birinci seansta, Avrupa Birliğine ilişkin haberlerin olumsuz etkisiyle endeks önce bir miktar geriledi. Daha sonra toparlanan endeks seansı 51.22 puan ve yüzde 0.58 artışla 8,944.89 puandan kapattı. 
     2. seansta yaklaşık 110 puanlık dar bir bantta seyreden endeks, 12.31 puanlık düşüşle günü 8,932.58 puandan tamamladı. Endeks, günlük bazda 38.91 puan ve 0.44 oranında artış gösterdi. 
     Bu gelişmelerin ardından hisse senetlerinin haftalık ortalama değer artışı yüzde 0.61'de kaldı. 
     Borsa uzmanları, önümüzdeki haftanın ilk yarısında da bu haftaki seyirden çok farklı bir seyir beklenmediğini ifade ederek, siyaset ve Irak konusunun önemli olmaya devam edeceğini, AB'nin önümüzdeki hafta açıklaması beklenen aday ülkelere ilişkin ilerleme raporu ve IMF görüşmelerinin de önem taşıdığını vurguluyorlar. 
     
     BORSA ENDEKSLERİ 
     İMKB Bileşik Endeksi, bir önceki hafta sonuna göre 54.49 puanlık artışla 8,878.09 puandan, 8,932.58 puana çıktı. Hisse senetlerinin haftalık ortalama değer artışı yüzde 0.61 oldu. 
     İMKB Ulusal-Sanayi Endeksi 195.92 puan artarak 8,555.22 puandan 8,751.14 puana çıkarken, İMKB Ulusal-Mali Endeksi 9.33 puan düşerek 10,685.72 puandan 10,676.39 puana ve İMKB Ulusal-Hizmetler Endeksi 71.17 puan düşerek 6,281.18 puandan 6,210.01 puana geriledi. 
     Böylece, sanayi grubu hisseleri ortalama yüzde 2.29 oranında değer kazanırken, mali grup hisseleri ortalama yüzde 0.09 ve hizmetler grubu hisseleri ortalama yüzde 1.13 oranında değer yitirdiler. 
     
     KAZANANLAR VE KAYBEDENLER 
     Borsada geçen hafta işlem gören 294 hisse senedinden 137'si değer kazandı. 94 hisse senedi değer yitirirken, 63 hisse senedinin değeri değişmedi. 
     En yüksek oranlı artış yüzde 28.92 ile Çukurova Elektrik hisselerinde oldu. Yüzde 25.61'lik artışla Kepez Elektrik ikinci, yüzde 20.97'lik artışla Meges Boya hisseleri üçüncü olarak sıralandı. 
     En yüksek oranlı düşüş ise yüzde 41.51 ile Toprak Factoring hisselerinde oldu. Yüzde 19.84'lük düşüşle Deva Holding hisseleri ikinci ve yüzde 16.18'lik düşüşle de Abana Elektromekanik hisseleri üçüncü sırada yer aldı. 
     İMKB Ulusal Pazar'da geçen hafta toplam 356 milyar 506.3 milyon adet hisse senedi işlem gördü ve karşılığında 865 trilyon 497.6 milyar liralık işlem hacmi gerçekleşti. 
     
     DÖVİZ 
     Döviz cephesinde geçen hafta inişli çıkışlı bir seyir gözlendi. İstanbul serbest döviz piyasasında alınıp satılan ABD Doları yüzde 0.91, Euro yüzde 0.31 oranında değer yitirdi. 
     ABD Doları'nın Türk Lirası satış fiyatı 15 bin lira düşerek, 1 milyon 641 bin liraya, Euro'nun satış fiyatı 5 bin lira düşerek 1 milyon 615 bin liraya indi. 
     Dünkü kapanışa göre, öteki döviz türlerinden İngiliz Sterlini'nin Türk Lirası satış fiyatı haftalık bazda yüzde 0.74 oranında artarak, 2 milyon 604 bin liraya, İsviçre Frangı'nın satış fiyatı da yüzde 0.36 oranında artarak 1 milyon 119 bin liraya yükseldi. 
     Bugün İstanbul serbest piyasada ABD Doları 1 milyon 646 bin, Euro 1 milyon 616 bin, İngiliz Sterlini 2 milyon 587 bin ve İsviçre Frangı 1 milyon 105 bin liradan satıldı. 
     
     ALTIN 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 1.17 oranında, Cumhuriyet altınının satış fiyatı da yüzde 1.29 oranında düştü. 
     Külçe altının gram satış fiyatı 200 bin lira düşerek 16 milyon 950 bin liraya, Cumhuriyet altınının satış fiyatı da 1 milyon 500 bin lira düşerek 114 milyon 500 bin liraya geriledi. 
     İstanbul Altın Borsası'nda İAB işlem gören 24 ayar altının gram fiyatı da yüzde 0.64'lük düşüşle 16 milyon 921 bin liraya indi. 
     -YATIRIM FONLARI- Yatırım fonlarına katılma belgeleri bir önceki haftaya göre ortalama yüzde 0.64 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi bin 908 puan artarak 299,556 puandan 301,464 puana çıktı. 
     Geçen haftanın en çok değer kazanan katılma belgeleri, yüzde 2.86'lık artışla HSBC Yatırım B Tipi Değişken Fon, yüzde 1.67'lik artışla Bayındır A Tipi Hisse Fon ve yüzde 1.36'lık artışla da Ata A Tipi Karma Fon oldular. 
     Geçen haftanın en çok değer yitiren katılma belgeleri ise yüzde 3.62 ile Garanti A Tipi Yabancı Fon, yüzde 3.30 ile İş A Tipi Metal Eşya Endeks Fon ve yüzde 2.16 ile Meksa A Tipi Değişken Fon olarak sıralandılar. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri ise yüzde 0.66 ile yüzde 1.14 arasında gerçekleşti. 
     Mevduat faizlerinde vadelerine göre ortalamada küçük oranlarda artışlar oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.74 oldu. 
     Önceki hafta sonunda ortalama faizi yüzde 46'nın biraz üzerinde olan haftalık reponun net getirisi da yüzde 0.74 olarak gerçekleşti. 
     





</TEXT>
</DOC>
