<DOC>
<DOCNO> 149358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko13.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Irak'tan muhakkak pay alacağız... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, savaş sonrasında Irak'ın yeniden yapılandırılmasında Türk iş aleminin muhakkak buradan bir pay alacağını bildirdi. 
     TOBB Başkanı Hisarcıklıoğlu, Ekonomi Muhabirleri Derneği EMD üyeleri ile bugün Mest Restaurant'a bir sohbet toplantısı düzenledi. 
     Hisarcıklıoğlu sohbette ekonomiden Irak savaşına kadar gazetecilerin bir dizi sorusunu yanıtlarken, çeşitli konulardaki görüşlerini de dile getirdi. 
     Saddam yönetiminin devrilmesinden önce Çevre Bakanı Kürşad Tüzmen'in Irak ile bazı anlaşmalar yaptığı hatırlatılarak, bu anlaşmaların akıbetinin ne olacağının sorulması üzerine Hisarcıklıoğlu, Birleşmiş Milletler çerçevesinde imzalanan anlaşmalarda hiçbir sıkıntının bulunmadığını belirtti. 
     Türk müteşebbislerinin Irak'ta çok büyük avantajları bulunduğunu ifade eden Hisarcıklıoğlu, hala Irak'ta makina parkı bulunan firmalar olduğunu kaydetti. 
     Amerikan firmalarının savaş sonrası Irak'ın yeniden yapılandırılmasına ilişkin Türk firmalarının taşeronluklarını üstlenmesi konusunda temaslarda bulunduklarını bildiğini anlatan Hisarcıklıoğlu, bu konuda bazı firmalarla anlaşmalar bile yapıldığını belirtti. 
     Hisarcıklıoğlu, ''Irak'ta bu coğrafyanın yeniden yapılanması sırasında Türk iş alemi muhakkak bir pay alacaktır. Bu coğrafyayı bizden iyi bilen yok'' dedi. 
     Savaş sonrası Irak'ta neler yapılabileceğine ilişkin Dışişleri Bakanı ve Başbakan Yardımcısı Abdullah Gül ile dün bir görüşme yaptıklarını ifade eden Hisarcıklıoğlu, Odalar Birliği'nin katkısıyla bir eylem planı hazırladıklarını belirterek, bu eylem planı çerçevesinde konuya ele alacaklarını anlattı. 
     
     ARAP SERMAYESİNİ TÜRKİYE'YE ÇEKMEK 

     Avrupa'da ve ABD'de yaklaşık 800 milyar ile 1 trilyon dolar arasında bir Arap sermayesinin bulunduğuna dikkat çeken Hisarcıklıoğlu, bu sermayenin şu anda gidecek yer aradığını bildirdi. 
     Söz konusu paranın yüzde 60'ını oluşturan 500 milyar doların ABD'de bulunduğunu, bunun yüzde 60'ının ABD'de gayrimenkul şeklinde tutulduğunu ifade eden Hisarcıklıoğlu, bu paranın şimdi gitmek için güvenli bir yer aradığını anlattı. 
     Arap sermayesinin ABD'de çıkmada büyük sıkıntılar yaşadığını belirten Hisarcıklıoğlu, bunun içinde bir yöntem bulunduğunu kaydetti. 
     Bulunan yöntem hakkında bilgi veren Hisarcıklıoğlu, Arapların bu parayı önce Japonya'ya götürdüklerini oradan off-shore hesaplarına yatırdıklarını, ardından buradan gidecek güvenli yerler aradıklarını bildirdi. 
     Söz konusu paranın Türkiye'ye çekilebilmesi için Araplara burada mülk edinme hakkı tanınması gerektiğini anlatan Hisarcıklıoğlu, bunun için bir Anayasa değişimi gerektiğini söyledi. 
     ABD'nin Arap sermayesine böyle bir imkan tanımada sakınca görmediğini belirten Hisarcıklıoğlu, Türkiye içinde böylesi bir sakıncanın söz konusu olmaması gerektiğini kaydetti. 
     Hisarcıklıoğlu, ''Bu hakkı vermeliyiz ki adamlar burayı yurt edinebilsin'' dedi. 
     Türkiye'nin borç stokunun çok yüksek olduğunu belirten Hisarcıklıoğlu, bu durumu eleştirmesine rağmen piyasadan 1 yıl vadeli borçlanmaya gidilebildiğini belirterek, bundan dolayı ümitsizliğe kapılmadığını ifade etti. 
     Hastalığın teşhisinin yapıldığını belirten Hisarcıklıoğlu, siyasilerin Türkiye'nin önüne makro hedefleri koyması gerektiğini belirtti. 
     Oluşturulan bağımsız kurullar aracılığı ile siyasetin yönetimine daha az müdahale etmesinin sağlanmaya çalışıldığını anlatan Hisarcıklıoğlu, burada bazı yanlışlıklar yapıldığını söyledi. 
     Bir yanda bağımsız kurullar bulunurken diğer yanda eski sistemin devam ettiğini, bu yüzden tarafların birbirine düşman olduğunu ve birbirlerini aşağı çekmeye çalıştığını ifade eden Hisarcıklıoğlu, bu durumu eleştirdi. 
     
     ''KAYIT DIŞI İYİ NİYETLE DESTEKLENDİ'' 

     Türkiye'nin 25 yıldır enflasyonla yaşadığını belirten Hisarcıklıoğlu, enflasyon ortamında bir işletmenin üç dört yıl içerisinde batacağını herkesin bildiğini söyledi. 
     Bundan dolayı Türkiye'de kayıt dışı ekonominin yüksek miktarda olduğunu belirten Hisarcıklıoğlu, ''Kayıt dışı ekonomiyi Türkiye'de belki de hükümetler iyi niyetle destekledi. Kayıt dışı ekonomiyi destekleyerek herkes defolu insanlar haline geldi'' dedi. Önceki iktidarlar döneminde güçsüz siyasi iktidarların oluştuğunu belirten Hisarcıklıoğlu, daha sonra ise koalisyonlar ile çatışmaların bittiğini ve Türkiye'ye birbirini anlama devresinin geldiğini kaydetti. 
     Hisarcıklıoğlu, bunun sonucunda toplum ne istiyorsa onu veren bir iktidarlar döneminin başladığını bunun da sakınca yarattığını bildirdi. 
     
     ''TOBB TAKLİT EDİLİYOR'' 

     Hisarcıklıoğlu, bir soruya verdiği yanıtta iş dünyasının daha önce başka yerleri taklit ederken bugün Odalar Birliğini taklit ettiğini söyledi. 
     Hükümete güven duyup duymadığına ilişkin bir soruya verdiği yanıtta Hisarcıklıoğlu, Ak Parti'nin seçimlere girmeyenler ile birlikte oy kullananlardan yüzde 25 oy almasına dikkat çekti. 
     Son günlerde hep beraber ''krizkolik'' olunduğunu ifade eden Hisarcıklıoğlu, ''Herkes acaba nereden kriz çıkacak diye bakıyor. Krizkolik olmaktan çıkmamız gerek'' dedi. 
     Piyasaların devlete bir yıl vadeyle 5 katrilyon tutarında borç verdiğini dikkat çeken Hisarcıklıoğlu, bunun az bir para olmadığını dikkat çekti. 
     
     DİE'YE ELEŞTİRİ 

     Türkiye'nin en büyük sıkıntılarından birinin kendisinin gerçek gücünün ne olduğunu bilmemek olduğunu anlatan Hisarcıklıoğlu, dışarıdan bakıldığında güçlü bir ülke olarak algılandığını ama içerde gerçek gücünün ne olduğuna ilişkin rakamlar bulunmadığını söyledi. 
     Bu durumu eleştiren Hisarcıklıoğlu, Türkiye'nin hala bir sanayi envanterinin bulunmadığına dikkat çekti. 
     Hisarcıklıoğlu ''DİE, 10 yılda bir Türkiye'nin fotoğrafını çekiyor. Milletin eline veriyor. Herkes de bunu veriyor. Ama o fotoğraf doğru mu değil mi bilmiyoruz'' dedi. 
     
     ''KULELERİMİZDE RAHAT OTURAMAYIZ'' 

     Ekonomideki olumsuz gidişata rağmen anlamlı bir büyüme yaşandığını belirten Hisarcıklıoğlu, ancak büyüme gerçekleşmesine rağmen istihdamda düşme olduğunu belirterek, ' 5 milyon işsiz varken bizim kulelerimizde rahat oturmamız zor'' dedi. 
     Sohbet sırasında vatandaşlara seslenen Hisarcıklıoğlu, yastık altındaki tasarrufların çıkarılarak yatırıma katılmasını isterken, ''Ben diyorum ki imkanınız varsa harcayın. Paranız varsa yatırım yapıp 100 tane işçi çalıştırın'' dedi. 
     Gazetecilerin sorusu üzerine kendisinin çimento sektöründe faaliyet gösterdiğini belirten Rifat Hisarcıklıoğlu, bu yıl içersinde fabrikasında yüzde 100 kapasite artırımına gideceklerini, bunun kararını da 6 ay önce aldıklarını bildirdi. 
     





</TEXT>
</DOC>
