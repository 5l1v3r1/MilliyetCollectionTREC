<DOC>
<DOCNO> 117994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sontur06.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmurdan kaçarken doluya tutulanlar... 
</HEADLINE>
<TEXT>

     Güç yitiren partilerini terkederek seçilme umuduyla başka partilere giden milletvekillerinin çoğu, yeniden seçilemedi. ANAP'tan DYP'ye geçen Yıldırım Akbulut, Eyüp Aşık ve MHP'ye geçen Yaşar Okuyan da bu isimler arasında bulunuyor. 
     3 Kasım seçimleri öncesinde partilerindeki kan kaybını 
     görerek, yeniden Meclis'e girebileceklerini umdukları partilere giden milletvekillerinin çoğu ağır bir şok yaşadı. "Yağmurdan kaçarken, doluya tutulan" bu mil1letvekillerinin başında ANAP'tan istifa ederek DYP'den aday olan Yıldırım Akbulut, Eyüp Aşık ve Burhan Kara bulunuyor. ANAP'tan koparak, MHP'den milletvekili adayı olan Yaşar Okuyan da "yanlış tercih" kullanan vekiller arasında yer alıyor. ANAP'tan istifa ederek DYP'ye geçen Agah Oktay Güner ile MHP'den istifa ederek yine DYP'ye geçen eski Devlet Bakanı Abdulhaluk Çay ise partileri tarafından aday bile gösterilmedi. 
     
     DSP'DEN KOPANLAR DA YANLIŞ ATA OYNADI 
     DSP'de "dokuzlar hareketi" içinde yer aldıktan sonra partiden istifa eden ardından da MHP'ye geçerek, seçilme umudunu sürdürmek isteyen Ertuğrul Kumcuoğlu da "doluya tutulan" milletvekilleri içinde yer aldı. DSP'den koparak YTP'yi kuran ve 3 Kasım seçimlerini tetikleyen milletvekilleri ise depremin etkisini en fazla hissedenler oldu. İsmail Cem, Hüsamettin Özkan, Metin Bostancıoğlu, İstemihan Talay, Recep Önal ve Hasan Gemici gibi 57'nci Hükümette bakanlık yapanlar da yeniden seçilme umuduyla kurdukları YTP'nin yüzde 1,1 oy almasıyla hayal kırıklığına uğradılar. 
     
     ŞANSLI VEKİLLER DE VAR 
     ANAP'tan koparak AKP'ye giden Erkan Mumcu ile Murat Başeskioğlu ise şanslı milletvekilleri arasında bulunuyor. 
     İkisi de AKP listelerinden Meclis'e yeniden girmeyi başardı. 
     57'inci Hükümet'te devlet bakanlığı yapan DSP'li Fikret Ünlü 
     ve Mustafa Yılmaz da son anda CHP'ye geçerek yeniden Meclis'e girmeye hak kazandılar. ANAP'tan kopan ve Bitlis'ten bağımsız milletvekili adayı olan eski devlet Bakanı Edip Safder Gaydalı da seçilerek "şanslı milletvekilleri" arasında yer aldı. 
     





</TEXT>
</DOC>
