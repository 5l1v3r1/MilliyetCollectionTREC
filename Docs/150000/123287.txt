<DOC>
<DOCNO> 123287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/yazar/altan.html </URL>
<DATE> 2002/12/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yuttum, yuttun, yuttu, yuttuk, yuttunuz, yuttular 
</HEADLINE>
<TEXT>

     Dünkü Posta gazetesinin manşeti şöyleydi "Canavarın bayramı - Trafik canavarı yine işbaşında. Dünkü bilanço 28 ölü, 60 yaralı..." 
     Bayramın ilk iki günündeki yol kazalarında 28 kişi ölmüş, 60 kişi de yaralanmış. 
     Bu haftanın sonunda AB üyeleri, Türkiye ile müzakerelerin hangi tarihte başlayabileceğini netleştirecekler. 
     Müzakereler ne kadar sürer uzun mu sürer, yoksa kısa mı O, başladıktan sonra belli olacak hele şu müzakerelerin başlatılacağı tarih, sağlama bağlansın bir... 
     
     Nüfusa oranla mevcut motorlu taşıt değerlendirmesinde AB ortalaması, 100 kişiye 50 taşıt... 
     Türkiye’de ise 100 kişiye 6 taşıt... 
     Ve Türkiye trafik kazalarında dünya birincisi... Yılda 10 bin kişi ölüyor araba kazalarında, 20 bin kişi de yaralanıyor. 
     
     21. yüzyılın ilk çeyreği içinde Türkiye de, kesinkes AB üyesi olacak... 
     Ne güzel O zamana kadar gittiğimiz yol hepimizin olduğu için arabaları da - tek başımıza değil - ortak kullanmakta olduğumuzun bilincine varacağız. 
     Nüfusumuza oranla, AB üyeleri arasında en az motorlu taşıta sahip olduğumuz halde, trafik kazalarında dünya birincisi olmaktan kurtulacağız. Gelişmekte olan ülkeler kategorisinden, gelişmiş ülkeler kategorisine geçeceğiz... 
     Tabii Cumhuriyet’in ilke ve inkılapları doğrultusunda... 
     
     Şayet hamasi demagojilerin arkasındaki gerçekleri saydamlaştırmayı hızlandırır da, müzakereler için kesin bir tarih alırsak bilmiyorum, AB üyesi olmamız 10 yılı bulur mu 
     Düşünün 2010 - 15’de Avrupa üyesi olmuş Türk - İsveç - Alman - Yunan - İngiliz - Fransız - İspanyol vs. vatandaşları, ortak bir vatandaşlıkta buluşmuş bir Türkiye... 
     Dağa taşa da şöyle yazılmış 
     "Ne mutlu Avrupalıyım diyene"... 
     
     Tabii bir de, dolar olarak yılda adam başına düşen kitap alma birimi var. Bizde dolar olarak, adam başına düşen kitap alma birimi 2 dolar Avrupa vatandaşlarında 500 dolar... 
     AB vatandaşı olup da bütün bu ilkelliği aştığımızda Türkiye nüfusunu oluşturan 13 milyon aileden her birinin evinde, en az 100 ciltlik kitap rafları bulunacak... 
     "Önce vatan yerine, önce AB"... 
     
     Sanal bir imaj çağdaşlaşmasından, ekonomik gerçek bir çağdaşlaşmaya geçecek Türkiye... 
     Kamu görevlileri, devleti temsil ettikleri iddialarından arınıp oligarşik bir yapı egemenliğinden sayısı 400 milyona ulaşacak vatandaşlarının hepsine hizmet veren teknik elemanlar olacaklar... 
     En geç 2010 - 15’e kadar gerçekleşecek bunların hepsi... 
     Euro ortak paramız olacak, yavaş yavaş Türkçenin yanında İngilizce de ortak dilimiz... 
     
     Hele hele şu haftanın sonunda biraz daha netleşsin, bizimle müzakerelere başlamanın uygun görüleceği tarih... 
     Tanrı’dan dileyelim de, bayramın ilk iki gününde araba kazalarında ölen 28 kişiyle, yaralanan 60 kişiye, daha başkaları eklenmesin bugün de... 
     
     Teknoloji değiştikçe eski rekorlar da değişiyor. 
     Örneğin, internetle elektronik postanın gelişmesinden önceki dönemde, pul yalama rekoru İzmir’de bir posta memuruna aitmiş. 5 yılda 75 bin pul yalamış memur... 
     Pul yalama rekoru geçmişe gömülse de, sanırım ki yalama rekoru sürekli bizde kalacak... 
     İsterseniz Recep Tayyip Erdoğan’a da sorabilirsiniz bunu, Abdullah Gül’e de... 
     
     Yabancı diplomatlarla devlet adamları Ankara’ya geldikçe, genellikle basında, "Henüz çantalarında ne bulunduğu bilinmiyor" diye haberler çıkıyor... 
     3 Aralık Pazartesi sabahı saat 9.20’de Dalaman Havaalanı’ndan uçağa binecek yolcuları kontrol etmekle görevli genç memur görev yetkisini abartmalı bir gayretkeşliğe dönüştürerek, tüm ceplerini boşalttırdığı yaşlı yolculardan bazılarının, kimlik kartını da isteyip baktıktan sonra, bir de bakmak için cüzdanlarını istiyordu. 
     O genç memur, Ankara’ya gelen devlet adamlarıyla diplomatların çantalarında ne bulunduğunu, belki herkesten daha önce öğrenebilirdi kendi yöntemleriyle... 
     Örneğin 
     - Yok öyle şey burası Türkiye ver bakalım şu çantanı, görelim içinde ne varmış, diyerek... 
     Ayrıca yabancı konuklara karşı da, bizde abartmalı bir gayretkeşlik gösterisinin ne olduğu kanıtlanmış olurdu. 
     
     Zamanını çoktan doldurmuş, eski politikacılardan biriyle ilgili bulmaca 
     Gamsızdır 
     Telaşsızdır 
     Sorumsuzdur 
     Vurdumduymazdır 
     Pişkindir 
     Adam sende’cidir 
     Kıtırcıdır 
     Boş vericidir 
     Midesi geniştir 
     Bilin bakalım kimdir bu 
     
     







Yuttum, yuttun, yuttu, yuttuk, yuttunuz, yuttular 


Satranç değil briç 


Günümüzde sekreter olmak zor iş 


Türk erkeği olmanın dayanılmaz hafifliği 


Kıssadan hisse... 


Avrupa’da Türkler 


İlköğretimde kantin mafyası ne işe yarar 


İç burkulmasında adres yanlışlığı 


Ortaklık mecburi değildir 


IMF ile ilişkilerde sürprizler olabilir mi 


Maksim eski Maksim olamaz 


Saunada Türkiye paneli 


</TEXT>
</DOC>
