<DOC>
<DOCNO> 120388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun10.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de itfaiyeciler yine grevde... 
</HEADLINE>
<TEXT>

     İngiltere'de, itfaiye çalışanlarının üye olduğu sendika ile işveren durumundaki belediyeler arasında dün başlayıp bu sabaha karşı sona eren görüşmelerin sonuçsuz kalması üzerine, itfaiyeciler ikinci 48 saatlik grevlerine başladılar. 
     İşveren, yıllık ortalama 21 bin 500 sterlin maaş alan itfaiyecilere, görev alanı Londra olanlara yıllık 28 bin sterlin, başkent dışında çalışanlara da 25 bin sterlin önerdi. Ancak sendika bu zammı kabul etmedi. 
     Yaklaşık 80 bin itfaiye mensubunun grev yapması nedeniyle, kamu güvenliğini sağlamak üzere yine ordu devreye girdi. 19 bin asker, acil durumda müdahale için alarma geçirildi. 
     Bu arada The Independent gazetesi, hükümetin, grev yapan itfaiyeciler yerine sivilleri işe alabileceğini iddia etti. Gazete, grevdeki işçilerle, hükümet tarafından işe alınacak ''yeni itfaiyeciler'' arasında gerginlik çıkması kaygılarının da bulunduğunu yazdı. 
     Geçen hafta yapılan ilk 48 saatlik grev sırasında çıkan yangınlarda 7 kişi hayatını kaybetmişti. 
     





</TEXT>
</DOC>
