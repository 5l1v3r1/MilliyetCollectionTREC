<DOC>
<DOCNO> 117769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sondun25.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika dergisi "Erdoğan konusunta yanıt bekleyen sorular var" 
</HEADLINE>
<TEXT>

     Belçika'nın haftalık Le Vif-L'Exspress dergisi, Türkiye'deki seçim sonuçlarına geniş yer ayırırken, ''Tuhaf Erdoğan'' başlığını kullandı ve ''Adalet ve Kalkınma Partisi AKP Genel Başkanı Recep Tayyip Erdoğan'ın hangi sözlerine inanmak gerektiği'' sorusunu yöneltti. 
     Yazısına, ''Bu, eşi başörtülü olan, buzdolabında bira kutuları saklayan bir İslamcının hikayesi'' ifadeleriyle başlayan dergi, AK Parti'nin seçim zaferini anlatırken, Erdoğan'ın yasaklı olduğuna ve seçimlere katılamadığına değindi. 
     ''İslam dünyasının tek laik cumhuriyeti olan Türkiye'de İslamcı partiler, yasaklanmadıkları zaman, hep çok yakın takibe alındılar'' ifadesini kullanan dergi, ''daha önce Necmettin Erbakan'ın, bir koalisyon bünyesinde iktidara geldiğini, ancak laik Türkiye Cumhuriyeti'nin kuruluşundan bu yana ilk defa İslamcı bir partinin tek başına hükümet kuracağını'' yazdı. 
     ''Türkiye'de Şeriat isteyenlerin oranının yüzde 1'i geçmediğini'' belirten dergi, ''AK Parti'nin kendisini 'muhafazakar demokrat parti' olarak tanıttığını'' anlatarak, ''Sözlerine inanılırsa Erdoğan laik oldu'' dedi. 
     ''Karısı ve kızları başörtülü olan Erdoğan'ın değiştiğini söylediğini'' yazan dergi, ''seçim zaferi gecesi Atatürk'ün Hakimiyet kayıtsız şartsız milletindir sözlerini hatırlatan bu liderin, İstanbul Belediyesi'ni başarıyla yönettiğini, ancak hakkında çeşitli yolsuzluk ve kayırma davaları açıldığını'' kaydetti. 
     ''Tayyip Erdoğan konusunda çok fazla sorunun gündemde olduğunu'' savunan dergi, ''Cumhuriyetin temellerini mayınlamak amacıyla iktidara gelmenin yolunu bulmanın kurnazlığı mı '', ''Bu sevimli çehrenin arkasında hangi ihtiraslar ve hedefler saklanıyor '' gibi soruların yanıt beklediğini yazdı. 
     ''Hangi Erdoğan'a inanmak lazım '' sorusunu yönelten dergi, Tayyip Erdoğan'ın eski sözlerini ve son açıklamalarını karşılaştırdı. 
     ''Muhtemel Başbakan'' olarak nitelendirdiği Abdullah Gül'ün, '''Tahran'da değil, New York veya Londra'da yaşamayı tercih edeceğine'' ilişkin sözlerine de yer veren Le Vif, ''AK Parti'nin zaferinin dış dünyada olumsuz tepki görmemesinin de şaşırtıcı olduğunu'' ileri sürdü. 
     ''Devletin laiklik ilkesinin korunmasının, Türk Silahlı Kuvvetleri'nin anayasal görevi olduğunu'' hatırlatan dergi, ''Türk kamuoyunun orduya güvendiğini, yeni iktidarın çok ileri gitmesi halinde, halkın da onayı ile, askerlerin müdahale edebileceklerini'' belirtti. 
     ''Erdoğan ve arkadaşları bunu biliyorlar. Geçmişteki hataları tekrarlamamaya ve kışkırtıcı olmamaya yeminliler'' diye yazan dergi, ''Başka hangi AB adayı ülkede seçimleri kazanan bir partinin başkanı kendisini Ordu bizim gözbebeğimizdir şeklinde bir açıklama yapmak mecburiyetinde hisseder '' ifadesini kullandı. 
     





</TEXT>
</DOC>
