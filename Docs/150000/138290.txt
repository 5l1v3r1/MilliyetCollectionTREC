<DOC>
<DOCNO> 138290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur19.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li komutandan Adana'ya sürpriz ziyaret... 
</HEADLINE>
<TEXT>

     ABD Avrupa Kuvvetleri Komutanı Orgeneral Burwell Bell, İncirlik ve Doğu Akdeniz'deki limanlarda inceleme yapmak üzere Türkiye'ye geldi. ABD ve Türk uzmanlardan oluşan yedi kişilik bir heyet de, Mersin ve Yenice tren istasyonlarındaki incelemelerinin ardından, özel bir cihazla, İskenderun Limanı ile İncirlik arasındaki raylarda dayanıklılık testi yaptı. 
     Hatay'a dün gelen Bell, İncirlik Üssü ve Mersin Taşucu'ndaki NATO Limanı'nda incelemeler yaptı. NATO Limanı üzerinde askeri bir tur atan Bell, daha sonra Akdeniz Bölge ve Garnizon Komutanı Tuğamiral Hasan Hoşgit ile birlikte liman sahasında incelemelerde bulundu. Son derece neşeli olduğu gözlenen ve daha sonra İskenderun Limanı'na geçen Bell'in incelemeleri sırasında Türk ve ABD'li askerler olağanüstü güvenlik önlemleri aldı. 
     
     Raylarda test 

     Mersin ve Yenice tren istasyonlarında incelemelerde bulunan dördü ABD'li yedi kişilik heyet de, dün sabah İncirlik Üssü yakınındaki tren istasyonuna geldi. Minibüste bulunan bir sandığı TCDD 6. Bölge Müdürlüğü Yol Bakım Müdürlüğü'ne ait "Post" adlı bakım makinasına taşıyan heyet, daha sonra post makinasına, sandığın içindeki cihazı taktı. Yaklaşık 15 dakika süren işlemin ardından uzmanlar İskenderun'a hareket etti. Heyetin, İncirlik'ten İskenderun'a kadar olan raylarda kırık veya çatlak olup olmadığını test ettiği belirtildi. 
     





</TEXT>
</DOC>
