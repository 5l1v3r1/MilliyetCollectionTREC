<DOC>
<DOCNO> 100443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/spor/aspo.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kartal yine uçacak" 
</HEADLINE>
<TEXT>

Beşiktaş’ın, 1995 - 96’daki son şampiyonluğunu yaşayan Sergen ile Serdar, maziyi yaşamak ve yaşatmak istiyorlar. İki yıldız, "100. yılda el ele zafere koşacağız" diye konuştular 
     BİLAL MEŞE 

     "Son durak" 
     SERGEN Yalçın ve Serdar Topraktepe. 1995 - 96’da Beşiktaş’ın kazandığı son şampiyonluğu yaşayan iki yıldız oyuncu. Benzer yanları çok. İkisi de yıllar önce Siyah - Beyazlı kulüpten fırtınalı bir şekilde ayrılmışlar, şanslarını değişik kulüplerde denemişlerdi. Ama yeniden yuvaya döndüler ve 6 yıl önce kazanılan zaferi yeniden yaşamak ve yaşatmak için kolları sıvadılar. Sözü önce Sergen alıyor "Beşiktaş son durak. Burada yetiştim, futbola son noktayı yine burada koyacağım. 100. yılında, Kartal’ı birlikte uçuracağız." 
     
     "Elimiz mahkum" 
     TAYFUR’UN ardından ikinci kaptanlığı da üstlenen Sergen, sorumluluğunun bilincinde. Devam ediyor "Yenilere ve gelenlere örnek olmak zorundayız. İyi bir ekibiz. Ancak lig öncesinde, en büyük handikapımız sakatlıklar ve uyum. Yine de özellikle uyum sorununu kısa sürede aşacağız, kaynaşacağız, arkadaşlık bağlarını üst düzeye çıkaracağız. Geçmişte yakaladığımız şampiyonlukların temelinde arkadaşlık yatıyordu. Dönüşümü şampiyonlukla kutlamak istiyorum. Takımı başarıya taşımak zorundayız. Buna elimiz mahkum." 
     
     "Tecrübeliyim" 
     KARAGÜMRÜK’TEN 1994’te Beşiktaş’a transfer olan ve Sergen gibi son şampiyonluğu yaşarak yuvadan kopan Serdar Topraktepe ise duygularını şöyle özetliyor "Büyük tecrübe kazandım. Kocaelispor’da orta sahadan forvete dönüş yaptım, goller attım. Geçmişte yedek kaldığımız zamanlar bile hep takımın galibiyeti için dua ederdik. Bu düşüncemden asla bir sapma olmadı. Yedek de kalsam, oynasam da değişmeyeceğim. Beşiktaş’ın şampiyonluğunda biraz katkım olursa mutlu olurum. Başaracağımıza inanıyorum." 
     
     
     



 SPOR 
























</TEXT>
</DOC>
