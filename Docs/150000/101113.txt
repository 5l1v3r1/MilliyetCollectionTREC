<DOC>
<DOCNO> 101113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/spor/ytan.html </URL>
<DATE> 2002/08/10/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Trabzon fırsat kaçırdı 
</HEADLINE>
<TEXT>

     Müsabakanın hemen başı... Trabzonspor savunmasının merkesinde bozulan dengeden Revivo ve Serhat yararlanamadı. Ardından da Washington inanılmaz bir gol kaçırdı. Hemen akabinde Trabzonspor önce dengeyi kurdu, sonra da oyunu kontrolü altına aldı. Fenerbahçe’nin üçlü orta alan kurgusu, pres yapmayan yine üçlü bir forveti Trabzonspor’un işini giderek kolaylaştırdı. 
     Aybaba’nın, Bushi sürprizine Lorant’ın Abdullah ile cevap vermesinin dikkatlerden kaçmadığı müsabakada Trabzonspor, takım oyununu ön plana çıkartırken, Fenerbahçe her zamanki gibi yıldızlarına bel bağlamıştı. Bordo - Mavililer, alan daraltıp, tek top oynadığı dönemlerde Fenerbahçe’nin orta alanını, herhangi bir sıkıntıyla karşılaşmaksızın çok kolay geçti. Oyun disiplininden hiç kopmadı. Ancak, hücumda çoğalamadı ve gol olanakları yaratamadı. Zira Bushi, Trabzonspor’un el freni gibiydi... Buna karşılık sahanın her yerinde ve müsabakanın her dakikasında haddini bilerek oynayan Trabzonspor’da, Hasan ön liberoda, yanında Marco Aurellio, top çalan, adam eksilten Gökdeniz ve savunmanın merkezinde Serkan ile Erman kusursuz oynadılar. Nitekim kaleci Petkoviç iki ciddi pozisyonda iki önemli hamle yaparak arkadaşlarına güven aşıladı... Mehmet Yılmaz, Trabzonspor adına iki net pozisyon yakaladı. Birinde geç kaldı, diğerinde Rüştü gole izin vermedi. 
     Yaklaşık 27 yıldır bu stadda Fenerbahçe maçı izlerim. Böyle kimliksiz, böyle sistemsiz ve böyle verimsiz Fenerbahçe’ye ilk defa tanık oluyorum. Bir yanda alt yapıdan yetişmiş Mehmet ve Feridun ile Kayseri’den gelen Hakkı... Diğer yanda Arjantinli Ortega, İsrailli Revivo... Dünya Kupası görmüş Rüştü, Ümit, Fatih ve Abdullah... Doğrusunu söylemek gerekirse Trabzonspor, futbol olarak da, kazanma azmi ve sisteme sadakat açısından da Fenerbahçe’ye tur bindirdi. Ve yeniden kurulan Trabzonspor, tarihi bir fırsatı kaçırdı. 
     Müsabakanın hakemi Kuddusi Müftüoğlu, bilindiği üzere Bülent Yavuz’un yeni prenslerinden... 12 kuralda ciddi hatalar yaptı ve avantaj kuralında büyük ihlallere sebep oldu. 
     



 SPOR 


























</TEXT>
</DOC>
