<DOC>
<DOCNO> 132237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur02.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdünlü bir işadamı "kaçırıldım" diye polise başvurdu... 
</HEADLINE>
<TEXT>

     Bursa'nın İnegöl İlçesi'nde Ürdünlü bir işadamı ve arkadaşı, silahlı 3 kişi tarafından kaçırıldıktan sonra dövüldüklerini iddia ederek polise başvurdu. 
     Alınan bilgiye göre, Ürdünlü işadamı Rashad Hasiba 42 ve arkadaşı Yıldırım Beyatlı 24 polise yaptıkları başvuruda, mobilya almak için geldikleri İnegöl'de, alacak meselesi yüzünden silahlı 3 kişi tarafından kaçırıldıklarını ve bu kişiler tarafından dövüldüklerini öne sürdüler. 
     Hasiba, Mesudiye Mahallesi'nde bir mobilya mağazasından çıktıktan sonra yanlarına gelen 3 kişi tarafından silah zoruyla bir otomobile bindirildiklerini ve bir köy yoluna götürüldüklerini belirterek, otomobildeki kişilerin daha önce ortağı olan Nidan isimli şahıstan 7 bin dolar alacakları olduğunu ve bunu kendisinden tahsil etmek istediklerini söylediklerini anlattı. 
     Parayı ödeyemeyeceğini söyledikten sonra bir ofise götürüldüklerini ve burada dövüldüklerini iddia eden Rashad Hasiba, daha sonra bir otelin önüne bırakıldıklarını belirtti. 
     Ürdünlü işadamı ve arkadaşının ifadesi üzerine olayla ilgili çalışmalara başlayan İnegöl İlçe Emniyet Müdürlüğü ve Organize Suçlar Şube Müdürlüğü ekipleri, şahısların kullandığı otomobili Süleymaniye Mahallesi Güler Sokak'ta terkedilmiş olarak buldu. 
     Polis, olayla ilgili 3 kişinin yakalanması için çalışmalarını sürdürüyor. 
     





</TEXT>
</DOC>
