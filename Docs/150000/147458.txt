<DOC>
<DOCNO> 147458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun06.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalıların uykuları kaçıyor Ya Saddam da bulunmazsa 
</HEADLINE>
<TEXT>

     El Kaide terör örgütü lideri Usame bin Ladin'den sonra Saddam Hüseyin'in de bulunamaması olasılığının Amerikalı yöneticileri ciddi ciddi düşündürdüğü bildirildi. 
     Yönetim çevrelerinin bu olasılığı şimdilik sakin biçimde tartıştıklarını kaydeden ''Newsweek'' dergisi, ''Saddam'ın, Amerikan kuvvetlerine karşı terör kampanyası başlatmak üzere ortadan yok olmasının en kötü senaryolardan biri olarak nitelendirildiğini'' yazdı. 
     Haberde, uzun süreli bir gerilla savaşının Amerikan kamuoyunun sabrını tüketebileceği olasılığına da yer verildi. 
     Ancak kaynaklar, halkın sempatiyle baktığı bir liderin saklanabileceğine dikkat çekerken, Saddam'ın, savaşın ilk günü baskın tarzında düzenlenen yoğun bombardımandan kurtulup kurtulmadığı konusunda kesinlik bulunmadığını ifade ediyorlar. 
     Bazı istihbarat kaynakları, Saddam'ın ilk günkü bombardıman sırasında yaralandığını öne sürerken, Saddam'ın, Irak televizyonunda yayınlanan çekimlerinin eski olabileceği olasılığı üzerinde duruluyor. 
     Saddam'ın saklanmak için başkent Bağdat dışına çıkabileceği ve büyük olasılıkla doğum yeri olan Tikrit kentine giderek bağlı olduğu aşiretin üyelerinden kendisini saklamalarını isteyebileceği ifade ediliyor. 
     Saddam'ın komşu ülkeler olan Türkiye, Ürdün, Kuveyt ve Suudi Arabistan'da saklanmasının olanaksızlığına da dikkat çeken Newsweek, Suriye'nin bile Saddam'ı kabul etmeyeceğini öne sürdü. 
     
</TEXT>
</DOC>
