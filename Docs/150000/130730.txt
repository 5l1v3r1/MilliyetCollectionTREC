<DOC>
<DOCNO> 130730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sondun16.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İki çocuğu alevler arasından kurtaran Türk konuşuluyor 
</HEADLINE>
<TEXT>

     Hollanda'nın Lahey kentinde geçen hafta yangın çıkan bir eve girerek, 2 çocuğu kurtaran Akif Çakın adlı Türk genci, Lahey İtfaiyesi tarafından kahraman ilan edildi. 
     Lahey İtfaiye Müdürü Rob Brons, 26 yaşındaki Çakın'ı makamına davet ederek, gösterdiği kahramanlıktan ötürü kendisine teşekkür etti ve bir plaket sundu. 
     Brons, Çakın'ın, yalnızca kahramanlık gösteren kişilerin üyesi olduğu özel bir vakfa da alındığını açıkladı. 
     Brons ayrıca, Çakın'ın itfaiyede görev almasını istediklerini, ancak daha önce yarıda bıraktığı eğitimini tamamlaması gerektiğini söyledi. 
     Çakın, çok mutlu olduğunu ve iş teklifini değerlendireceğini belirtti. Akif Çakın, Lahey'de yabancıların yoğun olarak yaşadığı Schilderswijk semtinde geçen hafta, tesadüfen önünden geçtiği evde yangın çıktığını görmüş, içeri girerek, 1,5 ve 6 yaşlarındaki iki çocuğu kurtarmıştı. 
     





</TEXT>
</DOC>
