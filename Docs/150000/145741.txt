<DOC>
<DOCNO> 145741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/soneko23.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Verhaugen'in tutumu diplomatik rezalete dönüşmüştür 
</HEADLINE>
<TEXT>

     Ankara Ticaret Odası ATO Başkanı Sinan Aygün, Avrupa Birliği'nin AB Genişlemeden Sorumlu Komiseri Günter Verhaugen'in ''Türkiye, Kuzey Irak'a girerse AB üyeliği şansı azalır'' açıklamasına tepki göstererek, ''diplomatik nezaketi hiçe Sayan Verhaugen'in Türkiye'ye karşı tutumu, bir diplomatik rezalete dönüşmüştür'' dedi. 
     Aygün, yaptığı yazılı açıklamada, Türkiye'nin hangi nedenle Kuzey Irak'a girebileceği konusunda net açıklamalar yapmasına rağmen, Verhaugen'in Türkiye'nin AB'ye girmemesi için engel çıkarmaya yönelik açıklamalarının devam ettiğini belirtti. 
     ''Verhaugen çizmeyi aşıyor. Türkiye'nin ulusal hassasiyetlerini kaşıyarak sabırları taşırıyor'' diyen Aygün, Verhaugen'in daha önce de Türkiye'ye, ''Kıbrıs sorununun halledilmemesi halinde AB'yi unutun'' şeklindeki açıklamalarını hatırlattı. 
     Aygün, Türkiye aleyhindeki her taşın altından çıkan komserin diplomatik nezakete davet edilmesi gerektiğini belirterek, şunları kaydetti 
     ''Verhaugen, Türkiye'nin Kuzey Irak'a girmesi halinde AB'nin Türkiye'ye vereceği 1 milyar dolarlık yardımın dondurulacağını açıklıyor. Öte yandan AB üyesi İngiltere, Irak'ı işgal ediyor, sesi çıkmıyor. Kuzey Irak'ta asıl gözü olan ve ABD'yi de yönlendiren İngiltere'nin açıkça ortaya koyduğu emellerinin sözcülüğünü yapıyor. İnsani nedenlerle Kuzey Irak'a girmek isteyen Türkiye'yi engelleyerek İngiltere'ye yer açmaya çalışıyor. Kürt devletinin kurulmasına muhtarlık yapmak istiyor. Verheguen samimiyetsizdir, kötü niyetlidir ve kınanması gerekir.'' 
     
     SİYASİ KÜSTAHLIK 
     Aygün, ayrıca Avrupa Parlamentosu'nun AP hazırladığı ve ''Kemalist felsefe AB'nin yolunu tıkıyor'' şeklinde değerlendirmelerin yer aldığı rapora da değinerek, raporun siyasi küstahlık olduğunu ve bu raporun AB'nin gerçek niyetini tam olarak ortaya koyduğunu kaydetti. 
     Raporda, Türk devletinin Kemalizm'e bağlı yapısı ve laikliğinin sorgulandığı, bu durumun AB için engel oluşturduğu, askerin gücünü artırdığı ve Türk milliyetçiliğini körüklediğine vurgu yapıldığını bildiren Aygün, Türkiye'nin ulusal güvenliğinin, devleti ve milleti ile bölünmez bütünlüğünün sarsılmak istendiğini iddia etti. 
     Aygün, bu görüşlerin yakın bir zamanda resmi politika olarak Türkiye'ye dayatılmaya çalışılacağını, Kemalizm'den vazgeçmeyecek Türkiye'ye AB kapılarının kapalı olduğunun açıklanacağını öne sürdü. 
     Türkiye'yi ulus devlet ilkesinden vazgeçirmeye yönelik ulusal değerleri ve tercihleri törpüleme sürecinin devam ettiğine dikkat çeken Aygün, ABD ile AB arasına sıkışmış bir Türkiye için 5 yıl içinde yeni bir çıkış kapısı bulunması gerektiğini ifade etti. 
     Türkiye'nin her şeye rağmen güçlü bir ülke olduğunu ve bu kuşatmayı yarmayı başaracağını belirten Aygün, ''Ülke olarak ikinci bir ulusal kurtuluş mücadelesine girmeye hazır olalım'' çağrısında bulundu. 
     




</TEXT>
</DOC>
