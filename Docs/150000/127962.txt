<DOC>
<DOCNO> 127962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sontur14.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Moldova uyruklu kadın gözaltında öldü... 
</HEADLINE>
<TEXT>

     İstanbul Yabancılar Şube Müdürlüğü'nde gözlem altında bulunan bir kadın, nezarethanede öldü. 
     Alınan bilgiye göre, Emniyet Müdürlüğü'nün Vatan Caddesi'ndeki kompleksinde bulunan Yabancılar Şube Müdürlüğü'nün nezarethanesinde gözlem altında tutulan Moldova uyruklu bir kadın, bugün ölü olarak bulundu. 
     Emniyet yetkilileri, kadının ölüm nedeninin araştırıldığını bildirdiler. 
     
     Kaçak çalışırken yakalanmış 

     İstanbul Yabancılar Şube Müdürlüğü'nün nezarethanesinde ölü bulunan Moldova uyruklu 46 yaşındaki Varvara Savastin'in 3 gün önce, ''kaçak çalışmak'' ve ''vize ihlali'' nedeniyle gözlem altına alındığı öğrenildi. 
     Moldova uyruklu Varvara Savastin ile eşi Ivan Anghelcev, 3 gün önce, Eminönü'nde denetim yapan polis ekipleri tarafından, ''kaçak çalışmak'' ve ''vize ihlali'' nedeniyle gözlem altına alındı. 
     Yabancılar Şube Müdürlüğü'ne getirilen Savastin ve eşi, sınırdışı işlemleri tamamlanıncaya kadar tutulmak üzere ayrı nezarethanelere konuldu. 
     Gece geç saatlere kadar nezarethanedeki 51 kadın ile birlikte televizyon seyreden Varvara Savastin, bugün diğer kadınlar tarafından yatağında ölü bulundu. 
     Savastin'in cesedi, kesin ölüm nedeninin belirlenmesi amacıyla eşi Ivan Anghelcev ve polis nezaretinde Adli Tıp Kurumu Morgu'na götürüldü. 
     
     Kalp ve solunum rahatsızlığı 

     Polis yetkilileri, Savastin'in kalp yetmezliği ve solunum rahatsızlığı bulunduğunun belirlendiğini kaydettiler. 
     Yetkililer, Türkiye'ye daha önce ''Varvara Anghelcev'' olarak girip sınırdışı edilen kadının, kızlık soyadını kullanıp, ''Varvara Savastin'' adına yeniden pasaport düzenlettiğinin ortaya çıktığını bildirdiler. 
     Savastin ile eşi Anghelcev'in yarın denizyoluyla sınırdışı edilecekleri, bu amaçla biletlerinin de temin edildiği öğrenildi. 
     Bu arada, konuya ilişkin Fatih Cumhuriyet Savcılığı'nca adli soruşturma başlatıldığı kaydedildi. 
     






</TEXT>
</DOC>
