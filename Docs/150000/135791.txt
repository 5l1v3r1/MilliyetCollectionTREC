<DOC>
<DOCNO> 135791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur20.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda hava kar yağışlı geçecek 
</HEADLINE>
<TEXT>

     Bayram öncesi yurdun büyük bir bölümünde ve bayram süresince de yurdun kuzey ve doğu bölgelerinde kar yağışı bekleniyor. Hava sıcaklıkları ise yarından itibaren tüm yurtta 8-10 derece azalacak. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, halen yurdun batı ve orta bölgelerinde devam eden yağışlara ilave olarak Türkiye, bu geceden itibaren Balkanlar'dan gelen yeni bir yağışlı sistem ile daha soğuk bir havanın etkisine girecek. 
     Hava sıcaklığı yarından itibaren hissedilir derecede 8-10 derece azalarak, hafta sonu ve bayram süresince mevsim normallerinin altında seyredecek. 
     Hava sıcaklığının azalmasıyla birlikte halen yağmur ve sağanak şeklinde görülen yağışların, yurdun kuzey, iç ve doğu kesimlerinde kara dönüşeceği tahmin ediliyor. 
     Bayram öncesi yurdun büyük bir bölümünde, bayram süresince de kuzey ve doğu bölgelerde görülecek kar yağışları, tüm yurtta etkili olacak soğuk hava, buzlanma ve don olayına karşı ilgililerin ve vatandaşların tedbirli olmaları istendi. 
     Bu değerlendirmelere göre hafta sonu ve bayram süresince beklenen hava durumu şöyle 
     Yarın Marmara'nın doğusu, İç Ege, Göller yöresi, Doğu Akdeniz, İç Anadolu, Karadeniz ile Doğu ve Güneydoğu Anadolu bölgeleri yağışlı. Yağışlar, Marmara'nın doğusu, Batı Karadeniz, Doğu Akdeniz ile Doğu ve Güneydoğu Anadolu'nun batısında yer yer etkili olmak üzere, Orta ve Doğu Karadeniz kıyıları, Doğu Akdeniz ve Güneydoğu Anadolu'da yağmur, yağış alan diğer yerlerde karla karışık yağmur ve kar şeklinde olacak. 
     9 Şubat Pazar Marmara'nın güney ve doğusu, Kuzey Ege, İç Anadolu'nun kuzeybatısı, Batı Karadeniz, Doğu Karadeniz ile Doğu ve Güneydoğu Anadolu bölgeleri yağışlı. Yağışlar, Kuzey Ege kıyıları ile Doğu Karadeniz kıyılarında karla karışık yağmur, yağış alan diğer yerlerde kar şeklinde olacak. 
     10 Şubat 2003 Pazartesi Arife Günü Marmara'nın doğusu, İç Ege, İç Anadolu, Karadeniz Doğu ve Güneydoğu Anadolu bölgeleri kar yağışlı, Doğu Akdeniz yağmurlu geçecek. Kar yağışları Doğu Anadolu'da etkili olacak. 
     11 Şubat 2003 Salı Bayramın birinci günü Marmara'nın Doğusu, Karadeniz, İç Anadolu'nun kuzeydoğusu, Doğu Anadolu'nun kuzey ve doğusu ile Güneydoğu Anadolu'nun doğusu kar yağışı görülecek. 
     12 Şubat Çarşamba, 13 Şubat Perşembe ve 14 Şubat Cuma günleri Bayramın ikinci, üçüncü ve son günü ise soğuk hava bütün yurtta etkisini sürdürürken, yurdun kuzeydoğu kesimlerinde kar yağışı görülecek. 
     





</TEXT>
</DOC>
