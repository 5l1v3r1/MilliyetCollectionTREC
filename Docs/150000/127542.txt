<DOC>
<DOCNO> 127542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/spor/spo08.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Memleketine sahip çıktı 
</HEADLINE>
<TEXT>

GSGM Müdürü Kemal Mutlu’nun memleketi Konya’ya fondan yaklaşık 2 trilyon lira gönderildiği ortaya çıktı 
     AYŞE YEŞİN 

     GENÇLİK ve Spor Genel Müdürü Kemal Mutlu’nun 17 ayda memleketi Konya’yı "İhya" ettiği ortaya çıktı. Federasyonlar Fonu’nun 1 Temmuz 2000 - 31 Aralık 2001 tarihleri arasındaki işlem ve faaliyetlerini teftiş eden müfettişler, bu süre içinde Konya iline tam 1 trilyon 777 milyar 500 milyon lira gönderildiğini belirledi. Dönemin Spordan Sorumlu Devlet Bakanı Fikret Ünlü’nün seçim bölgesi olan Karaman’a da 450 milyar lira aktarıldığı ortaya çıktı. 
     TEFTİŞ raporunda 2000 yılının son 6 aylık dönemi içinde 12 İl’e para gönderildiği bunların arasında en yüksek meblanın 300 milyar lira ile Konya olduğu belirlendi. 2001 yılında ise yine en fazla para Konya’ya gönderildi. Bu dağıtımdan payına 1 trilyon 477 milyar 500 milyon lira düşen Konya’yı 744 milyar 942 milyon 832 bin lira ile Ankara izledi. Karaman ise 450 milyar lira aldı. 
     30 kente toplam 5 trilyon 494 milyar 277 milyon 728 bin lira gönderilirken, Konya’nın bu paranın yüzde 27’sini aldığı tespit edildi. Raporda il müdürlüklerine yapılan yardım ve tutarların değerlendirildiğinde hangi kriterlerin esas alındığı hususunun anlaşılamadığı vurgulanırken, gönderilen tutarların bir bölümünün futbol saha ve tesislerinin yapım, bakım ve onarım işlerinde kullanıldığı da bildirildi. 
     



 SPOR 




























</TEXT>
</DOC>
