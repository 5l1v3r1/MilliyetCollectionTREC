<DOC>
<DOCNO> 120846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/siyaset/siy15.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kesici, iki partide birden nabız yokluyor 
</HEADLINE>
<TEXT>

İlan Kesici aday olacak mı - Başbakanlıkta oda için kavga çıktı mı - DTP’ye ne olacak - Devlet Bakanı Şahin, özel kalemine kimi atadı 
     Ayhan Aydemir 

     DYP ve ANAP’ta seçim hezimeti sonrası başkanlık yarışı ilginç sahnelere neden oluyor. DYP’de parti içi muhalefet Tansu Çiller’in genel başkanlığa aday olmayacağı kararına karşın, 14 - 15 Aralık kongresinde sürpriz bir manevra bekliyor. Muhaliflerin iddiasına göre Çiller, kongrede aday olmama kararının arkasında duracak ancak, kongre salonunda delegeler veya kendine yakın il başkanları tarafından aday gösterilecek. 
     DYP’ye üye olan Mehmet Ağar’ın yanı sıra yine emniyet kökenli eski genel müdür Kemal Çelik’in de adaylık için parti içinde zemin yokladığı konuşuluyor. Çelik’in yakın çevresi adaylık konusunu doğrularken Ağar’a karşı olan grubun Çelik’i aday olarak ortaya çıkarmak istedikleri belirtiliyor. 
     
     Şimdilik açıklama yok 
     Çalkantılı günlerinde ismi hep öne çıkan İlhan Kesici bu kez de gündeme geldi. Yine kulislerdeki iddialara göre, halen ANAP üyesi olan Kesici’nin her iki partide genel başkan adayı olmak için delegeleri yokladığı belirtiliyor. Önce ANAP’lılarla görüşüp destek aldığı söylenen Kesici’nin Yılmaz istifa etmeden bir açıklama yapmayacağını söylediği, amacının merkez sağı toparlamak olduğu belirtiliyor. Kesici’nin bu arada DYP’den de genel başkan adaylığı için delegelerin nabzını yokladığı belirtiliyor. Kesici’nin yeterli destek bulması halinde DYP Genel Başkanlığı için aday olacağı ifade ediliyor. 
     
Yeniler içeri eskiler dışarı      Devlet bakanlarının görev dağılımından sonra "Hangi odada kim oturacak" kavgası, başbakanlık merkez binası koridorlarına kadar sıçradı. Söylentilere göre, yeni hükümet tarafından atanan AKP’li bürokratlar, beğendikleri odalara yerleşmek için odalardaki mevcut memurlara hiç danışmadan ve haber vermeden görevlilere eşyalarını dışarı attırdı, hatta bu yüzden başbakanlık binası koridorlarında yumruklaşmaya varan tartışmalar oldu. Toplam 125 odanın bulunduğu başbakanlıktaki oda kavgasının duyulmaması için yoğun çaba harcandığı çalışanlar tarafından dile getirildi. 
     
     
Arkadaşımın eşisin ’      Başbakanlıktaki bilgilere göre Başbakan Yardımcısı ve Devlet Bakanı Mehmet Ali Şahin, ilk icraat olarak Özel Kalem Müdürlüğü’ne kendi partisine mensup milletvekilinin eşini atamakla yaptı. Anlatılanlara göre, Şahin, AKP Karabük Milletvekili Ali Öğüten’in Meclis kadrosunda olan eşini Özel Kalem’e taşıdı. Yine aynı kadroya Beğendik Mağazasında tezgahtar olan çalışan bir bayanı da getirdi. Bakanlıktaki ilk atama uygulamaları devam ederken sürgünler de başladı. Kıbrıs konusunda çalışmalarıyla tanınan Nafi Cemal Tosyalı, Dışişleri’ndeki görevine geri gönderildi, Basın Danışmanlığı görevi yapan Feyza Ayvaz da Basın Yayın Genel Müdürlüğü’ne iade edildi. 
     Her iki ismin de namaz kılmadıkları için eski kurumlarına gönderildikleri iddia edilirken bakanlıkta bazı çalışanların ellerinde seccade odalarının kapılarını kilitleyip namaz kıldıkları belirtildi. 
     
DTP, DYP’ye katılacak mı      Genel Başkanı Mehmet Ali Bayar’ı kaptıran DTP’nin de DYP’ye yöneldiği belirtiliyor. Parasız kalan DTP’de Genel Başkan Vekilliğini sürdüren Yılmaz Hastürk, teşkilatın ayakta kalması için birkaç ay idare edecek para bulmuştu. Ancak, bu para da bitince DTP kurucuları partiyi feshetme düşüncesini ortaya attılar. DTP kulislerindeki bilgilere göre, DYP’nin "partiden ayrılanlara şartsız af getirmesi" ve Tansu Çiller’in de aday olmayacağını ifade etmesi, DTP kurucularını kendi partilerini feshetme ve DYP’ye yönelmeye sevketti. 
     



 SİYASET 













</TEXT>
</DOC>
