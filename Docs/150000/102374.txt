<DOC>
<DOCNO> 102374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/yasam/yas01.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sel kovalıyor halk kaçıyor 
</HEADLINE>
<TEXT>

Prag’ın ardından Dresden, Bratislava ve Budapeşte metrelerce yükselen sularla savaşmaya hazırlanıyor. Avrupa ve Rusya’da suların aldığı can, 160’ı buldu... 
     DIŞ HABERLER SERVİSİ 

     Doğu ve Orta Avrupa’yı vuran şiddetli yağışların neden olduğu tarihi sel’ Çek Cumhuriyeti’nin başkenti Prag’daki etkisini yavaş yavaş yitirmeye başlarken bu kez Almanya’nın Dresden kentinde büyük bir tahliye operasyonu başladı. 
     Önceki geceki yağışlardan sonra su seviyesi son yüzyılın en yüksek seviyesine çıkan Elbe Nehri’nin taşma tehlikesi belirince, dün sabah erken saatlerde çevre köylerden bölgeyi terk etmeleri istendi. Dresden’den 30 bin kişinin tahliye edilmesi beklenirken, Doğu Avrupa’da ise Mavi Tuna alarm veriyor. 
     
500 yılın rekoru      Aşırı yağmurla yükselen Tuna’nın, Slovakya’nın başkenti Bratislava’dan geçen kesiminde su seyiyesi, son 500 yılın en yüksek seviyesine çıktı. 
     Macaristan’ın başkenti Budapeşte’de su seviyesinin pazar günü en yüksek seviyesine çıkması beklenirken, 7 kişinin öldüğü Avusturya’da başkent Viyana, su seviyesi düştüğü için büyük bir sel baskınından şimdilik kurtulmuş oldu. 
     Şu ana kadar tüm Avrupa’daki sellerde en az 100 kişi can verirken, en çok can kaybının yaşandığı Rusya’da ölen 59 kişinin çoğunluğunu Karadeniz kıyısındaki tatil yörelerinde sele yakalanan Rus turistler oluşturdu. 
     
Dünya sular altında      Çin’de bin ölü Yunnan’da toprak kaymaları 28 kişiyi yuttu, 35 kişi ise kayıp. Hunan’da da seller en az 108 can aldı. Yılbaşından bu yana Çin’de sel yüzünden ölenlerin sayısı böylece bini geçti. 
     Meksika’da çifte felaket Meksika’da da sağanaklar yüzünden bir barajın taşması ve bir barajın yıkılması sonucu 14 kişi can verdi, 17 kişi kayboldu. 
     



 YAŞAM 















</TEXT>
</DOC>
