<DOC>
<DOCNO> 117128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun07.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını "AK Parti'ye şanst tanımak lazım" 
</HEADLINE>
<TEXT>

     İngiliz basını, genel seçimlerden zaferle çıkan ve ''çağdaş bir çizgi tutturmaya çalışan Adalet ve Kalkınma Partisi'ne samimiyetini göstermesi için şans tanınması gerektiğini'' yazdı. 
     ''Yeni hükümetin birçok sorunun en kritik noktasında kurulacağına'' işaret eden The Independent gazetesi, ''Bunların başında muhtemel Irak operasyonu geliyor ve AK Parti Genel Başkanı Recep Tayyip Erdoğan, ABD'yi, Türkiye'nin pozisyonunda bir değişiklik olmadığına ikna etmesi gerekiyor'' ifadesini kullandı. 
     Türk kamuoyunun Irak konusunda son derece hassas olduğunu hatırlatan gazete, ''Bush yönetimi, Türkiye'nin bu konudaki hassasiyetini anlamalı'' diye yazdı. 
     ''Bu konuda İslamcı olsun ya da olmasın hiçbir Türk politikacının ödün vermeyeceğini'' belirten Independent, ''yeni hükümetin başarısının sadece dış meselelerle değil, iç meselelerle de ölçüleceği'' yorumunda bulundu. ''Bu hükümet her şeyden önce Türk ordusuna layık, anayasanın hiçbir önemli unsurunu değiştirmek niyetinde olmadığını ve Atatürk ilkelerine bağlı kalacağını göstermeli'' ifadesini kullanan gazete, ''başörtüsü yasağı konusunda ortaya çıkabilecek bir yumuşamanın ise sadece insan hakları konusunda gelişme olarak algılanabileceğini'' yazdı. 
     ''Erdoğan ile ilgili yasağın ordunun da onayıyla kalkabileceğini'' savunan gazete, ''oyların sadece 3'te 1'ini alan AK Parti'nin elde ettiği zaferin abartılmaması gerektiğini, bunların çoğunun protesto oyu olduğunu'' belirtti. 
     ''Halkın bazı politikacıları siyasetten tasfiye ettiğini'' yazan The Daily Telegraph gazetesi de, ''AK Parti'nin radikal kökleriyle olan bağlarını kopardığı iddiasında bulunduğu ve Erdoğan'ın ilk açıklamalarının cesaret verici olduğu'' yorumunu yaptı. 
     ''Başını ordu, bürokrasi ve hukukçuların çektiği laik devlet yönetiminin daha önce siyasi İslam konusundaki tavırlarını mahkemeler aracılığıyla ortaya koyduklarını'' belirten gazete, ''bu kez beklenmesi ve oyların 3'te 1'ini alan partiye şans tanınması gerektiği'' görüşünü savundu. 
     Gazete, ''Kıbrıs, AB, Irak, İsrail ile ilişkiler gibi konulardaki davranışları, ne olduklarını kısa sürede ortaya koyacak'' ifadesini kullandı. 
     The Guardian gazetesi ise ''İsrail'in önemli bir dostunu kaybedip kaybetmeyeceğini, İslam dünyasının ise liberal İslam'ın başarılı olup olmayacağını merak ettiğini'' yazdı. 
     ''Erdoğan'ın ilk etapta tüm endişeleri gidermeye yönelik açıklamalarda bulunduğunu'' hatırlatan gazete, ''Partisinin ya da kendisinin eylemleri bunun tersini kanıtlayıncaya kadar sözüne güvenmek gerekir'' diye yazdı. 
     The Guardian ayrıca, ''AB'nin de üzerine düşeni yapması ve olayları doğru yönlendirmek adına, Kopenhag'da Türkiye'ye üyelik görüşmelerine başlama tarihi vermesi gerektiğini'' bildirdi. 
     





</TEXT>
</DOC>
