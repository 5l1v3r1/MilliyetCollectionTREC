<DOC>
<DOCNO> 101996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/yasam/yas03.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Greyfurt yerken dikkat 
</HEADLINE>
<TEXT>

Avustralya Sağlık Bakanlığı yetkilileri, greyfurtun bazı ilaçlarla birlikte etkileşime girdiğinde ilacın etkilerini bir hayli artırabildiğini açıkladı 
     DIŞ HABERLER SERVİSİ 

     AVUSTRALYA Sağlık Bakanlığı yetkilileri, HIV AIDS, yüksek tansiyon, artrit eklem iltihabı , sedef hastalığı, organ nakli ve epilepsi tedavisi için ilaç kullananların, greyfurt yedikleri ya da suyunu içtikleri takdirde risk altına gireceklerini belirterek, kesinlikle yememeleri uyarısında bulundu. Çünkü bu meyve, bazı ilaçlarla birlikte etkileşime girdiğinde ilacın yan etkilerini bir hayli artırabiliyor. 
     BAKANLIK yetkilisi Greg Stewart’ın açıklamasına göre, her yıl yarım milyondan fazla hasta, aldığı ilaçların yol açtığı sorunlardan ötürü tedavi görmek zorunda kalıyor ya da yaşamını yitiriyor. Stewart, "Bunların büyük bir çoğunluğu ise söz konusu hastalıklar için kullanılan ilaçlarla greyfurt alınmasından kaynaklanıyor" diyor. 
     FELODİPİNE, Cyclosporin, Tacrolimus, Zocor, Lipex, Lipitor, Tegretol, Indinavir ve Saquinavir gibi ilaçlarla greyfurt ya da greyfurt suyu tüketilmesi durumunda, kalp ritmi ve böbrek fonksiyonlarında bozukluk, tansiyon değişiklikleriyle anemi gibi rahatsızlıklar ortaya çıkabiliyor. 
     



 YAŞAM 


















</TEXT>
</DOC>
