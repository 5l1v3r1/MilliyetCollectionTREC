<DOC>
<DOCNO> 140542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko21.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İş vaadiyle Sudan'a giden 9 Türk'ten 3'ü Bakan Tüzmen ile dönebildi 
</HEADLINE>
<TEXT>

     İş vaadiyle Sudan'ın başkenti Hartum'a giden 9 Balıkesirliden 3'ü Türkiye'ye döndü. 
     Ticareti geliştirmek kapsamında Sudan'ın başkenti Hartum'a ziyarette bulunan Devlet Bakanı Kürşad Tüzmen ve beraberindeki işadamları heyetinin Türkiye'ye dönüş için havaalanında bulundukları sırada, ilginç bir olay yaşandı. 
     Türkiye'den iş vaadiyle Sudan'a getirildiklerini iddia eden Balıkesirli Halil Özbay, İsmet Aydın ve Recep Bozkurt isimli 3 kişi, Sudan'a iş bulamadıkları gibi aç, susuz ve evsiz kaldıklarını belirterek gruptan yardım istediler. 
     Bunun üzerine Bakan Tüzmen'in aracılığıyla, heyetin İstanbul'a dönüşü için kiralanan uçağa alınan kişiler, Türkiye'ye dönebildi. Konuyla ilgili A.A muhabirine konuşan Halil Özbay, şunları söyledi 
     ''Balıkesirde elektrikçilik yapıyordum. İsminin Bedii A. olduğunu söyleyen bir kişiyle, Ocak ayının başında tanıştım. Bize Sudan'da şirketleri ve otobüsleri olduğunu söyledi. İlk ay 500 dolar maaş vereceğini, daha sonra da maaşımızın en az 1500 dolar olacağını söyledi. Biz de Balıkesir'den 9 kişi elimizdeki malı mülkü satarak, borç alarak Ocak ayının 15'inde Sudan'a geldik.'' Bedii A.'nın kendilerinden 1000'er dolar da komisyon topladığını ifade eden Halil Özbay, Sudan'a gittiklerinde ise söz konusu kişinin verdiği şirket ve yer adreslerinin doğru olmadığını gördüklerini söylediler. 
     
     TÜZMEN SAHİP ÇIKTI 
     Sudan'da çok zor günler yaşadıklarını aç ve evsiz kaldıklarını anlatan Özbay, daha sonra Türk heyetinin Sudan'a geldiğini öğrendiklerini ve Balıkesirli bir milletvekili aracılığıyla Türk uçağının kalkacağı sırada Bakan Tüzmen'e ulaştıklarını kaydetti. 
     Tüzmen'in kendilerine sahip çıktığını belirten Özbay, ''Bu kişi insanları kandırmaya devam ediyor. Yetkililerden bu kişinin yakalanmasını istiyoruz'' diye konuştu. 
     Bu arada uçağın kalktığı sırada, Sudan'ın farklı bir şehrinde bulunan 6 kişi için de, heyette bulunan işadamları arasında para toplandı. 
     





</TEXT>
</DOC>
