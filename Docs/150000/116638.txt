<DOC>
<DOCNO> 116638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/guncel/gun04.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem raporlu hem DGM’de 
</HEADLINE>
<TEXT>

Ankara Savcılığı’na atanan Nuh Mete Yüksel e 20 günlük raporu nedeniyle karar tebliğ edilemiyor 
     GÖKÇER TAHİNCİOĞLU Ankara 

     Ankara DGM Savcılığı’ndan Ankara Savcılığı’na atanan Nuh Mete Yüksel, aldığı 20 günlük raporu gerekçe göstererek, yeni görevine başlamadı. Resmi hastaneden aldığı "rapor" nedeniyle atama kararı kendisine tebliğ edilmeyen, elindeki soruşturma dosyalarını da iade etmeyen Yüksel, resmi tatiller dahil her gününü DGM’de geçirdi. Yüksel’in "raporunun" nasıl verildiği ise tartışma konusu oldu. 
     Hakimler ve Savcılar Yüksek Kurulu HSYK tarafından, hakkındaki "seks kaseti" iddiaları nedeniyle "kınama"yla cezalandırılan ve kendi dilekçesi işleme konarak Ankara Savcılığı’na atanan Yüksel’e, atama kararı tebliğ edilemedi. 
     
     TEBLİGAT YOK 
     Atama kararının 6 aylığına ertelenmesi için HSYK’ya başvuran ancak talebi reddedilen Yüksel, kararın kendisine tebliğ edilmediğini gerekçe göstererek, elindeki "Recep Tayyip Erdoğan" ve "Fethullah Gülen yapılanması" soruşturmalarını da, yeni bir savcı görevlendirmesi gereken DGM Başsavcılığı’na vermedi. Yüksel’in avukatı Mehmet Sevim ise, "Kendisi halen raporlu. Bu nedenle rapor süresi bitiminde, atama kararının tebliği yapılacak. Biz de buna göre itiraz hakkımızı kullanacağız" dedi. 
     
     RESMİ TATİLLER DAHİL... 
     Ancak raporlu olduğunu beyan eden Yüksel, resmi tatiller de dahil, tüm günlerini DGM’de geçirdi. Mesai saatlerine de uygun davranan Yüksel, yeni atandığı Ankara Başsavcılığı’na da raporlu olduğunu bildirmedi. Yüksel’in raporunu Yüksek İhtisas Hastanesi Gastroenteroloji Bölümü’nden aldığı ifade edildi. Rahatsızlığının ülser olduğunu belirten Yüksel’e, hastane ancak "uzun süre dinlenmesi uygun görülen" kişilere verdiği 20 günlük raporu verdi. 
     



 GÜNCEL 















</TEXT>
</DOC>
