<DOC>
<DOCNO> 112273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur07.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İntikam için ev kurşunladı, internetten haber verdi... 
</HEADLINE>
<TEXT>

     Antalya'nın Alanya İlçesi'nde bir genç, kavgalı olduğu gencin evini pompalı tüfekle kurşun yağmuruna tuttuktan sonra, ''chat''te ''Kurşunlarım evinizin duvarına yakıştı mı '' şeklinde mesaj bırakınca yakalandı. 
     Antalya'nın Alanya İlçesi Kadıpaşa Mahallesi Menekşe Sokak'taki Gökkuşağı Apartmanı, önceki gece sabaha karşı kimliği belirlenemeyen bir kişi tarafından pompalı tüfekle kurşun yağmuruna tutuldu. 
     Ertesi gün kurşunlanan evin oğlu H.Ç'nin internet adresine, ''Kurşunlarım evinizin duvarına yakıştı mı '' diye bir mesaj geldi. Durumun polise bildirilmesi üzerine, H.Ç'nin internetteki ''chat'' kayıtları incelemeye alındı. İncelemeler sonucunda, silahlı saldırıyı yapan kişinin, Manavgat İlçesi'nde bir internet cafeden mesaj gönderdiği tespit edildi. Bunun üzerine polis, düzenlediği operasyonla, apartmanı pompalı tüfekle kurşun yağmuruna tuttuğu iddiasıyla 16 yaşındaki S.T'yi yakaladı. 
     Saldırıyı gerçekleştiren S.T'nin, sorgulamasında, kavgalı olduğu H.Ç'nin evini, intikam almak amacıyla kurşunladığını itiraf ettiği öğrenildi. 
     Saldırgan genç, tutuklanarak cezaevine konuldu. 
     





</TEXT>
</DOC>
