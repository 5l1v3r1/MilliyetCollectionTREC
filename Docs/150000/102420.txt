<DOC>
<DOCNO> 102420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sontur03.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İl Milli Eğitim Müdürü Balıbey "En iyi okul eve en yakın olanıdır" 
</HEADLINE>
<TEXT>

     İstanbul İl Milli Eğitim Müdürü Ömer Balıbey, 19 Ağustos Pazartesi günü başlayacak olan okul kayıtlarına ilişkin, il ve ilçelerde danışma ve rehberlik büroları oluşturulduğunu belirterek, velilerin her türlü şikayetini bu bürolara iletebileceklerini bildirdi. 
     Balıbey, A.A muhabirine yaptığı açıklamada, İstanbul'un, 3 bin eğitim kurumu, 2 milyon öğrenci ve 65 bin öğretmen ile 2002-2003 eğitim-öğretim dönemine hazır olduğunu söyledi. 
     İl Milli Eğitim Müdürlüğü olarak, kayıtların sağlıklı ve düzenli bir şekilde yapılabilmesi için ilde bir dizi önlem aldıklarını ifade eden Balıbey, şunları kaydetti 
     ''Kayıtlara ilişkin, il ve ilçelerde danışma ve rehberlik büroları oluşturuldu. Veliler, her türlü şikayetlerini '0212 520 05 64' numaralı telefondan bu bürolara iletebilir. Buralarda bulunan bir şube müdürü ile 2 milli eğitim müfettişi, velilerden gelen şikayetleri değerlendirecek. Bürolarda sadece kayıtlar konusunda değil, çocukların meslek liselerine, özürlü olanların da özel eğitime yönlendirilmesi sağlanacak.'' 
     
     "VELİLER BİZE YARDIMCI OLSUN" 
     Balıbey, ilde kayıtlarla ilgili bir sıkıntı yaşanacağını sanmadığını dile getirerek, velilerin de kendilerine yardımcı olması gerektiğini vurguladı. 
     ''En iyi okul eve en yakın olanıdır. Vatandaşlar bize olmayacak taleplerle gelmesin'' diyen Balıbey, bazı vatandaşların, kulaktan dolma bilgilerle öğrencilerini evinin önündeki okul yerine uzaktakine kayıt yaptırmaya çalıştığını anlattı. 
     Balıbey, bu yüzden hem fazladan servis parası verildiğini, hem çocukların yaklaşık 2 saat yolda perişan edildiğini, hem de gidilen bölgedeki öğrenci sayısının artırıldığını bildirdi. 
     Bu yıl ilde toplam 1300 derslikli 60 yeni okulun açıldığını, 3 bin 95 derslikli 150 okulun da yıl sonunda devreye gireceğini söyleyen Balıbey, böylece sınıflardaki ortalama öğrenci sayısının 50'nin altına düşeceğini kaydetti. 
     Ömer Balıbey, 8 yıllık zorunlu eğitime geçilmesiyle liselere olan talebin arttığına da dikkat çekerek, ''Bu yıl liselerde bir sıkıntı olacak. Bunu da yapılan 17 turizm meslek lisesi ile aşmayı planlıyoruz'' dedi. 
     
     BAĞIŞLAR... 
     Kayıtlar sırasında velilerden alınan bağışlara da değinen İl Milli Eğitim Müdürü Balıbey, sözlerini şöyle tamamladı 
     ''Bu yıl da velilerden zorla bağış alınmayacak, ama gönüllü olarak bağışta bulunanlara da teşekkür ediyoruz. Vatandaş, ilk önce çocuğunu okula kayıt yaptıracak. Kayıttan sonra arzu ederse okuluna bağışta bulunabilecek. Ancak 'zorla kayıt parası' diye bir şey yok. Çocuklarını okula kayıt ettirecek, daha sonra arzu ederse okuluna bağışta bulunabilecek. Toplanan bağış miktarları ise her hafta sonu okul panolarında ilan edilecek. 
     İstanbul'daki okulların gideri geçen yıl 100 trilyon lira civarındaydı. Velilerden toplanan bağış miktarı ise sadece 4 trilyon. Bu para 100 trilyonun yanında çok az. Bağışta bulunarak devletin yükünü azaltan vatandaşlara teşekkür ediyoruz.'' 
     





</TEXT>
</DOC>
