<DOC>
<DOCNO> 146526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun23.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat bombalarla sarsılıyor... 
</HEADLINE>
<TEXT>

     ABD önderliğindeki koalisyon güçlerinin Irak'ın başkenti Bağdat'a yönelik bombardımanı sürüyor. 
     Amerikan ve İngiliz uçaklarının çok şiddetli saldırılar düzenlediği Bağdat'ta gece yarısı büyük patlama sesleri duyuldu. Kentte, Irak hava savunma sistemleri devreye girdi. Uçaksavar ve füze bataryalarından açılan ateş, Bağdat'ın karanlık gökyüzünü aydınlattı. 
     Amerikan ve İngiliz uçaklarının bombardımanında Bağdat'taki iletişim ve posta dairesi harap oldu. 
     Irak Enformasyon Bakanlığı, sabah erken saatlerinde ikinci defa hava saldırısına uğradı. Bakanlık basın merkezi şiddetle sarsıldı ve büyük hasar gördü. 
     Öte yandan, dün basın merkezinden çekilen yabancı medya mensupları, Filistin Meridyen ve Sheraton otellerinde bürolarını kurmaya başladılar. Yabancı basın mensupları, iki otelin arasında kalan alanda çalışmalarını sürdürüyor. 
     Bu arada, Irak televizyonunun yayını bu sabah kesildi. 
     





</TEXT>
</DOC>
