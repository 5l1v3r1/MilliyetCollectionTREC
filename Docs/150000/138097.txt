<DOC>
<DOCNO> 138097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/siyaset/siy00.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere düğümü bugün çözülüyor 
</HEADLINE>
<TEXT>

ABD’yle bugün yapılacak son görüşmenin ardından Başbakan Gül, kamuoyuna bir açıklama yaparak Türkiye’nin tezkere konusundaki nihai kararını duyuracak 
     ELÇİN ERGÜN Ankara 

     Türkiye ile ABD arasındaki tezkere krizinin bugün Washington ile yapılacak temasın ardından hafta başında sonuçlanacağı öğrenildi. Bugün Amerikan yönetimi ile yapılacak son görüşmenin ardından Başbakan Abdullah Gül kamuoyuna bir açıklama yaparak Türkiye’nin kararını açıklayacak. Ankara’da, "tezkere ufukta göründü. Hafta başında Meclis’e gelebilir" yorumları hakim oldu. 
     Dün Washington-Ankara hattında karşılıklı açıklamalarla yaşanan gerginliğin ardından akşam saatlerinde İletişim Şurası’nın yemeğine katılan Başbakan Gül, "yarın bugün tezkereyle ilgili açıklama yapacağım" dedi. Başbakan Gül’e yakın kaynaklar da Milliyet’e bugün ABD ile önemli bir temas kurulacağına işaret ederek, "Onların bize gönderdiği yanıta ilişkin nihai görüşlerimizi ileteceğiz. Başbakan ABD yönetimini, Başkan George Bush ya da Dışişleri Bakanı Colin Powell’ı, doğrudan arayabilir. Ya da Büyükelçileri Pearson’u Dışişleri Bakanlığı’na çağıracağız. Daha sonra Başbakan kamuoyuna kapsamlı bir açıklama yapacak" bilgisini verdi. 
     
     Tezkereler masamda 
     Dışişleri Bakanı Yaşar Yakış da her geçen saat gelişmeler yaşandığını belirterek, "sonuca doğru gidiyoruz" dedi. Tezkereyle ilgili son durumun sorulması üzerine ise Yakış şu yanıtı verdi "Mesele tezkereyi yazmak değil. Benim masamda yazılı birkaç tezkere var. Esas mesele bunu milletvekillerine anlatıp ikna etmek" 
     Yakış’ın bu sözleri AKP’nin TBMM’de karşılaşabileceği Meclis grubu muhalefetine karşı temkinli bir yaklaşım olarak yorumlandı. Yakış tezkerenin zamanlaması konusunda da bugün ABD ile yapılacak temaslardan çıkacak sonucun önemini vurgulayarak, "Cumartesi, pazar tatil. Pazartesi milletvekilleri dönerse bilgi vereceğiz. Olmazsa salı günü bilgilendireceğiz. Tezkere ondan sonra oylanabilir. Tabi bunların hepsi yarınki bugün gelişmelere bağlı" diye konuştu. 
     Gül ve Yakış’ın bu yaklaşımları dün gece Ankara kulislerine "hükümet tam mutabakat sağlanamasa da ABD’yle ipleri koparmamak için yumuşuyor. Tezkere ufukta göründü" yorumlarının yayılmasına neden oldu. 
     
     SİNİR SAVAŞI 
     Gül ve Yakış’ın açıklamaları öncesinde iki başkent arasında tam bir "sinir harbi" yaşandı. Önceki gün son derece gergin geçen Gül-Powell görüşmesinden sonra Ankara’daki ABD heyeti Dışişleri’ndeki müzarkereleri keserken, Başbakanlıkta da zirve üstüne zirve yapıldı. 
     Kurmaylarıyla değerlendirmeden sonra Gül, Genelkurmay Başkanı Org. Hilmi Özkök ile birlikte Çankaya Köşkü’ne çıkarak Cumhurbaşkanı Ahmet Necdet Sezer’le görüştü. Bu sırada Powell’ın "Biz yapabileceğimizin en fazlasını verdik. Artık Türkiye’den yanıt bekliyoruz. Bu akşama kadar süre verdik" açıklaması Ankara’yı karıştırdı. Arapsaçına dönen gelişmelere son noktayı "yarın açıklama yapacağım" diyen Başbakan Gül koydu. Devlet Bakanı Babacan da "Kafamız karışık. Onbeş yirmi konu varsa sadece iki üç tanesine yanıt geldi. Diğerleriyle ilgili cevap alamadık" dedi. 
     
     BUSH’UN SÖZÜ YETMELİ 
     Bu arada, ABD Büyükelçisi Robert Pearson, Türkiye’nin ekonomik destek paketiyle ilgili yazılı taahhüt isteğine, "ABD Başkanı’nın sözü sizin için yeterli olmalı" yanıtını verdi. 
     



 SİYASET 
















</TEXT>
</DOC>
