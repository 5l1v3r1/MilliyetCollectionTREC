<DOC>
<DOCNO> 138238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo12.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Hido'dan 10 sayı... 
</HEADLINE>
<TEXT>

     ABD Profesyonel Basketbol Ligi NBA'e 3 maçla devam edildi. Batı Konferansı Pasifik Grubu lideri Sacramento Kings, Doğu Konferansı Atlantik Grubu ikincisi Boston Celtics'i 105-83 yenerken, Hidayet Türkoğlu 10 sayı attı. 
     Sacramento'da yapılan maça yedek oyuncu olarak çıkan ve toplam 21 dakika oynayan Hidayet Türkoğlu, 9 şuttan 4'ünü değerlendirerek 10 sayı attı, 2'si hücumdan 7 ribaund aldı, 2 asist yaptı. Maçta faul atışı kullanmayan Hidayet, 2 sayılık atışlarda 6'da 2, 3 sayılık atışlarda 3'te 2 isabet sağladı. Hidayet, aynı zamanda takımın ilk 5'inde yer alan oyuncularla birlikte çift haneli skor yapan 6 oyuncudan biri oldu. 
     Takımda Doug Christie ve Keon Clark 18'er sayıyla en çok sayı atan oyuncular olurken, Yugoslav forvet Predrag Stojakoviç 12 sayıda kaldı. Ayrıca Christie 9 asist, 8 ribaund, Clark 9 ribaund gerçekleştirdi. Bu maçla evinde 22-5'lik bir galibiyet serisi yakalayan Kings'de Vlade Divac'dan da 16 sayı geldi. 
     Celtics'de Paul Pierce 22 sayı, 12 ribaundla en başarılı isim oldu. 
     Gecenin bir diğer maçında Batı Konferansı Ortabatı Grubu lideri Dallas Mavericks, ikinci sıradaki San Antonio Spurs'ı 97-87 yenerek rakibinin 9 maç süren yenilmezliğine son verdi. 
     Mavericks'de Steve Nash 29 sayı, 10 asist, Dirk Nowitzki 22 sayı, Michael Finley 19 sayı kaydetti. 
     Çarşamba günü Denver Nuggets'ı 101-76 yenerek aynı konferansta üst üste 8 deplasman galibiyeti alarak -Sacramento Kings ve Los Angeles Lakers galibiyetleri dahil- bir rekora imza atan Spurs'da ise oyuna sonradan giren Malik Rose 25 sayı, 14 ribaund gerçekleştirdi. 
     Gecenin diğer maçında ise Doğu Konferansı Atlantik grubu lideri New Jersey Nets, Merkez Grubu ikincisi Indiana Pacers'ı evinde 98-91 yendi. 
     





</TEXT>
</DOC>
