<DOC>
<DOCNO> 103242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/guncel/gun02.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorun ölüsü bile hayat kurtardı 
</HEADLINE>
<TEXT>

Trafik kazasında beyin ölümü gerçekleşen doktorun organları, eşi tarafından bağışlandı 
     EVREN ATALAY İzmir DHA 

     İzmir’de minibüsten düşerek ağır yaralanan ve kaldırıldığı Ege Üniversitesi Hastanesi’nde beyin ölümü gerçekleşen 57 yaşındaki Genel Cerrahi Uzmanı Gürcan Önen’in organları bağışlandı. Trafik kazalarında beyin travması konusunda yurt dışında eğitim gören ve kendisi de kaza sonucu ölen Önen’in eşi CHP İl Başkan Yardımcısı Ayşegül Önen, "Kocam kendisini hastalarına adamıştı. Son kez şifa arayan hastalara yardım edecek ve en az üç kişiye hayat verecek" dedi. 
     
     Karaciğeri nakledildi 
     Önen’in karaciğeri, böbrekleri ve kalp kapakçıkları alındı. Karaciğeri, başarılı bir ameliyatla Mustafa Ünlü’ye nakledildi. Operasyon Ege Üniversitesi EÜ Tıp Fakültesi Organ Nakli Merkezi’nde Dr. Yaman Tokat başkanlığındaki ekip tarafından gerçekleştirildi. Önen’in böbrekleri için de uygun hastanın belirlenmesi amacıyla doku çalışması yapıldığı bildirildi. Hastane önünde yakınları ve partili arkadaşları ile birlikte bekleyen sosyolog Ayşegül Önen, eşinin ölümündeki acı tesadüfü şöyle anlattı 
     "Kaza geçirdiği gün Buca’da SSK’nın polikliniğinde hastasına bakmış ve tekrar Bozyaka’daki hastanesine dönüyordu. Genel cerrahi uzmanı eşimin ikinci uzmanlık alanı da trafik kazalarında beyin travması’ konusuydu. Kendisinin de minibüsten düşerek beyin travması geçirmesi çok acı bir tesadüf." 
     



 GÜNCEL 




















</TEXT>
</DOC>
