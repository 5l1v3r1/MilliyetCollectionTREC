<DOC>
<DOCNO> 140971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sondun07.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, kimyasal silah merkezinin yapımında Irak'a yardımcı oldu 
</HEADLINE>
<TEXT>

     İngiltere'de yayınlanan The Guardian gazetesi, ABD Dışişleri Bakanı Colin Powell tarafından Irak'ın en önemli kimyasal silah geliştirme merkezi olarak nitelendirilen Felluce 2'nin yapımı için Irak'a İngiltere'nin yardımcı olduğunu öne sürdü. 
     ''İngiltere'nin Kirli Sırrı'' başlığıyla verdiği haberde, İngiltere'nin bu kimyasal silah üretim merkezini, bütün uyarılara rağmen ve Amerikalılardan da gizleyerek 1985 yılında inşa ettiğini belirten Guardian, bu iddiasını gizli devlet belgelerindeki bilgilere dayandırdı. 
     Gazete, belgelerin, dönemin İngiliz kabinesinin büyük bölümünün, 14 milyon sterline inşa edilen bu merkezin hardal ve sinir gazları üretiminde kullanılacağından haberdar olduklarına işaret ettiğini de öne sürdü. The Guardian, ''daha önce devletin üst düzey çok sayıda yöneticisi, Saddam Hüseyin'in muhaliflerini zehirli gazlar kullanarak yok ettiğini rapor ederek hükümete bildirmişti. Aynı dönemde Saddam'ın savaş halinde olduğu İran askerlerine karşı da zehirli gazlar kullandığı biliniyordu'' ifadesine yer verdi. 
     Haberde, ''bütün bunlara rağmen, dönemin Thatcher hükümetinin bakanları bu ihale için istekli olan Uhde şirketine istediği finansal desteği verdiler ve devletin ihracat kredisi garantileriyle sigortalarından yararlanmasını sağladılar'' denildi. 
     Dönemin Ticaret Bakanı Paul Channon'ın bütün bu gelişmeleri ortaya koyan belge ve bilgileri Amerikalıların dikkatinden kaçırdığını ve ustaca gizlediğini iddia eden Guardian, Channon'ın İhracat Kredi Dairesi ne de talimat vererek, gelişmeyi kamuoyundan gizlemelerini istediğini bildirdi. 
     Bu arada, Dışişleri Bakanlığı'nın bazı itirazlarına kulak asılmadığı belirtilen haberde, ''Ancak Ticaret Bakanı, Başbakan'ın da desteğini aldığı için, bu itirazlara, 'bunu yapmazsak diğer ticari ilişkilerimiz de zedelenir' yanıtını verdi ve süreç devam etti'' denildi. 
     The Guardian'ın iddialarına konu olan Felluce 2 adlı merkez, Bağdat'ın 50 kilometre kadar dışında bulunuyor. Habbaniye üssü yakınındaki bu merkez, Amerikalılar tarafından, ''Saddam'ın kimyasal kapasitesinin en önemli delili'' olarak gösterilmişti. 
     Guardian, merkezi Almanya'da bulunan ve Uhde Ltd'nin bağlı olduğu holdingin kendilerine açıklama yaptığını ve İngiltere'nin Felluce 2'nin inşasında oynadığı önemli rolü doğruladığını da ifade etti. 
     Dönemin Ticaret Bakanı Paul Channon'ın ise halen Karayipler'de tatilde olduğu ve sekreteri aracılığıyla yaptığı açıklamada iddiayı yalanlamayacağını söylediği bildirildi. 
     





</TEXT>
</DOC>
