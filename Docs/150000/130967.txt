<DOC>
<DOCNO> 130967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun17.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da türbanlı öğrenciye izin çıktı... 
</HEADLINE>
<TEXT>

     Hollanda'da bir ilkokul yönetimi, türban taktığı gerekçesiyle yılbaşından bu yana derslere sokmadığı bir öğrenciye, tekrar türbanla derslere girebilme izni verdi. 
     Başkent Amsterdam'ın Geuzenveld semtindeki Timotheus adlı ilkokulda, son sınıf öğrencisi 12 yaşındaki Faslı öğrenci Jasmin Bensid, türbanla derslere girerek kıyafet yönetmeliğini ihlal ettiği gerekçesiyle yılbaşından bu yana derslere alınmıyordu. 
     Okul yönetimi, öğrenci velilerinden ve Amsterdam Irkçılıkla Mücadele Bürosu'ndan gelen itirazlar üzerine konuyu yeniden değerlendirdi. 
     Yönetim, konuyu taraflarla yeniden ele alan değerlendirmesinden sonra yaptığı açıklamada, ''türbanlı öğrenciyi derslere almamanın, mevcut yasalarla uyuşmadığı'' görüşüne varıldığını bildirdi. 
     Okulun aldığı yeni karar uyarınca, türbanlı öğrenci bugünden itibaren tekrar derslere girmeye başladı. 
     Okulun, türbanlı öğrenciyi kılık kıyafet yönetmeliğine ters düşmesi nedeniyle derslere sokmama kararı, kamuoyunda geniş tartışmalara yol açmıştı. 
     Öğrencinin velisi, Amsterdam Irkçılıkla Mücadele Bürosu'na başvurmuş ve Büro, okul yönetimini haksız bularak öğrencinin derslere alınması için girişimlerde bulunmuştu. 
     Eğitim Bakanı Maria van der Hoeven da tartışmalara katılmış, adı geçen ilkokul yönetiminin, türbanla derslere giren Faslı öğrenci hakkında aldığı kararı, normal karşıladığını, okulların kıyafet konusunda kendi kuralları bulunduğunu ve buna da öğrencilerin uymasının zorunlu olduğunu bildirmişti. 
     Van der Hoeven, tartışmaların genişlemesi üzerine, bu okuldaki türban sorunuyla ilgili müfettişlerce araştırma başlatılmasını da kararlaştırmıştı. 
     Bu arada, türbanlı öğrenciyi derslere sokmama kararının ardından, okula, dışarıdan baskı yapıldığı ve tehdit telefonları geldiği öne sürüldü. 
     Ancak polis, bu konuda okul tarafından kendilerine bir başvuru ya da şikayet gelmediğini bildirdi. 
     





</TEXT>
</DOC>
