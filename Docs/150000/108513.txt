<DOC>
<DOCNO> 108513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sonspo02.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Cimbom'a övgü yağdırdı... 
</HEADLINE>
<TEXT>

     Avrupa Şampiyonlar Ligi H Grubu'ndaki ilk maçında, Lokomotiv Moskova'yı deplasmanda 2-0 yenmeyi başaran Galatasaray'ı İtalyan basını kutladı. 
     Dünyanın en yüksek tirajlı spor gazetesi olan La Gazzetta dello Sport, ''Terim, Moskova'yı batırıyor'' başlığı altındaki haberinde, AC Milan'ın eski teknik direktörü Fatih Terim'in taktiği sayesinde Galatasaray'ın galip geldiğini yazdı. 
     Haberde, ''Lokomotiv Stadı'ndaki 26 bin seyirci yavaş yavaş sessizliğe doğru gitti Türklerin üstünlüğü çok fazla, susmak daha iyi'' denildi. 
     ''Terim ve eski Milanlı Sarr seviçten uçuyorlar'' başlığını atan Corriere dello Sport gazetesi ise ''Terim, Moskova'yı fethediyor. Şampiyonlar Ligi'nde deplasmanda alınan çok değerli bir zafer'' ifadelerini kullandı. 
     Gazete, en formda futbolcu olarak gösterdiği Arif'in yanı sıra ilk golün sahibi Sarr'ın da çok iyi bir futbol ortaya koyduğunu kaydetti. 

     
</TEXT>
</DOC>
