<DOC>
<DOCNO> 114428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun37.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da "Saddam'a ölüm" sloganları 
</HEADLINE>
<TEXT>

     -İran'ın başkenti Tahran'da, 12. İmam Mehdi'nin doğum günü dolayısıyla düzenlenen törende "Saddam'a ölüm" sloganları atıldı. 
     Dini Lider Ayetullah Ali Hamaney 12. İmam Mehdi'nin doğum günü dolayısıyla yapılan törende, İran İslam Cumhuriyeti'nin yalan ve propagandaya dayalı Batı tipi demokrasiyi kabul etmeyeceğini söylerken, binlerce İranlı "Saddam'a ölüm" sloganları attı. 
     Birçok ülkenin Batı tipi demokrasiyi kabul ettiğini, ancak İran'ın hiçbir zaman bu tür demokrasiye onay vermeyeceğini söyleyen Hamaney, "İnsanların oyunu satın almak demokrasi değildir, dini demokraside oyları almak için sahtekarlık ve dalaverecilikle oyları ele geçirmeye çalışmak suçtur" dedi. 
     Özgürlük ve halkın oylarına güvenmenin dini demokrasinin ayrılmaz parçası olduğunu, ancak Batı'da demokrasinin ekonomik etkinliği artırmak ve zenginlik yoluyla iktidarı ele geçirmek anlamına geldiğini söyleyen Hamaney, İranlı yetkililere, mali ve ekonomik yolsuzlukları yok etmek için birlikte çalışması çağrısında bulundu. 
     İran'da Cuma namazlarında ya da gösterilerde ABD ya da İsrail karşıtı sloganlar sürekli atılırken, Saddam Hüseyin karşıtı sloganların atılmasına çok sık rastlanmıyor. 
     





</TEXT>
</DOC>
