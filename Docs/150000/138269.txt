<DOC>
<DOCNO> 138269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo43.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe taktik çalışması yaptı... 
</HEADLINE>
<TEXT>

     Fenerbahçe, ligin 22. haftasında Malatyaspor ile yapacağı maçın hazırlıklarını bu akşam gerçekleştirdiği antrenmanla sürdürdü. 
     Samandıra Tesisleri'ndeki olumsuz hava ve saha koşulları nedeniyle Dereağzı Tesisleri'nde gerçekleştirilen antrenmanda sarı-lacivertli futbolcular, çabukluk ve dayanıklılığa yönelik çalışmaların ardından taktik ağırlıklı çift kale maç yaptı. Futbolcuların antrenmanda bir hayli neşeli ve hırslı oldukları gözlendi. 
     Antrenmana, tedavileri süren Rüştü ve Serhat'ın yanısıra dün akşamki idmanda sağ baldırından sakatlık geçiren Mustafa ile sağ üst adalesinde zorlanma olan Kemal katılmadı. Bu futbolcular, Samandıra Tesisleri'nde kalarak tedavilerini sürdürdü. 
     İdmanın sonunda ise Rebrov ve Tuncay, takımdan ayrı olarak bir süre daha şut çalışması yaptı. 
     Fenerbahçe, Malatyaspor maçı hazırlıklarını, yarın sabah Dereağzı Tesisleri'nde yapacağı tek antrenmanla sürdürecek. 
     Bu arada Fenerbahçeli futbolculardan Hakan ve Volkan, Dereağzı Tesisleri'nin yakınlarında kendi arabalarıyla ufak bir kaza yaptı. Birbirleriyle çarpışan futbolcuların araçlarında maddi hasar meydana geldi. 
     





</TEXT>
</DOC>
