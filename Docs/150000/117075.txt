<DOC>
<DOCNO> 117075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/siyaset/siy07.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi ne olacak 
</HEADLINE>
<TEXT>
Erdoğan’ın başbakanlık şansı yok 
     
     1- Sandık kalktı, şimdi ne olacak 
     - Türkiye’nin yeni Meclis ve yeni hükümetine kavuşabilmesi için YSK’nın kesin sonuçları açıklaması beklenecek. 57. Hükümet, yeni hükümet kurulana kadar görevine devam edecek. 
     2- Kesin sonuçlar ne zaman açıklanacak 
     - Kesin sonuçların açıklanabilmesi için YSK’ya illerin kesin sonuçları bildirmesi, YSK’nın gümrük kapılarında kullanılan oyları da buna ekleyerek barajı geçen partileri "resmen" belirlemesi gerekiyor. YSK, sonuçları yeniden il seçim kurullarına bildirecek, il seçim kurulları da kimlerin milletvekili seçilebileceğini belirleyecek. 
     3- Sonuçlara itiraz mümkün mü, süreler nasıl 
     - Toplam 7 güne yayılan aşamalı bir itiraz süresi var. Geçici sonuçlara ilçe seçim kurullarında iki gün içinde itiraz edilebilecek. İlçe seçim kurulu itirazı reddederse, bu kez il seçim kuruluna, burası da reddederse bu kez 3 gün içinde YSK’ya başvurulabilecek. Kesin sonuçlar 18 - 19 Kasım’da açıklanabilecek. 
     4- Meclis ne yapacak 
     - Yeni milletvekilleri ilk gün Meclis kürsüsüne seçim çevreleri sıralamasına göre çıkacak ve Anayasa’nın 81. maddesindeki yemin metnini okuyacak. Meclis en yaşlı milletvekili başkanlığında yaptığı bu toplantıdan sonra çalışmalarına yeni TBMM Başkanlığı seçimine kadar ara verecek. Başkanlık seçimlerinde adaylık başvuruları için 5 günlük ara verilecek. 
     5- Cumhurbaşkanı ne zaman hükümeti kurma görevi verecek 
     - Cumhurbaşkanı, yemin töreninin ardından, TBMM Başkanlık Divanı’nın oluşmasını beklemeden bir milletvekilini hükümeti kurmakla görevlendirecek. Sezer’in görevlendirmesi, YSK’nın sonuç açıklamasına paralel biçimde, 10 - 15 gün içinde gerçekleşebilecek. 
     6- Hükümet ne zaman kurulacak 
     - Görev verilen kişinin oluşturacağı Bakanlar Kurulu, Cumhurbaşkanı tarafından onaylandığı anda 58. Hükümet kurulmuş sayılacak. Kabine listesi ile en geç bir hafta içinde hükümet programı Meclis’e sunulacak. İki tam gün geçtikten sonra program üzerine görüşmeler, bir tam gün sonra da güvenoylaması yapılacak. 
     7- Başbakan kim olacak 
     - Başbakan yasal olarak Cumhurbaşkanı’nın görev vereceği herhangi bir milletvekili olabiliyor. Teamüller bu görevin en fazla oyu alan partinin genel başkanına verilmesi yönünde. Anayasa’ya göre, başbakan adayının milletvekili olması gerekiyor. Milletvekili olamayan Erdoğan’ın AKP yönetimiyle benimseyeceği isim Cumhurbaşkanı’na Başbakan adayı olarak önerilecek. 
     8- AKP’nin seçtiği kişi başbakan olur mu 
     - Cumhurbaşkanı, Erdoğan’ın, "yetkili kurullarımız seçecek" dediği ismi hükümeti kurmakla görevlendirmek zorunda değil. Sezer, AKP’nin bildirdiği isim dışında bir milletvekilini de görevlendirebilecek. Ancak bu konunun uzlaşmayla sonuçlanması bekleniyor. 
     9- Erdoğan’ın başbakan olma olasılığı var mı 
     - "Affa uğramış olsalar da TCK 312. maddeden hüküm giyenler milletvekili seçilemezler" hükmünü taşıyan Anayasa ve Milletvekili Seçimi Kanunu değiştirilmeden Erdoğan’ın Başbakan olma şansı bulunmuyor. Bu durumda görevdeki başbakanın ve hükümetin istifa etmesi, Cumhurbaşkanı’nın da Erdoğan’ı görevlendirmesi gerekecek. 
     10 - Anayasa Mahkemesi, AKP’yi kapatırsa ne olacak 
     - Yargıtay Başsavcısı Sabih Kanadoğlu’nun açtığı dava, partinin temelli kapatılması istemiyle açılmadı. Buna göre, Anayasa Mahkemesi, AKP’nin kapatılma-sına karar verirse, parti yeni bir isimle tekrar kurulacak. Parti, iktidar partisi olarak yoluna devam edecek. 
     



 SİYASET 




















</TEXT>
</DOC>
