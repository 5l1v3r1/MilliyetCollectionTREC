<DOC>
<DOCNO> 135901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/yazar/cemal.html </URL>
<DATE> 2003/02/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Irak deyince petrol kavgası 
</HEADLINE>
<TEXT>

     "Petrol ne olacak " 
     Fransız meslektaşım, önce petrolü sorarak belki de ülkesinin Irak’taki önceliğini belli etmiş oldu. Fransa’nın Saddam iktidarına göstermiş olduğu yakın ilgiyle, bu ülkenin Irak’la karlı petrol kontratları arasındaki bağ öteden beri sır değildir çünkü. 
     Bu bağ aynı zamanda Paris’in Washington’la görüş ayrılığında başlıca nedenlerden biridir. Ama yine bu bağ, Fransa’nın pek yakın gelecekte Amerika’nın arkasında saf tutması sonucunu da doğurabilir. Amerika’nın caymayacağını gören Fransa, Irak’ın yeni düzeninde tecrit olmamak - ya da petrol payını kaybetmemek - için son anda vagona atlayıp savaşa da katılabilir. 
     Bu ihtimal hala var. 
     Rusya’ya gelince... 
     Başkan Putin’in Saddam’ı kollamasının altında, Sovyet döneminden kalma büyük alacaklar ve mevcut karlı ticaret sözleşmeleriyle birlikte özellikle petrol çıkarları yatıyor. 
     Rusya, Amerika’nın Irak petrollerini kontrol etmesini istemiyor. Çünkü Rus ekonomisi kendi petrol gelirlerine fazlasıyla bağımlı. Örneğin, dünya piyasalarında varil başına ham petrol fiyatının 6 dolar düşmesi, Rusya’nın petrol gelirine, dolayısıyla ekonomik büyümesine büyük darbe vuruyor, hatta yarı yarıya aşağı çekebiliyor. 
     Bu yüzden, Amerika’nın denetimindeki bir Irak’ta petrol üretiminin artarak dünya petrol fiyatlarında düşmeye yol açması Moskova’nın işine gelen bir senaryo değil. 
     Ama tabii Irak deyince petrol yalnız Fransa’yla Rusya’nın değil, Amerika’nın da en önemli gündem maddelerinden biri. Çünkü Amerika’nın her geçen yıl ithal petrole olan bağımlılığı artıyor. Halen kendi petrol ihtiyacının yüzde 60’ını dışalımla karşılıyor Amerika. Bu oranın 2020 yılında yüzde 90’a çıkması muhtemel... 
     Onun için de Amerika, dışarıdaki petrol kaynaklarını çeşitlendirmek Rus petrolünü devreye sokmak, Hazar petrolüyle Bakü - Ceyhan gibi boru hatlarını açmak gibi... ve Körfez’de özellikle Suudi Arabistan petrolüne olan bağımlılığı azaltmak için planlar yapıyor. 
     Eski CIA başkanlarından James Woolsey’nin şu sözleri bu gerçeğe işaret ediyor 
     "El Kaide’nin ve Sünni İslamcıların kökünü kazımanın yanı sıra, Batı ekonomilerinin tepesinde kılıç gibi sallanan Suudi petrol silahının gücünü de kırmak şarttır. Suudilerin günlük 3 milyon varil ham petrol üretimi için uzmanlar Suudilerin nükleer silahı’ diyorlar. Çünkü bu kapasite her gün spot satış fiyatlarını indirip çıkarabilecek kadar yüksek. 
     Bu nedenle, hızla ve kararlılıkla hareket ederek, arabalarımız için melez motorlar geliştirerek daha verimli akaryakıt tüketimine yönelmeliyiz. Yenilenebilir yakıtlar geliştirmeliyiz. 
     Rusya’yla petrol boru hatları inşa ederek Rusya’nın dünya petrol pazarındaki payını artırmalıyız. Sadece ABD’nin değil, müttefiklerimizin de petrol rezervlerini çoğaltmalıyız. Böylece, günün birinde Suudiler bizi petrol silahıyla tehdit etmeye kalkıştıklarında, spot petrol piyasasının etkilerini zararsız kılmış olacağız." NPQ Türkiye, sayı 4, 2002 . 
     CIA Başkanı’nın bu değerlendirmesine, Irak petrollerinin Amerika tarafından kontrolü de eklenebilir. Suudi Arabistan bugün 262 milyar varille dünyada bilinen petrol rezervlerinin dörtte birine sahip ve en büyük üretici. 
     Irak ise ikinci sırada. 
     112 milyar varillik petrol rezerviyle dünya petrol üretiminin yüzde 11’ini sağlıyor. 
     Şimdi deniyor ki 
     Amerika, eğer Saddam sonrası Irak petrolünü denetlemeye başlarsa, bir yandan Suudileri dengeleyecek, öbür yandan OPEC’i zayıflatıp dünya ham petrol fiyatlarının gereğinden çok yükselmesine engel olacak. 
     Ve ekleniyor 
     Irak’taki Amerika, aynı zamanda dünya petrol rezervlerinin yüzde 65’ine sahip olan, dünya ham petrol üretiminin yüzde 30’unu gerçekleştiren Basra Körfez’ini de kontrol altına alabilecek. 
     Evet petrol 
     Irak’ta petrol olmasaydı ve Irak, küresel kapitalizmin can damarını petrolle elinde tutan Körfez’e bitişik bir ülke olmasaydı, herhalde Saddam Hüseyin’in bugünkü kadar kıymeti harbiyesi olmayacaktı. 
     Ama işte hayatın gerçekleri böyle. 
     Son bir soru 
     Petrolde düzen değişikliği’, Türkiye’nin genel çıkarlarına ters mi düşer, uygun mu Ne dersiniz 
     Bence uygun düşer. 
     Çünkü, Saddam’ların eli altındaki petrolden, petrol zenginliklerinden ne kendi ülkelerine, ne de bize hayır gelir çünkü... 
     
     







Yeni Irak projesi 


Yukarı tükürsen bıyık, aşağı tükürsen sakal ve bayram tatili 


Foto Mumcu.. 


Bölükbaşı terletiyor 


Irak deyince petrol kavgası 


Parça tesiri 


ABD döner kapı’ için bastırıyor 


Geceleri uyuyamıyorum’ 


Mumcu Atatürk mü ki fotoğrafı asılsın 


ABD’ye destek 


Ölü çocukların sessiz çığlıkları 


Şener’in TÜSİAD jesti... 


Ok yaydan, macun tüpten çıktı... 


Irak takiyesi 


Tuğrul nihayet çoğunlukta, ama işe yaramıyor 


Niye vazgeçiyorlar 


Gavurbostanı meğer kapari’ imiş 


</TEXT>
</DOC>
