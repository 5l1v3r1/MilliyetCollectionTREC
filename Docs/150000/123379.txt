<DOC>
<DOCNO> 123379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur17.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Menderes, il başkanlarına sert çıktı... 
</HEADLINE>
<TEXT>

     DYP Genel Başkan adayı Aydın Menderes, her seçimde oy kaybeden bir partinin il başkanlarının ''milletten, seçmenden ve partililerden özür dilemek yerine, DYP Genel Başkanı Tansu Çiller'in saltanatını uzatmak için birtakım tertiplere girdiklerini'' öne sürdü. 
     Menderes, DYP Genel Merkezi'nde düzenlediği basın toplantısında, ABD'nın Irak'a olası operasyonuna ve gelecek hafta yapılacak DYP kongresine ilişkin değerlendirmelerde bulundu. 
     ABD'nin Irak'a müdahalesinde, dünya kamuoyunu ve Türkiye'yi tatmin edecek hiçbir gerekçesinin bulunmadığını belirten Menderes, ''Türkiye'nin, ABD ile beraber olup Ortadoğu'ya saldırması mazisine, değerlerine, bir millet olarak kendisinin bin yıllık misyonuna saldırması demektir'' diye konuştu. 
     Kongre öncesinde DYP Genel Başkan adaylarını kendisinin etrafında toplanmaya çağıran Menderes, ''Vizyonsa vizyon, misyonsa misyon... Buradayım'' dedi. 
     Menderes İstanbul, Ankara gibi DYP'nin ''seçim yenilgisine neden olmuş'' illerin eski ve yeni il başkanlarının da aralarında bulunduğu bazı il başkanlarının, son derece yanlış yola girdiklerini öne sürdü. 
     İl başkanlarını, ''Çiller'den talimat alarak, İlhan Kesici'yi genel başkan yapma gayret ve tertibi içinde'' olmakla suçlayan Menderes, Çiller döneminin, bütün sonuçlarıyla birlikte DYP'nin üzerinden kaldırılması gerektiğini söyledi. 
     Kesici'nin Genel İdare Kurulu listesi hazırlamayacağını, il başkanlarının hazırlayıp Kesici'nin önüne koyacağını ileri süren Menderes, ''Günü geldiğinde, genel başkanlık kendisinden alınıp, Çiller'e verilecektir. Sayın Kesici'nin bunu bilip bilmediğini bilemem. Bunun için de buna alet olup olmadığını söyleyemem'' diye konuştu. 
     Menderes, delegelere de, ''il başkanlarının değil, vicdanlarınızın sesini dinleyin'' diye seslendi. 
     
     ''EMANETÇİ'' 

     Bir gazetecinin, ''İlhan Kesici'nin, bilerek ya da bilmeyerek emenatçi olduğunu mu söylüyorsunuz '' yönündeki sorusuna karşılık Menderes, il başkanlarının önemli bir bölümünün böyle bir tertip içinde olduğunun anlaşıldığını iddia etti. Menderes, sözlerini şöyle tamamladı 
     ''Emanetçi şeklinde ifade edilebilecekse, öyle de ifade edilebilir. Kesici'nin, DYP'nin yakın geçmişi ile ilgili tek bir söz söylememesi, değerlendirme yapmaması da düşündürücüdür. Büyük kongrenin temel görevi, 9 yıllık kabusu kaldırmaktır. Sayın Çiller'in, ömrünün hangi safhasında kıratın misyonu ile alakası olmuştur. 9 yıl sonra, her seçim oy kaybetmiş bir partinin il başkanları çıkıyorlar milletten, seçmenden, partililerinden özür dileyecekleri yerde, Çiller'in saltanatını uzatmak için birtakım tertiplere giriyorlar. Son derece esef vericidir.'' 
     





</TEXT>
</DOC>
