<DOC>
<DOCNO> 114775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/spor/aspo.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BU SEN MİSİN 3-1 
</HEADLINE>
<TEXT>

Avrupa’da zaferlerine alıştığımız Galatasaray, Brugge karşısında hayal kırıklığı yarattı, tur şansını ateşe attı. Ev sahibi ekip sayısız gol kaçırdı 
     GALATASARAY, Brugge deplasmanında hayal kırıklığı yarattı, Şampiyonlar Ligi’ndeki tur şansını son iki maça bıraktı. Savunma ve orta sahadaki hataları nedeniyle kalesinde sayısız tehlike yaşayan Galatasaray, yakaladığı fırsatları da kaçırdı. 45’te Martens ev sahibi takımı öne geçirdi. 56’da Balic’in pasını ofsayttaki Pinto ağlara yolladı, Aslan’ı umutlandırdı. 71’de Verheyen, Emre’nin büyük hatasını affetmedi. 89’da Saeternes’in golü skoru belirledi. 
     
90 DAKİKA      MEHMET DEMİRKOL 

     Lokomotiv maçından daha dramatik bir değişiklik... Çok kötü giden maçta inanılmaz kırılma noktası... 56’da Terim, Arif ile Ayhan’ı değiştiriyor. Pinto sağa, Baliç sol açığa gidiyor. Saniyeler geçmeden Baliç dalıyor. Şutluyor. Pinto yakalayıp beraberliği sağlıyor. Brezilyalı bir metre kadar ofsaytta, neyseki yan hakem görmüyor. Skor eşitliğe gelince umutlanıyoruz, ama olmuyor. 
     İlk yarıya dönelim tribünler yavaş yavaş yerlerini terkediyorlardı. Devrenin son dakikasında Brugge’lüler 45 dakika boyunca yaptıklarını iki kez tekrarlayıp, golü bulacaklarını düşünmüyorlardı. Önce Verheyen derin pasla topla buluştu, ama Mondragon’a takıldı. Devamındaki kornerde bir aşırtma pasta Martens sağ çaprazdan golü buldu. İlk yarı boyunca alışık oldukları gibi kanatları kullanmak yerine sürekli derin toplarla oynayıp pozisyonlar bulmuşlardı. Biz ise orta sahada çok yumuşaktık. Bu, Emre ve Bülent’in çalışma alanlarını büyüttü ve çok açık vermelerine yol açtı. 
     19’da Stoica, 22’de Martens ve 31’de yine aynı oyuncu hep Mondragon’a takıldılar. 31’de buldukları pozisyon golden bile daha netti, ama Mondragon, derin topa çıkmayarak rakibinin aklını karıştırdı. Martens’in vuruşu da üstten auta gitti. Terim, bu açığa bir türlü tedbir getiremedi. Mehmet’in yanlış pasları ve belinin hiç dönmeyişi ve Ümit Davala’nın yer kayıpları bu sıkıntının başlıca nedeniydi. Galatasaray’ın bulduğu az sayıdaki pozisyon ise planlı bir oyundan değil kalabalık içine dalan becerili oyuncuların başarısına kalmıştı. 
     34’te Arif’in ortasına Cihan’ın direği yalayan kafa şutu en net gol şansıydı. 
     İkinci yarı Brugge rakip sahaya yerleşerek başladı. Top çıkarmak mümkün olmuyordu. Golün ardından kanatları da kullanmaya başladılar. 
     59’da Martens’e, Mondragon "dur" dedi. Devamında da Bülent topu çizgiden çıkardı. 
     Galatasaray’ın ön liberoyu kilitlemesi ve rakibin yeterince esnek olamaması bile pozisyon sayısını azaltmadı. Çünkü rakip 10 kişi ile saldırırken, Galatasaray altı kişiyle savunma yapıyordu. 
     70’da Martens topu direğe vurdu. Dönen topu Saeternes inanılmaz şekilde auta attı. Ama buldukları bunca pozisyonda yapamadıklarını 71’de Emre Aşık zorla yaptırdı. Verheyen’in şık şutunda yapacak hiçbir şey yoktu 2-1. Bundan sonra farkın aşırı büyümemesinde Mondragon ve Bülent’in büyük çabası etkendi. Ama yine de 89’da Saeternes skoru 3 - 1’e getiren şutu Mondragon’un yetişemeyeceği yere gönderdi. 
     
     Maçın hakemi 
     Santis iyiydi 
     İTALYAN hakem Santis adil bir maç yönetti. Faul düdüklerinde hata yapmadı. Pozisyonları hep yakından izlemeye çalıştı. Yardımcısı Stevanato ilk yarıda Brugge golündeki ofsayt tartışmalarını, kaldırmadığı bayrağı ile sonlandırdı. İkinci 45 dakikada ise Pinto’nun golündeki açık ofsaytı göremedi. 
     
     Maçın adamı 
     Martens’in iki yüzü 
     BRUGGE’UN forvetindeki isim Martens garip bir 90 dakika çıkardı. Belçika ekibinin ilk yarıdaki tek golüne imza atan Martens, yine bu yarıda kaçırdığı inanılmaz golle dikkat çekti. Genç futbolcu, ikinci 45 dakikada da yine topu boş kale yerine Galatasaray defansına nişanladı. Martens yine de atılan gollerde hep katkıda bulundu. 
     
     Göze batanlar 
     Mondragon Kalesinde aslanlar gibi çarpıştı. 90 dakika o kadar çok tehlike yaşadı ki, sahanın en çok yorulan oyuncusu oldu. 
     Pinto Sağ kanadı oldukça iyi kullandı. Galatasaray’ın en tehlikeli oyuncusuydu. Bir gol attı, ama takımını kurtaramadı. 
     Emre Çok talihsiz bir pozisyon yaşadı. Maçın kaderini değiştiren oyuncuydu. İkinci golden sonra bir türlü kendine gelemedi. 
     Felipe Tam bir hayalet gibiydi. Oyunu değiştirmeye girdi, ama takımını kötü futbolu ile eksik bıraktı. Hayal kırıklığıydı. 
     Stoica Müthiş oyuncu. Bir ara, Galatasaray’a transfer edilmesi düşünülmüştü. Takımını çok iyi yönetti. Orta sahamızı dağıttı. 
     
     Notlar... 
     Yönetime abluka 
     BAŞKAN Özhan Canaydın ve beraberindeki yöneticiler, maça özel korumalar eşliğinde getirildi. Stad çevresinde çıkan olaylar nedeniyle Sarı - Kırmızılı yöneticilerin bulunduğu araçlar bir süre güvenlik için durduruldu. 
     
     Batistuta geldi 
     STADDA dağıtılan UEFA takım tanıtma kitapçığında yapılan bir hata günün en çok konuşulan esprisini de beraberinde getirdi. UEFA yetkilileri, Batista’nın yerine yanlışlıkla Batistuta yazdı. 
     
     Solied şaşkın 
     BRUGGE Teknik Direktörü Solied, Galatasaray karşısında büyük bir zafere imza attıklarını söyledi. Belçikalı teknik adam, "Şampiyonlar Ligi’nde 10 - 12 gol pozisyonu bulmamız normal değil. Çok mutluyum" dedi. 
     
     Bilet isyanı 
     BRUGGE Kulübü’nün Galatasaray için ayırdığı bin 200 biletin İstanbul’da satılması gerginliğe neden oldu. Maçı izlemek umuduyla çeşitli ülkelerden Belçika’ya gelen gurbetçiler kapıda kaldı. 
     
     Anonsla uyarı 
     GALATASARAYLI taraftarların yer aldığı tribünlerin sahaya yabancı maddeler atması üzerine iki kez anons yapıldı. Özellikle rakip takım korner vuruşlarında Sarı - Kırmızılılar’ın büyük öfkesi vardı. 
     
     Yeni uygulama 
     UEFA Kupası maçlarının tarihlerinde değişikliğe gidilmesi gündeme geldi. UEFA Genel Sekreteri Gerhard Aigner, gelecek yıldan itibaren Şampiyonlar Ligi programının kısalmasıyla birlikte maçların çarşambaya çekilebeceğini söyledi. 
     
Puan durumu H GRUBU TAKIMLAR O G B M A Y P Barcelona 4 4 0 0 9 3 12 C.Brugge 4 1 2 1 5 4 5 Galatasaray 4 1 1 2 3 5 4 L.Moskova 4 0 1 3 1 6 1      
     29 EKİM C.Brugge - Barcelona, 
     Galatasaray - L.Moskova 
     



 SPOR 






























</TEXT>
</DOC>
