<DOC>
<DOCNO> 144817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sonspo02.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Kings Portland'ı deplasmanda devirdi. Hido yine kenardaydı 
</HEADLINE>
<TEXT>

     ABD Profesyonel Basketbol Ligi NBA'de, Hidayet Türkoğlu'nun oynamadığı maçta Sacramento Kings, deplasmanda Portland Trail Blazers'ı 113-104 yendi. 
     Batı Konferansı Pasifik Grubu'nda lider Sacramento Kings, aynı grupta 2. sırada yer alan Portland Trail Blazers ile Portland'da karşı karşıya geldi. 
     Son 10 maçta 3'ü deplasman, 8. galibiyetini alan Kings'de Yugoslav forvet Predrag Stojakoviç 30 sayı, Chris Webber 25 sayı, 15 ribaunt ve 6 asist, Mike Bibby 23 sayı ve 8 asist gerçekleştirdi. 3. çeyrekte rakibi üzerinde müthiş bir baskı kuran Kings'de Bibby, Webber ve Stojakoviç, bu periyotta 33 sayıya imza koydular. 
     Trail Blazers'da ise Rasheed Wallace 31 sayı, 6 ribaunt ve 4 asistle takımda en iyi istatistiği yakalayan oyuncu oldu. 
     Doğu Konferansı Merkez Grubu'nda ise 5. sıradaki Atlanta Hawks, 2. sıradaki Indiana Pacers'ı 92-89 yendi. 
     Atlanta'daki karşılaşmada, Hawks'da Glenn Robinson, 23 ile takımın sayı liderliğini elde ederken, maçta toplam 9 blok yapan Theo Ratliff, son saniyede Jermaine O'Neal'e yaptığı blokla takımına galibiyeti getirdi. 
     Pacers'da O'Neal, 29 sayıyla hem takımın hem maçın en skorer oyuncusu oldu. 
     Sonuçlar şöyle 
     

Atlanta Hawks-Indiana Pacers 92-89 New Jersey Nets-Memphis Grizzlies 107-99 Chicago Bulls-New York Knicks 100-98 Dallas Mavericks-Phoenix Suns 102-95 Portland Trail Blazers-Sacramento Kings 104-113 Milwaukee Bucks-New Orleans Hornets 93-85 Utah Jazz-Los Angeles Clippers 88-73 Denver Nuggets-Boston Celtics 90-80      




</TEXT>
</DOC>
