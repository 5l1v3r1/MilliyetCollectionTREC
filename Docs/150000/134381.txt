<DOC>
<DOCNO> 134381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/ekonomi/eko04.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal ve Hakan Uzan’a 15’er ay ceza 
</HEADLINE>
<TEXT>

İngiliz Yüksek Mahkemesi, Cem ve Ayşegül Uzan’dan sonra, Kemal ve Hakan Uzan’a 15 er ay hapis cezası verdi 
     NEVSAL ELEVLİ Londra 

     Motorola ve Nokia’ya olan borçları nedeniyle İngiltere’de mal varlıkları dondurulan Uzan ailesinden Kemal Uzan ve Hakan Uzan’a sorgulanmak üzere İngiliz Yüksek Mahkemesi tarafından alınan karara uymayarak, yargıyı engelledikleri gerekçesi ile 15’er ay hapis cezası verildi. 
     Hatırlanacağı gibi, geçtiğimiz aralık ayında İngiliz Yargıç Gross, aynı gerekçeler ile Cem Uzan’ı İngiltere’de Pentoville hapishanesinde 15 ay hapis cezasına, kızkardeşi Ayşegül Akay’a da Holloway kadınlar hapishanesinde 6 ay hapis yatması kararını almıştı. 
     İngiliz Yüksek Mahkemesi, Kemal Uzan ve Hakan Uzan için de 20 ve 21 Ocak tarihinde mal varlıkları hakkında Motorola tarafından soruları cevaplamak üzere mahkemeye gelmelerini ya da video bağlantısı ile katılmalarını istedi. Kemal ve Hakan Uzan avukatları aracılığı ile Türk Mahkemesi’ndeki davalarından dolayi İngiltere Yüksek Mahkemesi’ndeki davaya gelemeyeceklerini bildirdiler. Yüksek Mahkeme yargıcı bunu kabul etmeyerek kararın konuyla geniş ilgisi olan Yargıç Gross tarafından verileceğini bildirdi. 
     İngiliz Yüksek Mahkemesi’nde iki gün süren davada Yargıç Gross, Kemal ve Hakan Uzan’ı suçlu bularak 15 ay hapis cezası verdi. Yargıç Gross, Uzan ailesinin hukuka ve adli mercilerin kararlarına uyma gerekliliğini hiçe saydıklarını belirterek İngiliz Mahkemesi önünde suçlu olduklarını söyledi. 
     Bu ceza nedeni ile Uzanlar, herhangi bir AB ülkesine ve ABD’ye gitmeleri halinde tutuklanabilecekler. 
     



 EKONOMİ 
























</TEXT>
</DOC>
