<DOC>
<DOCNO> 137604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/guncel/agun.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İBO hariç 
</HEADLINE>
<TEXT>
Irak halkı Türklere kızgın 
Fonda İbrahim Tatlıses şarkıları, sokaktaki Iraklıyla sohbet ettik. Türklerin yaklaşımından rahatsızlar... 
     BÜLENT ÖZDEMİR Bağdat 

     Irak’ta Bağdat sokaklarında dolaşırken, Türkiye’nin izlerine çok sık rastlıyoruz. Birçok Türk malı vitrinlerde boy gösteriyor. İşyerlerinden Türk sanatçıların şarkıları yükseliyor. Özellikle İbrahim Tatlıses, Iraklıların favorisi. Korsan olarak üretilen kasetleri neredeyse yok satıyor. Ayrıca piyasada Tatlıses’in video kasetlerini de bulmak mümkün. İlgi gören diğer Türk sanatçıları ise Mahsun Kırmızıgül ve Ceylan. Tarkan’ın ismini ise hiç kimse duymamış. 
     
     HALKINIZ İSTEMİYOR 
     Savaş olasılığına rağmen sokaklar ana baba günü. Irak’ta konuştuğumuz hemen herkes, Türkiye’nin yaklaşımından rahatsız. Taksicisinden üst düzey yöneticisine kadar birçok kişi, savaş durumunda Türkiye’nin Kuzey Irak’a girmesinden endişe ediyor. Türk halkının büyük bir kısmının savaş istemediğini söylediğimizde ise "O halde hükümetiniz halkınızın karşısında" yorumu geliyor. 
     Bağdat her daim hareketli. Hemen her yerde nargile kafelere rastlamak mümkün. Cuma günü haftalık izin. Kamu kuruluşlarında mesai 08.00’de başlayıp 14.00’te bitiyor. Hemen hemen iki araçtan biri taksi. Standart bir ücret yok. Ne kadar koparabilirlerse fiyat o. 
     
     OTEL KORUNUYOR 
     BM silah denetçileri,, Türk kalkanların bulunduğu otellerin karşısındaki Rimba Otel’de kalıyor. Sabah erken saatlerde çıkıp akşama kadar görev yapıyorlar. Otel Iraklı askerlerce çok sıkı korunuyor. Bu arada canlı kalkanlar konuşlanacakları yerleri belirliyor. Kimi elektrik santralı ve su arıtma tesislerini seçerken, kimi de okul ya da tarihi camileri tercih ediyor. Benim içinde bulunduğum grubun tercihi ise hastane oldu. 
     
     



 GÜNCEL 
















</TEXT>
</DOC>
