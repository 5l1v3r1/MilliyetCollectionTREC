<DOC>
<DOCNO> 148636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo12.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor umutlu... Şans elbet bize de gülecek... 
</HEADLINE>
<TEXT>

     Bursaspor Teknik Asbaşkanı Nurettin Karayaka, kaliteli bir kadroya sahip olmalarına rağmen, ligin başından itibaren şanssızlıkların bir türlü yakalarını bırakmadığını söyledi. 
     Karayaka, A.A muhabirine yaptığı açıklamada, lige iddialı bir giriş yapmalarına rağmen, üst üste alınan kötü sonuçlarla oyuncuların kendilerine olan özgüvenlerini yitirdiklerini ve strese girdiklerini kaydetti. 
     Yeşil-beyazlı takımın kadrosundaki oyuncuların çok kaliteli olduğunu, ancak bu kalitelerini bir türlü sahaya yansıtamadıklarını belirten Karayaka, ''Futbolda şans çok önemli bir faktör. Ancak ligin başından itibaren bir türlü bizim yanımızda olmadı. Bu böyle gitmeyecek, şans elbette bize de gülecek'' dedi. 
     Karayaka, bir yönetici olarak kesinlikle düşme korkusu yaşamadığını, teknik kadro ve futbolculara olan güvenlerini koruduklarını belirterek, ''Yönetici, teknik kadro, futbolcu ve taraftar elbirliği ile bu kötü günleri atlatacağız. Geriye kalan 8 karşılaşmadan en az 5'ini kazanmamız gerekiyor. Bunu da başaracağız'' diye konuştu. 
     Ligde kötü konumda olmalarına rağmen, şimdiden gelecek sezonun çalışmalarında da bulunduklarını anlatan Karayaka, bu doğrultuda Teknik Direktör Erdoğan Arıca ile sürekli görüş alışverişinde bulunduklarını belirtti. 
     Sözleşmeleri sona erecek olan Murat Sözkesen, Okan Yılmaz ve Ömer'i bırakmaya niyetli olmadıklarını söyleyen Karayaka, ''Murat Sözkesen'in sakatlığı bizim için büyük kayıp oldu. Kendisi bir markadır. Onun eksikliğini bu yıl çok yaşadık. Murat ile birlikte Okan ve Ömer'i de bırakma niyetimiz yok. Onlar, Bursaspor ile bir yerlere geldiler ve gerçek Bursasporlular'' dedi. 
     

     
</TEXT>
</DOC>
