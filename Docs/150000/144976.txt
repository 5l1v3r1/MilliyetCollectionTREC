<DOC>
<DOCNO> 144976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun17.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın direnişi İngiliz basının moralini bozdu... 
</HEADLINE>
<TEXT>

     Irak'ta İngiliz ve Amerikan askerlerinin karşılaştığı olumsuzluklar ve direnişle ortaya çıkan moral bozukluğu İngiliz basınının manşetlerine de yansıdı. 
     The Independent gazetesi, ''Bağdat Yolunda Izdırap'' başlığına yer verirken, esir askerlerin TV ekranlarına yansıyan görüntüleri, yanlışlıkla düşürülen uçak ve Basra'daki ağır düşman ateşini bu olumsuzlukların başında saydı. 
     Financial Times gazetesi, müttefik güçlerin ilerleyişinin direnişle sarsıldığını belirtirken, The Times gazetesi de Amerikalı yaralı esir askerin fotoğrafına yer verdiği ilk sayfasında, ''Savaşın Acı Yüzü Ortaya Çıktı'' başlığını kullandı. 
     Gazetenin başyazısında ''çabuk ve acısız bir savaş beklentisi içinde olmanın saflık olduğunu'' ifade edildi. ''Türkiye'nin işbirliği konusunda gecikmesinin ve kuzeyden cephe açamamış olmanın savaşı daha karmaşık hale getirdiğini'' öne süren yazar, savaşın önümüzdeki birkaç gününü ''son derece tehlikeli bir dönem'' olarak niteledi. 
     The Daily Telegraph gazetesi de ''Müttefikler Savaşın Acısını Hissetti'' manşetini kullandığı bugünkü nüshasında, dün olan ve moral bozukluğuna yol açan gelişmeleri özetledi. 
     Haber kanalı SKY TV'de de savaşın asıl yüzünün yeni görülmeye başlandığı ve halkın kendisini bu tür acı haberlere hazırlaması gerektiği yorumları yapılıyor. 
     

     
</TEXT>
</DOC>
