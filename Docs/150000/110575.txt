<DOC>
<DOCNO> 110575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/soneko23.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'ya seçim moral verdi 
</HEADLINE>
<TEXT>

     Seçim tartışmalarının başladığı günden bugüne siyasete endekslenen piyasalar, bugün Meclis'in son noktayı koymasıyla rahatladı. Seçimin kaderinin belirleneceği kritik oturumda, Meclis'in, seçimlerin 3 Kasım'da yapılacağı kararını teyit etmesiyle hareketlenen borsa günü 9,057 puanda noktaladı. 
     Sabah seansını sıkışık bir seyirle tamamlayan borsada gözler ikinci seansın ortalarında Meclis'ten gelmesi beklenen kritik karara odaklanmıştı. Oturumun başladığı dakikalara kadar yaklaşık 40 trilyon liralık işlem hacmiyle sıkışık seyrini sürdüren endeks, 8,800-8,900 puan aralığında hareket ediyordu. Seçim kararının kesinleşmesiyle işlem hacmi yarım saat gibi kısa bir sürede 130 trilyon liraya, endeks de 9,073 puana kadar çıktı. İkinci seans sonunda işlem hacmi toplamı yaklaşık 170 trilyon liraya ulaştı. Bileşik endeks, ikinci seansta 312 puan artarken, ilk seanstaki kayıp dikkate alındığında, günü 215 puanlık artışla, 9,057 puandan kapattı. Hisse senetlerinin günlük ortalama getirisi yüzde 2.43 oldu. 
     Faiz cephesinde de karar memnuniyetle karşılandı. Yarın valörlü işlemlerde yüzde 72 seviyelerinde olan faiz yüzde 70,5'e kadar geriledi. 
     

     
</TEXT>
</DOC>
