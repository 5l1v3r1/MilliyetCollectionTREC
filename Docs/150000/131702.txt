<DOC>
<DOCNO> 131702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sontur02.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağı acil iniş yapan Erdoğan yurda döndü... 
</HEADLINE>
<TEXT>

     AK Parti Genel Başkanı Recep Tayyip Erdoğan, Çin'e yaptığı 4 günlük ziyareti tamamladıktan sonra Ankara'ya döndü. 
     Esenboğa Havalimanı'nda bir açıklama yapan Erdoğan, Çin'e yaptıkları geziden büyük bir memnuniyet duyduklarını belirtti. Şanghay'dan Türkiye'ye hareket ettikten sonra meydana gelen uçak arızasının medya mensupları tarafından çok abartılı verildiğini kaydeden Erdoğan, ''Bazı basın mensuplarının da uçaktayken cep telefonlarını kullanarak haber geçmelerini anlamak mümkün değil. Bu hareketleri, hem uçakta olanlara hem de bilime ne kadar saygılı olduklarının açık bir örneğidir'' dedi. 
     Erdoğan, uçak arızasının çok abartılı verilmesinin THY'nin itibarını da zedelediğini belirterek, ''Oysa bu arıza sırasında da gördük ki, THY üstün yeterliliğe sahip bir kadroya sahiptir. Ne yapacağını çok iyi bilmektedirler'' diye konuştu. 
     





</TEXT>
</DOC>
