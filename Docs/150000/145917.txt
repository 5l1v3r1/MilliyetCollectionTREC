<DOC>
<DOCNO> 145917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun10.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz ordusu ''Cumhuriyet muhafızları ile çatışma uzak değil'' 
</HEADLINE>
<TEXT>

     İngiltere'nin silahlı kuvvetlerden sorumlu Savunma Bakan Yardımcısı Alan Ingram, koalisyon güçlerinin iyiniyetleri konusunda Irak halkını ikna etmesi gerektiğini söyledi. 
     İngiltere Kara Kuvvetleri Komutanı Mike Jackson da koalisyon güçlerinin, Irak Devlet Başkanı Saddam Hüseyin'in Cumhuriyet Muhafızları ile çatışmaya girmesinin ''çok uzak'' olmadığını belirtti. 
     Savunma Bakanlığı'nda düzenlenen brifingde konuşan Ingram, ölen İngiliz askerlerini anarken, ailelerine başsağlığı diledi. Ingram, kayıplarla ilgili haber, yorum ve analizlerde dikkatli davranılması ve asker ailelerinin incitilmemesi için azami çaba sarf edilmesi konusunda basını uyardı. 
     Ingram, savaşın, planlara uygun olarak devam ettiğini söyledi. 
     Savaşta sivil kayıplara değinen Ingram, bunun ''trajedi olarak değerlendirilebileceğini, ancak bir savaşta sivillerin yaşamlarını kaybetmelerinin kaçınılmaz olduğunu'' ifade etti. 
     Irak'ta rejim ve ona bağlı güçlerin de büyük kayba uğratıldığını belirten Ingram, insani yardımların ilk bölümünün gemiyle bugün Ümmü Kasr'a getirilmesini de önemli bir aşama olarak niteledi. 
     Irak halkının geleceğinin güven altına alınması için İngiltere'nin kararlı olduğunu kaydeden Ingram, koalisyon güçlerinin Irak halkıyla bir kavgası olmadığını da tekrarladı. 
     Kara Kuvvetleri Komutanı General Jackson da ölen askerlerin ailelerine başsağlığı diledi ve basından bu konuda sorumlu yayın yapmalarını istedi. 
     İngiliz komutanlara duyduğu güveni dile getiren Jackson, halen Fav yarımadasında İngiliz komando birliğinin görev yaptığını, Basra çevresinde zırhlı birliklerin, Ramaliye petrol sahası çevresinde de hava birliğinin görevlerini sürdürdüklerini söyledi. Jackson, halen bölgede 40 bin civarında askerlerinin bulunduğunu ve bunların dikkat çekici bir başarı sağladıklarını bildirdi. 
     Irak'tan İsrail'e muhtemel bir saldırının önlenmiş olmasını da bu başarılar arasında sayan General Jackson, Irak ordusunun gücünün güney Irak'ta yok edildiğini savundu. 
     Soruları da yanıtlayan İngiliz yetkililerden Ingram, Saddam Hüseyin'in elinde kitle imha silahları bulunduğuna inandıklarını ve bunları etkisiz hale getirmeye kararlı olduklarını söyledi. 
     Jackson da bir başka soru üzerine, İngiltere'nin ve ABD'nin operasyon planlarında hiçbir değişiklik yapılmadığını, ''düşmanın bu planları bozmaya gayret ettiğini, ancak başarılı olamadığını'' ifade etti. 
     ''Iraklı askerlerin gösterdikleri direnişin küçük düzensiz gruplar tarafından ortaya konulduğunu, bu grupların hiçbir geleceği olmayan rejim yandaşlarından oluştuğunu'' belirten Jackson, bu güçlerin büyük kayıplar vermekte olduğunu söyledi. 
     Irak'taki koalisyon güçlerinin lojistik açıdan sıkıntıları bulunmadığını belirten yetkililer, ısrarlı sorular üzerine de şu anda Körfez'deki İngiliz güçlerine yenilerini eklemek gibi bir hazırlık içinde olmadıklarını bildirdiler. İleride belki bu güçlerin yenileriyle yer değiştirmelerinin söz konusu olabileceğini ifade eden yetkililer, ''İngiltere'de itfaiye teşkilatı çalışanlarının olası grevlerinin de silahlı kuvvetlerin eleman sayısı üzerinde baskı yarattığını'' kaydettiler. 
     General Jackson, kuzey cephesiyle ilgili bir soru üzerine, bu cephenin açılmaya başladığını doğrularken, bunun etkisi üzerine daha fazla yorumda bulunmak için bölgedeki gelişmeleri görmek gerektiğini söyledi. 
     Jackson, bir başka soru üzerine de İngiliz ordusunun yüzde 50'sinin halen Irak savaşıyla ilgili hizmet verdiğine işaret etti. 
     




</TEXT>
</DOC>
