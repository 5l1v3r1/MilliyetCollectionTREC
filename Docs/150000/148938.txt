<DOC>
<DOCNO> 148938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur25.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, Kuzey Irak'taki gelişmeleri değerlendiriyor... 
</HEADLINE>
<TEXT>

     Kürt grupların Kerkük'e girmelerine ilişkin Ankara'ya henüz teyit edici bilgi gelmezken, Türkiye, bu bilginin doğrulanması durumunda, karar vermeden önce bazı faktörleri göz önünde bulunduracak. 
     Diplomatik kaynaklardan edinilen bilgiye göre, Ankara, Kerkük'e giren Kürtlerin sayısını ve bunların kalıcı olup olmadıklarını göz önünde bulunduracak. Ankara, bu sorulara yanıt verecek ve Kürt grupların Kerkük'e girdiğini teyit edecek bilgileri henüz almadı. 
     Müsteşar Yardımcısı Büyükelçi Ali Tuygan'ın dün ABD'nin Ankara Büyükelçisi Robert Pearson ile görüştüğünü, bu sabah da Dışişleri yetkilileriyle Amerikalı yetkililer arasında ikinci bir temasın olduğunu belirten kaynaklar, Dışişleri Bakanı ve Başbakan Yardımcısı Abdullah Gül'ün ise bu çerçevede henüz bir görüşmesinin olmadığını kaydediyorlar. 
     Kaynaklar, ABD'nin Türkiye'ye verdiği bazı garantilerin bulunduğuna işaret ederek, küçük bir grubun girişinin söz konusu olması ve bunların Kerkük'ten çıkarılmaları durumunda sorun olmayacağını, ancak bu grupların kalıcı olmaları durumunda sorun olacağını ve Türkiye'nin de bu gelişmeler ışığında ''gereğini yapacağını'' belirtiyorlar. 
     





</TEXT>
</DOC>
