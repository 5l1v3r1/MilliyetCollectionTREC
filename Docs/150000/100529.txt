<DOC>
<DOCNO> 100529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/soneko07.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'de 1 yılda oluşan sellerin faturası 22 trilyon TL. 
</HEADLINE>
<TEXT>

     Köy Hizmetleri 11. Bölge Müdürü Basri Baloğlu, Doğu Karadeniz'de 2001 yılından bugüne kadar meydana gelen 8 afette toplam 22 trilyon liralık hasar oluştuğunu söyledi. 
     Baloğlu, Doğu Karadeniz'in coğrafi özellikleri ve fiziki yapısı nedeniyle toprağın suyu zeminde tutmadığını, kurak bir havadan sonraki yağışların çatlamış toprağı alıp beraberinde götürdüğünü dile getirdi. 
     Vatandaşların yerleşim yerlerinde konut ve işyeri yaparken gerekli etüdleri yaptırmadıkları için binalarda zarar meydana geldiğini ifade eden Baloğlu şu bilgiyi verdi 
     ''Ancak, şunu unutmamak gerekiyor, Rize ve Giresun'da yağış miktarı son 50 yılın en büyük yağışıdır. Rize ilinde metrekareye 100 kilogramın üzerinde yağmur yağmıştır. Giresun'da da 20 Haziran'da yağan yağmur miktarı metrekareye 40 kilogramdır ve bu yağış 2 saatte düşmüştür. Bütün bu faktörler birleşince hem can, hem de mal kaybı olmaktadır. Doğu Karadeniz'de 2001 yılından bugüne kadar meydana gelen 8 afette toplam 22 trilyon liralık hasar oluştu. Artvin'de 11 Ekim 2001 tarihinde meydana gelen afette 440 milyar, Rize'de 11 Kasım 2001 tarihinde yaşanan afette 2 trilyon 861 milyar, Trabzon'da 20 Haziran 2002 tarihinde meydana gelen afette 1 trilyon 604 milyar 920 milyon, Rize'de 20 Haziran 2002 tarihinde yaşanan afette 2 trilyon 20 milyar, Artvin'de 20-21 Haziran 2002 tarihlerinde yaşanan afette 198 milyar, Giresun'da 20 Haziran 2002'de yaşanan afette 4 trilyon 756 milyar 879 milyon, Artvin'de 16 Temmuz 2002 tarihinde yaşanan afette ise 271 milyar 500 milyon lira olmak üzere toplam 12 trilyon 152 milyar 299 milyon lira maddi hasar oluşmuştur. Son olarak meydana gelen Rize afetindeki maddi hasar ise 10 trilyon lira olarak belirlenmiştir ve bölgede 2001 yılından günümüze kadar yaşanan felaketlerin hasarı toplam 22 trilyon lirayı bulmuştur.'' Baloğlu, söz konusu maddi hasarların büyük bölümünün giderildiğini de belirterek, Maliye Bakanlığı'ndan 8 trilyon liralık ödenek talebinde bulunulduğunu, diğer kesin tespitlerden sonra da örnek isteneceğini kaydetti. 
     





</TEXT>
</DOC>
