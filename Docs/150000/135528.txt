<DOC>
<DOCNO> 135528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sonspo21.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivasspor'a yardım kampanyası 71 milyar 327 milyon lira toplandı. 
</HEADLINE>
<TEXT>

     Sivasspor için başlatılan ''Şimdi Destek Zamanı'' adlı yardım kampanyası çerçevesinde, kamu kurum ve kuruluş çalışanlarından toplam 71 milyar 327 milyon lira toplandığı bildirildi. 
     Valiler Kararnamesi ile Gaziantep'e atanan Sivas Valisi Lütfullah Bilgin'in talimatıyla, kamu kurum ve kuruluşlarında çalışanların gönüllü olarak katıldığı yardım kampanyası çerçevesinde, bugüne kadar 71 milyar 327 milyon liranın toplandığı belirtildi. 
     Vali Bilgin, makamında düzenlediği toplantıda, kampanya çerçevesinde, son olarak TEDAŞ Müessese Müdürlüğü personelinden toplanan 1 milyar 800 milyon lirayı, aynı zamanda Sivasspor Kulübü Başkanı olan Belediye Başkanı Osman Seçilmiş'e teslim etti. 
     Toplantıda, Sivas'tan bir ''Yiğido'' olarak ayrıldığını belirten Bilgin, ''Görevde bulunduğum sürede Sivasspor'a her türlü desteği sağlama gayretinde bulundum. Sivasspor'a hizmet etmek demek, Sivas'a hizmet etmek demektir'' dedi. 
     Kulüp Başkanı Seçilmiş de Vali Lütfullah Bilgin'in, Sivasspor'un güzel ve sıkıntılı günlerinde yanında olduğunu belirterek, bugüne kadar kamu kurum ve kuruluş çalışanlarından, toplam 71 milyar 327 milyon lira toplandığını açıkladı. 
     Seçilmiş, bu paranın takımlarına büyük katkı sağlayacağını ifade etti. 
     Öte yandan, kentte başlatılan kampanyada, Sivas Serbest Muhasebeci ve Mali Müşavirler Odası tarafından toplanan 3 milyar 35 milyon lira da takımın ikinci Başkanı Ahmet Koçak'a teslim edildi. 
     





</TEXT>
</DOC>
