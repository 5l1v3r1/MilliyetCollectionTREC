<DOC>
<DOCNO> 144038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur34.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanık Rizeli, kullanılmayan köprüyü tarla yaptı.. 
</HEADLINE>
<TEXT>

     Rize'de bir kişi, arazisine yıllar önce yaptırılan ve hizmete açılmayan köprünün üzerinde, toprak serip sebze yetiştirmeye başladı. 
     Hüseyin Karadeniz, yaptığı açıklamada, Derepazarı İlçesi Subaşı Mahallesi'ndeki Subaşı Deresi üzerine, dönemin belediye başkanı tarafından 20 yıl önce yaptırılan köprünün kendi arazisi üzerinde olduğunu söyledi. 
     Köprü inşa edilirken kendisinin Almanya'da olduğunu anlatan Karadeniz, ''Köprüyü benden izin almadan yaptılar. Arazime köprü yapıldığını öğrenince köprünün hizmete açılmasına karşı çıktım. Bu nedenle köprü, ulaşıma açılmadı. Mahalleliler, ulaşımlarını yan taraftaki eski köprüden sağlıyor'' dedi. 
     Boş kalan köprüyü değerlendirmeye karar verdiğini dile getiren Karadeniz, ''Köprünün üzerine toprak serdim. Üzerinde lahana, mısır ve çeşitli sebzeler ekiyorum'' diye konuştu. 
     





</TEXT>
</DOC>
