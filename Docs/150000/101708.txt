<DOC>
<DOCNO> 101708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur23.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş "DSP, CHP ve YTP'nin birlikteliği gerekiyor" 
</HEADLINE>
<TEXT>

     Eski Devlet Bakanı Kemal Derviş, merkez solda çağdaş güçlerin birlikteliği için çalıştığını ifade ederek, ''Mutlaka bu birlikteliği sağlamak gerekiyor'' dedi. 
     Derviş, Türk-İş Genel Başkanı Bayram Meral ile Yol-İş Sendikası Genel Merkezi'nde öğle yemeğinde biraraya geldi. 
     Kemal Derviş, yemeğin ardından gazetecilere yaptığı açıklamada, durumu değerlendirdiklerini ifade ederek, ''İkimiz de merkez solda çağdaş güçlerin birlikteliği için çalışıyoruz'' dedi. 
     Çağdaş, ilerici güçlerin Meclis'te çalışabilmesinin önemli olduğunu söyleyen Derviş, dar gelirlilerin, sanayicinin, çiftçinin, sorunlarına çözüm bulunması için birlikteliğin sağlanması gerektiğini kaydetti. 
     DSP, CHP, YTP'nin yaklaşımlarının birbirine benzediğine, bu partilerdeki kadroların bir kısmının geçmişte birlikte çalıştığına dikkati çeken Derviş, şöyle konuştu 
     ''Gerçekten Türkiye'nin kolay olmayan anında bu güçlerin el ele verip Meclis'e güçlerini taşımaları çok daha istikrarlı, ekonomiyi çok daha hızlı bir büyümeye götürecek ve özellikle dar gelirli vatandaşın işsizlik, geçim sorunlarına daha hızlı, daha köklü çözümler getirecektir. Mutlaka bu arayışın içindeyiz. Mutlaka bu birlikteliği sağlamak gerekiyor.'' Derviş, Bayram Meral ile yaptığı görüşmenin bu açılardan çok yararlı geçtiğini sözlerine ekledi. 
     
     MERAL'İN SÖZLERİ 
     Türk-iş Genel Başkanı Bayram Meral de Türkiye'deki siyasi partilerin sayısının 50'ye yaklaştığını hatırlatarak, bunların bir çoğunun programlarının, düşüncelerinin birbirine uygun olduğunu, ancak biraraya gelme olanakları bulunmadığını söyledi. Bunun ülkede bir çok kargaşaya neden olduğunu ifade eden Meral, ''Planı, programı, düşünceleri birbirine yakın olan partiler birlikte hareket etmelidir'' dedi. 
     Meral, bu şekilde hem seçmenin işinin kolaylaşacağını hem de Meclis'te hizmetin yolunun açılacağını ifade ederek, Kemal Derviş'le bu konuları görüştüklerini kaydetti. 
     Derviş, bir gazetecinin, ''Siz bu arayışları daha ne kadar sürdüreceksiniz ve bu başarısız olursa YTP'ye geçecek misiniz '' sorusuna, ''Bu mutlaka başarılı olmalıdır, diye düşünüyorum. Onun ötesinde bir şeyi söylemek istemiyorum'' karşılığını verdi. 
     Bayram Meral de, ''YTP şu anda DTP ile işbirliği yapma yolunda. Onunla işbirliği yapıyorsa, DSP ile CHP ile neden yapmıyor Umuyorum ki, siyasilerimiz bunu oturur, tartışır ve ülkede sorun yaratma yerine sorunları aza indirir'' dedi. 
     





</TEXT>
</DOC>
