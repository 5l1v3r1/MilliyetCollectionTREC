<DOC>
<DOCNO> 144555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/soneko01.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener "Ekonomik verilerin sağlıklı bir şekilde işlediği görüldü" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ekonomi toplantısı sonucunda ekonomik verilerin sağlıklı bir şekilde işlediğinin görüldüğünü bildirdi. 
     Abdüllatif Şener, Başbakanlık'taki ekonomi toplantısının ardından yaptığı açıklamada, şu anda içinde bulunulan durum ile bütçe uygulamaları ve diğer tedbirlerin gözden geçirildiğini açıkladı. 
     Toplantıda ayrıca, makroekonomik hedeflere ulaşılabilmesi açısından ekonominin gidişatı üzerinde görüş alışverişinde de bulunulduğunu anlatan Şener, ''Toplantı sonucunda, ekonomik verilerin sağlıklı bir şekilde işlediği görüldü'' dedi. 
     2003 yılı bütçesine değinen ve bütçe disiplinine verdikleri önemi belirten Şener, yüzde 6.5'luk faiz dışı fazla hedefine atıfta bulunarak, şu anda ortaya çıkan rakamların öngörülen hedeflerin üzerinde olduğunu ifade etti. 
     Geçici bütçenin ilk 2 aylık rakamlarına göre, faiz dışı fazlada öngörülenin yaklaşık 2 katına ulaşıldığını anlatan Şener, geçen yılın ilk 2 ayında 2.6 katrilyon lira olan faiz dışı fazlanın, bu yılın aynı döneminde 4.3 katrilyon lirayı bulduğunu kaydetti. 
     İlk 2 aylık verilerde, vergi gelirleri açısından da öngörülen rakamın 600 trilyon lira üzerine çıkıldığını açıklayan Şener, 11 katrilyon 573 trilyon lira tutarında vergi geliri elde edildiğini bildirdi. 
     
     VERGİ BARIŞI MÜRACAATLARI 
     Vergi barışında müracaatların başladığını ve bu ay sonuna kadar devam edeceğini de hatırlatan Şener, şimdiye kadar 850 bin mükellefin vergi barışından yaralanmak üzere başvurduğunu açıkladı. 
     Buradan 750 trilyon liralık bir gelir beklentisi olduğunu kaydeden Şener, ''En azından 3 katı tutarda bir gelirin gerçekleşeceği anlaşılıyor'' dedi. 
     
     ÖZELLEŞTİRME 
     Özelleştirme programına da değinen Şener, gelinen noktada beklenenin ötesinde bir talep olduğunun görüldüğünü kaydetti. 
     İhaleye çıkan 6 kuruluşun tamamına teklif verildiğini ve ihale prosedürünün tamamlandığını ifade eden Başbakan Yardımcısı, ilanları yapılan 7 kuruluşa da tahminlerin çok üstünde teklif olduğunun görüldüğünü vurguladı. 
     
     SORULAR 
     Bir gazetecinin, ''Ek vergi var mı '' sorusu üzerine Şener, ''Daha önce açıkladıklarımız dışında herhangi bir tedbire ilişkin olarak bir görüşme yapılmamıştır'' dedi. 
     Niyet mektubuna ilişkin olarak da Şener, ''Bildiğiniz gibi 4. niyet mektubu ile ilgili çalışmalar son safhaya girmiştir. Kısa bir süre içinde neticelenecektir'' diye konuştu. 
     
     PİYASALARDAKİ HAREKETLİLİK 
     Şener, ''Piyasaları rahatlatmaya dönük başka önlem alınacak mı '' sorusu üzerine de, şu anda piyasalarda görülen hareketliliğin normal karşılanması gerektiğini belirterek, şöyle devam etti 
     ''Çünkü, daha önce ABD ile sağlanabilecek, bir Irak operasyonuna yönelik tam işbirliğine bağlı, 6 milyar dolar Türkiye'ye giriş olacağına yönelik piyasaların beklentisi vardı. Yani piyasaların satın almış olduğu bir rakam vardı. 
     Piyasalarda bu tip satın almalara karşı beklentiler zaman zaman oluşur. Böyle bir beklentiyle bağlantılı olarak farklı bir durum ortaya çıkmış olduğu için sadece daha önce satın alınmış beklentiye bağlı olarak, makul bir hareketlenme olmuştur. Ama bu hareketlenmenin hangi noktalar içinde olduğu da anlaşılmıştır. Önümüzdeki günlerde bu daha reel zemin içinde hükümetin uyguladığı kararlı istikrar politikaları çerçevesinde değerlendirilecektir ve bu yapı içerisinde de herhangi bir olumsuzluk görülmeyecektir.'' 
     





</TEXT>
</DOC>
