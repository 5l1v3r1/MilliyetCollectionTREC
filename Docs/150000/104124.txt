<DOC>
<DOCNO> 104124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/siyaset/siy02.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlere oy müjdesi 
</HEADLINE>
<TEXT>

Milliyet yazdı, YSK Başkanı Algan, üniversiteyi kazanan 150 bin genç seçmene tatilci formülü geliştirdi. Listelerin askı süresi de 29 Ağustos’a kadar uzatıldı... 
     ERSAN ATAR, GÖKÇER TAHİNCİOĞLU Ankara 

     Yüksek Seçim Kurulu, bu yıl üniversiteyi kazanan öğrencilerin kayıt yaptıracakları okullarda ya da şehirlerde oy kullanabilmeleri için formül buldu. YSK, sorunu tatilci formülüyle çözdü. Normal takvime göre bugün askıdan indirilecek sandık seçmen listelerinin 29 Ağustos’a kadar askıda kalması kararlaştırıldı. Tatil yörelerinde 3 günlüğüne bürolar da kurulacak. 
     Milliyet’in haberinin ardından öğrenci ve velilerden YSK’ya çok sayıda telefon geldi. Seçimlerde ilk kez oy kullanacak gençler, üniversite sınav sonuçlarının yeni açıklandığını ve şu anda nereye gideceklerini bildiklerini, ancak seçmen listelerine kayıt yaptırabilmek için zamana ihtiyaç duyduklarını bildirdi. 
     
     Tatilci formülü 
     Bunun üzerine YSK, normal seçim takvimine göre bugün 17.00’de askıdan indirilecek seçmen listelerinin bir süre daha askıda kalmasının sorunu çözebileceğini belirledi. YSK Başkanı Tufan Algan, konuyla ilgili olarak Kurul’u dün topladı. Toplantıda seçmen listelerinin 29 Ağustos saat 17.00’ye kadar askıda kalması kararlaştırıldı. Bu sürede üniversiteyi kazanan genç seçmenler halen oturdukları ilçenin seçim kuruluna nüfus cüzdanlarıyla başvurup seçimlerin yapılacağı 3 Kasım’da, kazandıkları okulun bulunduğu ilçede oturuyor olacaklarını belirtecek. Öğrenciler bu başvuru sırasında gidecekleri yerlerde, 3 Kasım’da hangi adreste oturacaklarını bildirecek. 
     İlçe seçim kurulları, bu başvuruları ilgili ilçenin seçim kurulu başkanlığına bildirecek ve kesin seçmen listeleri buna göre belirlenecek. Böylelikle sayıları 150 bini bulan öğrenci seçmenler, 3 Kasım’da kazanmış oldukları üniversitelerin bulunduğu seçim çevresinde oy kullanabilecek. 
     
     Tatilciler için 3 günlük bürolar 
     YSK, kütüklerin yenilenmesinin yaza denk düşmesi nedeniyle tatilciler için de aynı formülü geliştirdi. Tatilcilerin yoğun olduğu Antalya başta olmak üzere kapasitesi sınırlı olan ilçe seçim kurullarında izdiham yaşandı. Kurul, sorunun çözülebilmesi için tatil yörelerindeki il seçim kurullarına ek olarak 3 günlüğüne büro oluşturmayı kararlaştırdı. 
     
Gençler ne yapacak      YSK’nın dün aldığı "seçmen kütüklerinin askı süresinin 3 gün uzatılması" kararı şöyle işleyecek Üniversiteyi kazanan öğrenci, halen oturduğu yerin ilçe seçim kuruluna gidecek. Kredi Yurtlar Kurumu’na bağlı bir yurt çıkmışsa bu yurdun adresini veya öğrenim için gideceği yerdeki adresi belli ise oranın adresini ilçe seçim kuruluna bildirecek. Öğrencinin şu anda bulunduğu ilçe seçim kurulu, verilen adresteki ilçe seçim kuruluna yazı yazarak, bu öğrencinin orada oy kullanacağını aktaracak. Öğrencinin ismi o yerdeki sandığa işlenecek. Gençler de 3 Kasım’da böylece oy kullanabilecek. 
     



 SİYASET 



















</TEXT>
</DOC>
