<DOC>
<DOCNO> 109582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/ekonomi/eko03.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zengin olmak isteyenler müze açmaya kalkmasın 
</HEADLINE>
<TEXT>

TÜSİAD toplantısına Rahmi Koç Müzesi’nde ev sahipliği yapan Koç, kapıda kesilen bilet paralarının sadece aydınlatmaya yettiğini belirtti ve işadamlarına Zengin olmak istiyorsanız müze kurmayın’ tavsiyesinde bulundu 
     EKONOMİ SERVİSİ 

     Rahmi M. Koç Müzesi’nde düzenlenen TÜSİAD Yüksek İstişare Konseyi YİK Toplantısı’na ev sahipliği yapan Koç Holding Yönetim Kurulu Başkanı Rahmi Koç, YİK toplantısının ardından verilen yemekte esprili bir konuşma yaptı. 
     Koç, sözlerine "Tatile çıkmadan evvel sekreterim TÜSİAD’ın toplantısının müzede yapılacağını ve konuşma yapmamı istediklerini söyledi. Ben de başkana ne konuşacağımı sorunca, "Toplantıda zaten ekonomi ve siyaset konuşulacak. Siz de müze hakkında bir konuşma yapın dedi" sözüyle başlayan Koç, TÜSİAD üyelerine, "Zengin olmak istiyorsanız müze kurmayın" dedi. 
     
     Oyuncak tren örnek oldu 
     Koç, kendisine müze hakkında en çok "Neden müze kurduğu , Müzede kaç eser sergilendiği ’, Sergilenen eserlerin nasıl temin edildiği ’ ve Müzede gerçekleştirilecek sosyal faaliyetlerde tenzilat yapıp yapmayacakları ’ sorularının yöneltildiğini söyledi. 
     Eski eserlere merakının oluşmasında, çocukluk dönemlerinde babasının yurtdışı gezilerden kendisine armağan olarak getirdiği oyuncak trenlerin etkisinin olduğunu dile getiren Koç, daha sonraki yıllarda Henry Ford Müzesi’ni görüp çok etkilendiğini ve o yıllarda kafasında bir müze fikrinin oluşmaya başladığını anlattı. 
     
     Çocuklar Sultan Vagonu’nda zıplıyor 
     Camekan dışında sergilenen eserlerin ellenmesini eleştiren Koç, "Büyükse içine giriyor, sigara içiyor, çocuklar Sultan Vagonu’nun kadifeleri üzerinde zıplıyor, o bakımdan biraz tahribat oluyor" dedi. 
     
     Türkler restorasyon işini bilmiyor 
     Eserlerin bit pazarlarından, Fransa ve İngitere’deki küçük mezatlardan, müzayedelerden elde edildiğini belirten Koç, alınan eserlerin restorasyonunun maliyetinin yurtdışında yüksek olması nedeniyle, İstanbul’da bu amaca yönelik bir ekip kurduklarını söyledi. Restorasyon konusunda "Tabii Türkler restore et dediğin zaman pırıl pırıl parlatıyor, temizliyor bütün şeyini alıyor. Onun için İngilizler’i çağırdık. Dışarıdan malzeme getirdik" diyen Koç, eserlerin müzelerde çeşitli bölümlerde sergilendiğini kaydetti. 
     
     Denizaltı için deniz işgal parası 
     Rahmi Koç, "Müzeye denizaltı getirdik. Buna karşılık devlet bizden denizi işgal parası istedi" diye konuştu. Koç, ziyaretçilerin çoğunun çocuk olduğunu ve ziyaretçi çocuklar için çocuk programı yaptıklarını söyledi. 
     
     Bilet parası masraflara yetmiyor 
     Koç, müzede 5 bin 746’sı sergilenen olmak üzere toplam 7 bin eser bulunduğunu bildirdi. Rahmi Koç, müzelerin para kazanmasının mümkün olmadığını, kapıda kesilen biletlerden sadece aydınlatma giderinin ya da bir güvenlik görevlisinin maaşının ödenebildiğini belirterek, bu nedenle gelir elde etmek için faaliyetlere başladıklarını söyledi. Koç, müzenin elektrik ve su kullanımında daha düşük bir bedel ödemesi talebine karşılık, yetkili mercilerden kamu hizmeti görmedikleri yanıtını aldıklarını belirtti. 
     
     



 EKONOMİ 


















</TEXT>
</DOC>
