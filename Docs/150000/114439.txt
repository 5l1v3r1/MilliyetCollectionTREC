<DOC>
<DOCNO> 114439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/soneko10.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari Ücret Tespit Komisyonu toplandı... 
</HEADLINE>
<TEXT>

     Asgari Ücret Tespit Komisyonu, 1 Ocak 2003 tarihinden itibaren geçerli olacak yeni ücreti belirleme çalışmalarına başladı. 
     Komisyonun toplantısının açılışında konuşan Çalışma ve Sosyal Güvenlik Bakanı Nejat Arseven, çalışma hayatının temel unsurlarından olan asgari ücretin, uygulanması zorunlu en düşük ücreti ifade ettiğini belirtti. 
     Arseven, bu yılın sonuna kadar uygulanacak asgari ücretin 16 yaşından büyük çalışanlar için aylık brüt 250 milyon 875 bin lira net ise 184 milyon 251 bin 937 lira olduğunu anımsatarak, yürürlükteki asgari ücretin işverene maliyetinin 332 milyon 811 bin 651 lira olduğunu söyledi. 
     Asgari ücretle çalışan bir işçi için devlete 148 milyon lira civarında ödeme yapıldığını belirten Arseven, asgari ücret düzeyinde ücret alan bir işçi için, işverenin, SSK taban ücreti ile asgari ücret arasındaki fark nedeniyle işçiye ödemediği ücretin sigorta prim farkını ödemek zorunda bulunduğunu kaydetti. 
     İşçilik maliyetlerinin yüksekliğinin, düşük istihdamın ve kayıt dışı çalışmanın bir nedenini oluşturduğunu anlatan Arseven, istihdam üzerindeki yüklerle küresel bir yarışma içinde olan Türkiye'de, yeni iş alanları açmanın oldukça güç olduğunu söyledi. 
     
     ANAYASA DEĞİŞİKLİĞİNE UYGUN 

     Nejat Arseven, Anayasa'nın bazı maddelerinde geçen yıl yapılan değişikliklerden birinin asgari ücrete ilişkin olduğunu anımsatarak, şöyle devam etti 
     ''Anayasamızın 55. maddesinde yapılan değişikliğe göre, asgari ücretin tespitinde, ülkenin ekonomik durumunun yanında, çalışanların geçim şartlarının da göz önünde bulundurulması gerekmektedir. Maddenin, daha önceki metnindeki 'asgari ücretin tespitinde, ülkenin ekonomik ve sosyal durumu' ifadesinde yer alan sosyal durum, 'çalışanların geçim şartları' şeklinde değiştirilmiştir. Anayasa değişikliği ile getirilmiş bulunan geçim şartları kavramının, Komisyon tarafından değerlendirilmesinin uygun olacağı görüşündeyim. Son dönemlerde, ekonomik programlar dikkate alınarak belirlenen asgari ücret, geçim şartları kavramının dışında kalmıştır.'' 
     
     TİSK TEMSİLCİSİ 

     TİSK Temsilcisi Nihat Yüksel ise asgari ücretin 1 Ocak 2002 tarihinden itibaren geçerli olmak üzere yüzde 32.2, 1 Temmuz 2002 tarihinden itibaren de yüzde 13 oranında artırıldığına dikkat çekerek, aynı yıl için hükümetin TÜFE hedefinin yüzde 35 olduğunu ve bu hedefin yüzde 33 oranında gerçekleşeceğinin açıklık kazandığını söyledi. 
     Yüksel, brüt asgari ücret üzerinden yapılan kanuni ödemelerle işverenlerin istihdam yaratamadığını ve özellikle KOBİ'lerin adeta kayıt dışı kalmaya zorlandığını savundu. 
     Zor ekonomik koşullar ortamında asgari ücretin artırılmasına her zamankinden çok daha ihtiyaç bulunduğunu belirten Yüksel, asgari ücretin, kayıt dışını teşvik etmeyecek düzeyde belirlenmesini, asgari ücretteki yaş ayrımının 16 değil, Avrupa Birliği ülkelerindeki gibi 20 yaş üstü olması gerektiğini anlattı. 
     Yüksel, yürürlükteki asgari ücretin, toplu iş sözleşmesi kapsamındaki işyerlerinde uygulanmaması ve asgari ücretin tespitinde, çalışan işçinin ailesinin değil sadece kendisinin dikkate alınması gerektiğini kaydetti. 
     
     TÜRK-İŞ TEMSİLCİSİ 

     Türk-İş Genel Eğitim Sekreteri Salih Kılıç ise son 3 yıldır belirlenen asgari ücretin IMF'ye verilen taahhütler çerçevesinde, siyasal müdahalelerle sonuçlandığını savunarak, komisyonun, son 3 yıldır işveren ve hükümet işbirliği ile ücreti belirlediğini ileri sürdü. 
     Son 24 ayda, asgari ücretle çalışan bir işçinin toplam kaybının 1 milyar 800 milyon lirayı aştığını belirten Kılıç, asgari ücrette yüzde 26.6 oranında kesinti yapıldığını söyledi. 
     Kılıç, asgari ücretin vergi dışı bırakılması konusunda hükümetlerin yetkisi bulunduğunu anımsatarak, bugüne kadar bu yetkinin hükümetlerce kullanılmadığını ifade etti. Kılıç, asgari ücreti vergi dışı bırakmasını istedi. 
     Salih Kılıç, en düşük devlet memuru maaşının 1 Ekim 2002'den itibaren net 364 milyon lira olduğuna işaret ederek, bu rakamın, asgari ücret çalışmaları sırasında dikkate alınmasını istedi. 
     Asgari Ücret Tespit Komisyonu 5 işçi, 5 işveren ve 5 hükümet temsilcisi olmak üzere, 15 üyeden oluşuyor. Asgari Ücret Tespit Komisyonu, ikinci toplantısını 19 Kasım Salı günü yapacak. 
     





</TEXT>
</DOC>
