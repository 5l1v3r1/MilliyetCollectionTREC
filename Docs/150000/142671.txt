<DOC>
<DOCNO> 142671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/soneko10.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasaların tedirginliği arttı... 
</HEADLINE>
<TEXT>

     Yeni hükümet ve tezkere beklentisi içindeki piyasaların tedirginliği, ABD Dışişleri Bakanı Colin Powell'ın Türkiye'ye yardımla ilgili olarak ''Paket masada değil'' açıklamasıyla arttı. 
     Piyasa açılışında faiz yüzde 60'ın üzerine yükselirken, dolar 1 milyon 656 bin lirayı gördü. Borsa'da seansın ilk dakikalarında yüzde 1.80'lik kayıp oluştu. 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli, bugün valörlü tahvilin basit getirisi yüzde ilk işlem dakikalarında yüzde 59.69'a, bileşik getirisi ise yüzde 60.11'e yükseldi. Bu kağıdın bileşik faizi daha sonra yüzde 59.97 seviyesine geriledi. 
     Dünkü piyasa kapanışında bu kağıdın aynı gün valörlü işlemlerinde basit getiri yüzde 57.80, bileşik getiri ise yüzde 58.15 olarak belirlenmişti. 
     
     DOLAR YÜKSELDİ 

     Serbest piyasada dün 1 milyon 645 bin liradan kapanan dolar, 1 milyon 656 bin liradan, 1 milyon 788 bin liradan kapanan Euro 1 milyon 787 bin liradan açıldı. 
     Saat 10 15 itibariyle dolar 1 milyon 644 bin lira alış, 1 milyon 648 bin lira satış fiyatıyla işlem gördü. Euro'da ise 1 milyon 779 bin liralık alış, 1 milyon 784 bin liralık satış fiyatı oluştu. 
     Bankalararası dolar kotasyonlarında 1 milyon 658-660 bin liralık satış fiyatıyla güne başlayan dolar, halen 1 milyon 649-6 bin lira seviyesinde işlem görüyor. 
     
     BORSA GERİLEDİ 

     İstanbul Menkul Kıymetler Borsası İMKB Ulusal 100 Endeksi 1. seansın ilk dakikalarında yüzde 1.80'lik kayıp yaşadı. 
     46.20 puanlık gerilemeyle 10,620.43 puandan seansa başlayan endeks, ilk 45 dakika içinde en düşük 10,474.59 puana kadar indi. Bu seviyeye göre endeksteki kayıp yüzde 1.80 olarak hesaplandı. 
     Düşük hacimli hareketlerle seansın ilk yarısı yüzde 0.93 kayıpla 10,567.31 puandan geçildi. 
     
     ''POWELL'IN AÇIKLAMASI OLUMSUZ ALGILANDI'' 

     Şeker Yatırım Portföy Yönetimi Müdür Yardımcısı Aslı Yüksel, piyasada yeni hükümet ve tezkere beklentisi içinde tedirgin hareketlerin yaşandığını belirtti. 
     ABD'den Türkiye'ye ilişkin yapılan çeşitli açıklamaların dikkatle izlendiğini vurgulayan Yüksel, son olarak ABD Dışişleri Bakanı Colin Powell'ın mesajının olumsuz algılandığını ve piyasada etkisini hemen hissettirdiğini söyledi. 
     ABD Temsilciler Meclisi'nin Tahsisler Komitesi'nde, bakanlığının 2004 yılı bütçe talebine ilişkin olarak Amerikan milletvekillerinin sorularını yanıtlayan Powell, Türkiye ile anlaşma sağlanırsa, 6 milyar dolarlık yardım paketi için nasıl bir bütçe düzenlemesi yapılacağına ilişkin soru üzerine, ''Şu anda paket masada değil'' açıklamasını yapmıştı. 

     
</TEXT>
</DOC>
