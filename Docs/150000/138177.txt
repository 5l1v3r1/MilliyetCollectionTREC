<DOC>
<DOCNO> 138177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun22.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac, Irak'ta savaşa gerek görmediğini yineledi... 
</HEADLINE>
<TEXT>

     Fransa Cumhurbaşkanı Jacques Chirac, Irak krizini çözümde savaş yoluna başvurulması için henüz erken olduğunu yineleyerek, BM silah denetçilerinin soruna barışçı çözüm bulabileceğini söyledi. 
     Chirac, Afrika liderleriyle Paris'te yaptığı zirvenin sonunda düzenlediği basın toplantısında, ''her şeyin, Irak'ın silahsızlanması amacına askeri yollarla değil, denetimler vasıtasıyla, barışçı yollarla ulaşılabileceğini gösterdiğini'' belirtti. 
     BM denetçilerinin şeflerinin geçen Cuma günü BM Güvenlik Konseyi'ne sunduğu ve Irak'tan daha çok işbirliği yapması istenen raporu hatırlatan Chirac, bu konuda ilerlemeler olduğuna işaret etti. 
     Chirac, ''ABD ve müttefiklerinin Güvenlik Konseyi'ne karşı çıkarak Irak'a savaş başlatması durumunda, BM'nin önemli zarar görüp görmeyeceği''ne ilişkin bir soruya, BM'nin geleceğiyle ilgili endişeleri bulunmadığı yanıtını vererek, herhangi bir savaştan sonraki yeniden yapılanma sürecinde BM'nin kilit rolü olacağı görüşünü yineledi. 
     Chirac, ''BM'siz bir savaş tahayyül edebilirsiniz, ancak BM'siz barış düşünemezsiniz'' dedi. 
     





</TEXT>
</DOC>
