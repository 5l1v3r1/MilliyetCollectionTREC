<DOC>
<DOCNO> 123741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/soneko09.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev mantarlar görenleri hayrete düşürüyor... 
</HEADLINE>
<TEXT>

     Kayseri'de, bir caminin bodrum katında yetiştirilen dev mantarlar, görenleri şaşırtıyor. 
     Talas İlçesi'ndeki Mihraboğlu Camisinin bodrum katında 2 yıldır üretim yapan Mıhçılar Mantar'ın sahibi Nihat Mıhçı, her biri 750 gram ağırlığında olan mantarlar yetiştiriyor. 
     Nihat Mıhçı, gecesini gündüzüne katarak büyük bir özveriyle çalıştığı için kaliteli dev mantarlar yetiştirdiğini belirtti. 
     Yetiştirdiği dev mantarların, görenlerin çok şaşırttığını bu nedenle mantarlarının doğa mantarı veya hormonlu sanıldığını kaydeden Mıhçı, şunları anlattı 
     ''Kendi elimle yetiştirdiğim mantarlarımda, kesinlikle hormon yoktur. Bu kadar büyümelerinin sebebi ise üretim aşamasında gösterdiğim aşırı özendir. Mantarlara adeta çocuklarım gibi bakıyorum. Gecemi gündüzümü katarak yetiştirdiğim mantarların ortam sıcaklığına, sulama saatlerine dikkat ediyorum. En ufak bir hastalık belirtisi gördüğümde gerekirse sabaha kadar başlarını bekleyip onları iyileştirmeye çalışıyorum. Normalde bilimsel verilere göre 10 kilogramlık yetiştirme toprağında 2-2.5 kilogram mantar yetişir. Ancak ben mantarlarıma gözüm gibi bakarak, bu rakamı 3-3.5 kilograma çıkarıyorum.'' 
     
     MANTARLAR ARABESK DİNLEYEREK BÜYÜYOR 

     Mantarların bakımı için çoğu zaman sabahlamak zorunda kaldığını söyleyen Mıhçı, bu süre içinde dinlediği müziğin mantarlara iyi geldiğini düşünüyor. 
     Üretim merkezinde kendisinin sürekli arabesk müzik dinlediğini kaydeden Mıhçı, ''Mantarların bakımı çocuk bakımından daha çok özen gerektiriyor. Bazen sabahlara kadar onların yanında kalıyorum ve mantarlarıma çocuklarım gibi özen gösteriyorum. Bu süre içinde genelde arabesk müzik dinliyorum. Dolayısıyla mantarlarda arabesk dinleyerek büyüyor. Belki mantarların bu kadar büyümesinde müzikte etkili oluyordur'' diye konuştu. 
     
     ''EĞİTİM EKSİKLİĞİ MANTAR ÜRETİMİNİ ENGELLİYOR'' 

     Mantar yetiştirmenin çok hassasiyet gerektirdiğini hatırlatan Mıhçı, eğitim eksikliğinin üretimi olumsuz etkilediğini belirtti. Mıhçı, şöyle devam etti 
     ''Bildiğim kadarıyla Kayseri'de mantar üretimi konusunda bir eğitim kursu yok. Biz tecrübelerimizle üretimi en sağlıklı bir şekilde yapmaya çalışıyoruz. Ancak, zaman zaman bilmediğimiz hastalıklarla karşılaşıyoruz. Bu sorunların çözümü için de başvuracak uzman bulmakta zorlanıyoruz. Bu konuda eğitim programları düzenlenirse, tüm üreticiler benimki gibi kaliteli ve dev boyutlarda mantar üretebilirler ve mantar üretiminin ekonomiye katkısı daha da artar. Çünkü pazar sıkıntımız yok, ürettiğimiz tüm ürünler kolayca satılıyor. Tek sorun üretimde karşılaştığımız zorluklar.'' 
     





</TEXT>
</DOC>
