<DOC>
<DOCNO> 113905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sonspo05.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor 1 puana sevinemedi 
</HEADLINE>
<TEXT>

     Adanaspor Teknik Direktörü Bahri Kaya, Fenerbbahçe karşısında İstanbul deplasmanında kazanılan 1 puana sevinemediklerini söyledi. 
     Fenerbahçe karşısında her iki yarıda da rakiplerine oranla üstün oynadıklarını ve çok gol kaçırdıklarını hatırlatan Bahri Kaya, ''Türkiye izledi. Gününde olmayan Fenerbahçe elimizden zor kurtuldu'' dedi. 
     Kaya, başta kaleci Murat Şahin olmak üzere tüm futbolcuların görevlerini yaptıklarını ve gol pozisyonlarını cömert bir biçimde harcadıklarını ifade ederek, şunları kaydetti 
     ''Fenerbahçe maçından puan alacağımıza inanıyordum. Gerçekten maç boyunca iyi oynadık. Rakibimizden daha çok gol fırsatı bulduk. Ancak bunları gole çeviremedik. Samimi söylemek gerekirse, 1 puana sevinemedik, kaybedilen 2 puana üzüldük. 
     Herşeye rağmen haftayı puanla kapattığımız için mutluyuz. Şimdi, sahamızda yapacağımız Elazığspor maçının hazırlıklarına başlayacağız.'' 
     





</TEXT>
</DOC>
