<DOC>
<DOCNO> 103033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/guncel/gun06.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen kopya çekerek yetişiyor 
</HEADLINE>
<TEXT>

Öğretmen adayı öğrenciler üzerinde yapılan araştırmaya göre yüzde 46 birkaç kez, yüzde 5.5 sık sık kopya çekiyor 
     SİBEL KAHRAMAN İstanbul 

     Sınavlarda öğrencilerin başında titizlikle duran ve kopya çekmemeleri için önlemler alan öğretmenlerin de kopya çekerek yetiştikleri ortaya çıktı. Marmara Üniversitesi Atatürk Eğitim Fakültesi öğretim üyeleri Doç. Dr. Sefer Ada ve Doç. Dr. Münevver Çetin’in fakültedeki öğrencilerle yaptığı araştırma, öğretmen adaylarının yüzde 46.5’inin birkaç kez, yüzde 33.8’inin ara sıra, yüzde 5.5’inin de sık sık kopya çektiğini açığa çıkardı. 
     
     Kopya yaşı 12 
     2001 - 2002 öğretim yılında fakülteye devam eden 458 öğrenci üzerinde yapılan araştırmada öğretmen adaylarına 44 soru soruldu. 
     Sonuçlara göre öğrenciler kopya çekmeye ilköğretimin ikinci kademesinde, yani 12 - 15 yaşlarında başlıyor. Üniversite hayatında öğretmen adaylarının yüzde 33.2’si branş derslerinde kopya çekerken, bunu yüzde 18.3’le genel kültür dersleri izliyor. 
     Öğrencilerin yüzde 37.3’ü kopya çekmelerinin en önemli nedeni olarak, öğretmenin sınavlarda kitaptaki bilgiyi noktası, virgülüne kadar aynen istemesini gösteriyor. Bunu yüzde 20 ile yüksek not alma ve çalıştığı halde hatırlamak için kopya çekenler izliyor. Buna göre, sınavlarda kitap bilgilerini aynen izlemek ve öğretmenin bu değerlendirmeye göre not vermesi, öğrenciyi ezberlemeye sevk ediyor. 
     YÖK yönetmeliğinin 9. maddesine göre kopya çekmenin cezası bir veya iki yarıyıl için okuldan uzaklaştırmayı gerektiriyor. 
     



 GÜNCEL 




















</TEXT>
</DOC>
