<DOC>
<DOCNO> 125035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur03.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli gümrük memurunun "müthiş" serveti 
</HEADLINE>
<TEXT>

     Ankara Cumhuriyet Başsavcılığı, 22 dairesi, bankalarda yüklü miktarda hesabı bulunan emekli Gümrük Muhafaza Kısım Amiri Ali Özdemir hakkında, ''haksız mal varlığı edindiği'' iddiasıyla 5 yıla kadar hapis istemiyle davası açtı. 
     Ankara 4. Asliye Ceza Mahkemesi'ne açılan davanın iddianamesinde, Özdemir'in, Ankara Gümrük Muhafaza Başmüdürlüğü'nde 1975 yılında yardımcı hizmetler sınıfında göreve başladığı ve 1999 yılında Gümrük Muhafaza Kısım Amirliği görevinden emekliye ayrıldığı belirtildi. 
     Özdemir'in, ''mal varlığında aşırı artış olduğu'' yönünde eski İçişleri Bakanı Saadettin Tantan'a yazılan ihbar dilekçesi üzerine, Gümrük Muhafaza Kontrolörlüğü'nce soruşturma yapıldığı ve rapor düzenlendiği ifade edilen iddianamede, sanığın mal bildirimi beyannamelerindeki farklılığa dikkat çekildi. 
     Toplanan bilgi ve belgeler bir arada değerlendirildiğinde, veraset yoluyla intikal eden gayrimenkullerin dışında kendisi, eşi ve çocuklarına ait mallar iddianameye göre şöyle 
     -Çoğu İzmir'de 22 daire, -Ankara ve Kars'ta toplam bin 772 metrekare arsa, -Yapı Kredi Bankası'nda 31 Aralık 1997 tarihi itibariyle 20 bin dolar, aynı bankanın farklı bir hesap numarasında 3 Temmuz 1998'de 17 bin dolar, başka bir hesapta da 12 Mart 1997'de 1 milyar 100 milyon lira repo yatırımı, aynı bankanın Küçükesat Şubesi'nde 8 Ocak 1997 tarihinde 5 milyar 754 milyon lira değerinde hazine bonosu, İzmir Gazi Bulvarı Şubesi'nde 27 Eylül 1999 tarihi itibariyle 16 milyarlık devlet tahvili emekli olduktan sonra , 23 Ağustos 2000 tarihinde 29 milyar 250 milyon devlet tahvili. 
     İddianamede, menkul olarak yaptığı yatırımların tamamı ile gayrimenkullerin de yarısının hiçbir mal beyanında yer almadığı bildirildi. 
     Özdemir'in, 3628 Sayılı Mal Bildiriminde Bulunulması, Rüşvet ve Yolsuzluklarla Mücadele Kanunu'na göre haksız mal edindiği ve gerçeğe aykırı bildiriminde bulunduğu kanaatine varıldığı belirtilen iddianamede, 3628 sayılı yasanın ''haksız mal edinme, mal kaçırma veya gizleme'' hükmünü içeren 13 1. maddesi uyarınca 3 yıldan 5 yıla kadar hapis cezası talep ediliyor. Aynı kanunun 14. maddesi uyarınca Özdemir'in haksız edindiği iddia edilen malların zor alımına karar verilmesi istenen iddianamede, ayrıca 15. maddesine göre ömür boyu kamu hizmetlerinden yasaklı tutulması da talep ediliyor. 
     





</TEXT>
</DOC>
