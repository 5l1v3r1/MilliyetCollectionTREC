<DOC>
<DOCNO> 119943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sondun12.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AP'de Türkiye karşıtı önerge reddedildi 
</HEADLINE>
<TEXT>

     Avrupa Parlamentosu'nda, Hıristiyan Demokratların Türkiye'ye üyelik yerine ''özel ortaklık'' verilmesi yönündeki değişiklik önergesi reddedildi. 
     Avrupa Parlamentosu genel kurulunda bugün yapılan oylamada, Hıristiyan Demokrat Elmar Brok tarafından AB'ye aday ülkelerle ilgili hazırlanan genişleme raporu kabul edildi. 
     Raporda, Hıristiyan Demokratların Türkiye-AB ilişkilerinin ''özel ortaklık'' temelinde inşa edilmesini öneren değişiklik önergesi önemli oy farkıyla reddedildi. 
     Genel kurulda 376 parlamenter değişiklik önergesinin reddedilmesi yönünde oy kullanırken, 156 parlamenter lehte oy verdi. 18 parlamenter ise çekimser kaldı. 
     Oylamada, Sosyalist, Liberal ve Yeşil gruplar, Türkiye-AB ilişkilerinin ''özel ortaklık'' temelinde inşa edilmesi yolundaki Hıristiyan Demokratların önerisine karşı çıktılar. 
     Kabul edilen genişleme raporunun Türkiye bölümünde, TBMM'de kabul edilen reformların uygulamaya konulması ve günlük hayata yansıtılması istendi. 
     Raporda, Türkiye'nin ısrarla talep ettiği tam üyelik için müzakere tarihi konusuna ise değinilmedi. 
     Türkiye'ye yönelik üyelik öncesi yardımların artırılması istenen raporda, AB ile Türkiye vatandaşları arasında güçlendirilmiş bir güven ilişkisine ihtiyaç olduğu, bunun için Türkiye'nin AB programlarına katılımının sağlanması gerektiği belirtildi. 
     Raporda, Kıbrıs sorununa çözüm bulunması amacıyla devam eden görüşmelere Türkiye'nin etkili bir şekilde destek vermesi istendi. 
     Avrupa Parlamentosu'nda dün yapılan toplantılarda, Türkiye-AB ilişkileri geniş bir biçimde ele alınmış ve yoğun tartışmalar yaşanmıştı. 
     Türkiye'yi AB üyeliğinden dışlayan, Alman Markus Ferber tarafından sunulan değişiklik önergesi, Hıristiyan Demokrat Grup içinde de derin görüş ayrılıklarına yol açmıştı. Sosyalist parlamenterler, yaptıkları konuşmalarda, AB'nin bir ''Hıristiyan klubü'' olmadığı gerekçesiyle Hıristiyan Demokratlara karşı çıkmışlardı. 
     Avrupa Parlamentosu'nda dün yapılan siyasi grup toplantılarında da, Hıristiyan Demokratların değişiklik önergesine karşı tavır takınılması görüşü benimsenmişti. 
     





</TEXT>
</DOC>
