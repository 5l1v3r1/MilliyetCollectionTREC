<DOC>
<DOCNO> 111460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sondun09.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamela Anderson velayet davasını kaybetti... 
</HEADLINE>
<TEXT>

     Ünlü yıldız Pamela Anderson, eski eşi Tommy Lee ile giriştiği ''velayet savaşından'' yenik ayrıldı. Açtığı davayı kaybeden Anderson, iki çocuğunun velayetini Lee ile paylaşacak. 
     Internetteki ''peoplenews'' ve ''imdb'' sitelerinin haberlerine göre, oğullarının velayetini tek başına alabilmek için yargı yoluna giden Anderson, hüsrana uğradı. 
     Los Angeles'ta görülen davada yargıç Lee Smalley Edmon, Anderson'ın eski eşi rock yıldızı Lee'nin ''acımasız ve toplum gözünde kötü şöhreti olan'' bir baba olduğu iddiasıyla velayetin kendisine verilmesi yönündeki istemini reddetti. Yargıç, Pamela Anderson'ın, Lee'nin 6 yaşındaki Brandon ile 4 yaşındaki Dylan'a zarar vereceği yönündeki iddiasını da yerinde bulmadı. 
     Sonucun açıklanması sırasında çok heyecanlı olan Lee'nin 2 yıldır çocukları için alkolü bıraktığı ve iyi bir baba olmak için uğraştığı yönünde ifade verdiği belirtildi. Ünlü bateristin mahkeme sonucundan dolayı büyük mutluluk duyduğu da kaydedildi. 
     Anderson'ın eski eşi Lee ile velayeti paylaşmamak için yüklü miktarda mahkeme masrafı yaptığı bildirildi. 
     Mahkeme, boşanmalarının ardından Dylan ve Brandon'ın velayetlerini ortak olarak Anderson-Lee çiftine vermişti. Evlilikleri süresince sürekli basına malzeme olan Anderson-Lee çifti, Tommy Lee'nin Anderson'ı döverek hastanelik etmesi dolayısıyla güzel yıldızdan uzak durma cezası almasıyla gündeme gelmişti. 
     Çift, son olarak Pamela Anderson'ın eski eşinin kendisine Hepatit-C bulaştırdığı iddiası nedeniyle bir kez daha basına konu olmuştu. 

     
</TEXT>
</DOC>
