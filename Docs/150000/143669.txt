<DOC>
<DOCNO> 143669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/soneko32.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa günü 9,938 puanda tamamladı... 
</HEADLINE>
<TEXT>

     İMKB Bileşik Endeksi, 2. seansta 63.72 puan artarak 9,938.21 puandan kapandı. 
     Hisse senetleri, ikinci seansta ortalama yüzde 0.65 oranında değer kazandı. 
     İlk seanstaki 707.01 puanlık düşüş dikkate alındığında, borsa endeksi günün tamamında 643.29 puan geriledi. Hisse senetlerindeki günlük kayıp ise yüzde 6.08 oldu. 
     Seansa 24.35 puan kayıpla 9,850.14 puandan başlayan endeks, ilk yarıyı 26.75 puan artışla 9,901.24 puandan geçti. Endeks, seans içinde en düşük 9,646.57, en yüksek 9,994.36 puanı gördü 2. seansta işlem gören toplam 299 hisse senedinden 113'ü değer kaybetti, 86'sı değer kazandı, 100'ünün fiyatında değişiklik olmadı, 
     Seansta, 268 trilyon 599 milyar 503 milyon liralık işlem hacmi kaydedildi. İki seanstaki toplam işlem hacmi 498 trilyon 874 milyar 301 milyon lira olarak belirlendi. 
     2. seansta, Garanti Bankası, İş Bankası C , Yapı Kredi Bankası, Tüpraş ve Koç Holding en yoğun işlem gören hisse senetleri olarak belirlendi. 
     
     YORUMLAR 

     Ekinciler Menkul Değerler Araştırma Müdürü Orhan Gülen şu anda konjonktür itibariyle beklentilerin Irak'ta yaşanan gelişmelere ve hükümetin tezkere konusunda atacağı adımlara odaklandığını söyledi. 
     Olaylar hızlı geliştiği için yatırımcıların karar vermekte zorlandıklarını ifade eden Gülen, ABD Dışişleri Bakanı Colin Powell'ın açıklamalarının piyasada mali destek beklentilerini azalttığını, Devlet Bakanı Ali Babacan'ın açıklamalarının da bunları doğruladığını kaydetti. 
     Orhan Gülen, ''Türkiye'nin sanki bu harekatta önemi yitiriliyormuş izlenimi doğdu'' dedi. 
     Borsa'nın bugün satışlarla açıldığını, gün içinde de bazı gelişmeler yaşandığını anımsatan Gülen, ''ABD uçaklarının Batı Irak'ı bombaladığı haberleri geldi. Sonra da bu haber yalanlandı. Bu, yatırımcıları olumsuz etkiledi. Şu anda piyasada kafalar karışık. İnsanlar önünü göremiyor'' diye konuştu. 
     Yatırımcıların şu anda mümkün olan en likit enstrümanları tercih ettiklerini belirten Gülen, ABD'nin Irak'a verdiği sürenin sabaha doğru dolacağına işaret ederek, harekata hemen başlanmasının beklendiğini kaydetti. 
     Piyasaların da hükümetin bazı fırsatları kaçırdığını düşündüğünü ifade eden Gülen, piyasada güvensizliğin hakim olduğunu kaydetti. 
     Öncelikle tezkerenin Meclis'den geçmesini ve harekatın kısa süreli olmasını arzuladıklarını belirten Gülen, harekat uzun sürmesinin olumsuzluklara yol açabileceğine dikkat çekti. 
     Sayılgan Menkul Değerler'den Murat Özkaya da, 6 milyar dolarlık yardımın gündemden düşmesinin piyasaları rahatsız ettiğini ve bu olayın tezkerenin önüne geçtiğini söyledi. 
     Özkaya, ''Piyasalar artık somut olarak bilmek zorunda, ne alacak ne verecek. Bilmediği için şuursuz seanslar yapılıyor. Borsa birgün iyi, birgün kötü. Burada kazanan kimse yok'' dedi. 

     
</TEXT>
</DOC>
