<DOC>
<DOCNO> 146084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/guncel/gun00.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçüncü Tomahawk buğday tarlasına düştü 
</HEADLINE>
<TEXT>
Viranşehir’de inecek var 
Amerikan savaş gemilerinden atılan füze, bir kilometre çapındaki alanda dört parçaya ayrıldı. Köylüler yaklaşık bir saat evlerinden dışarı çıkamadı 
     Akdeniz’deki Amerikan savaş gemilerinden atılan Tomahawk füzelerinden biri daha dün 03.00’te Şanlıurfa Viranşehir’e bağlı Büyük Mürdesi mezrasında bir buğday tarlasına düştü. Bir kilometre çapındaki bir alanda dört parçaya ayrılan füzenin diğer iki olayda olduğu gibi evlere isabet etmemesi faciayı önledi. Füzelerin düştüğü bölgede iki GSM baz istasyonunun bulunması ise "Akıllı füzeleri GSM baz istasyonları mı etkiledi " sorusunu gündeme getirdi. 
     Pazar günü iki füzeden birinin düştüğü Ayaklı köyüne 10 kilometre uzaklıktaki 20 haneli Büyük Mürdesi sakinleri, 03.00’te büyük bir gürültüyle uyandı. Ayaklı’ya beş gün önce düşen füzeden etkilenen ve "Bir gün bizim de tepemize düşebilir" korkusuyla yaşayan köylüler, yaklaşık bir saat evlerinden dışarı çıkamadı. Daha sonra köy azası Mustafa Karakuş, jandarmayı arayarak durumu bildirdi. 
     Jandarma, mezranın 300 metre güneyindeki Ahmet Çakar’a ait buğday tarlasına düşen dört parça halindeki füzeyi buldu. Jandarma kriminal ekipleri parçaları incelemeye alırken, diğer iki füzeyi saplandıkları yerden çıkaran ABD’li uzman ekip de İncirlik’ten yola çıktı. 
     Patlama sesiyle uyandıklarını belirten Karakuş, "Önce Ayaklı’daki füze olayı aklımıza geldi. Bir saat kimse evinden çıkamadı. Daha sonra tarlaya gittik. Füzeleri görünce jandarmayı aradık" dedi. 
     
Genelkurmay ateşkes’ istedi      Genelkurmay Başkanlığı, üçüncü Tomahawk füzesinin Şanlıurfa merkeze bağlı Dağyanı köyünün Büyük Mürdesi mezrası yakınlarında düşmesi üzerine Akdeniz’den yapılan atışların durdurulmasını istedi. Türk hava sahası, füzelere geçici olarak kapatıldı. Genelkurmay Başkanlığı, "ateşkes" talebini ABD makamları ile koordinasyonu sağlayan Tuğgeneral Kemal Pakfiliz aracılığıyla İncirlik’teki "Müşterek Lojistik, Destek ve Harek t Merkezi’ne bildirdi. 
     
Neden düşüyorlar Fırlatılmadan önce hedefe kilitlenen Tomahawk’ların neden düştüğüne dair uzmanlar farklı görüşler öne sürdü 
     Uzmanlar, Tomahawk’ların Türkiye’nin Güneydoğu bölgesine düşmelerinde değişik yorumlarda bulundular. Savunma ve Havacılık Dergisi’nden uzman İbrahim Sünnetçi, fırlatılmadan önce uydudan hedefin fotoğraflarının çekilip, hassas koordinatların hafızasına yüklendiğini belirterek, "Hedefe giderken eğer koordinat yanlışsa yeni bir koordinat yüklenebiliyor" dedi. Sünnetçi, şunları söyledi "Rusya ve Ukrayna’nın bunlara karşı bir sistem geliştirdiğini savaş öncesi ABD kaynakları açıklamıştı. Bu, araca monteli çok güçlü karıştırıcı yayınlar yapabilen bir sistem. Irak’a satıldığı yönünde haberler yer aldı. Bu sinyaller füzeleri daha kısa menzilden karıştırmayla etkilemiş ve başka yere gitmelerine sebep olabilir. " 
     
     Alçalma noktası 
     Askeri yetkililer, füzelerin düşmesini, "füzelerin bu bölgede alçalarak koordinat değiştirmesine" bağladı. Atılan mühimmatın depo ömrüne de dikkat çeken yetkililer, "Depo ömrü en kısalan mühimmat en önce atılır. Eski mühimmatın kullanılmasında her zaman sorunlar yaşanabilir" diye konuştu. 
     TÜBİTAK Savunma Araştırma Geliştirme Enstitüsü’nden Askeri Danışman Galip Güngör, "Uçağın platformu sorunluysa kelepçelerin açılmasıyla düşebilir. Bir diğeri, iddia edildiği gibi elektronik yazılımlarının karşı bir yazılımla bozulmasından olabilir" şeklinde konuştu. 
     Roketsan’dan Emekli Albay Atilla Erdik, şöyle dedi 
     "Güdüm sistemlerindeki arızadan kaynaklanmıştır. Bu füzeler hedefi bulduktan sonra kilitleniyor, bulamayınca kilitlenmiyor ve kendi kendini imha ediyor. Sadece parçaları düşüyor. Tehlike arzetmiyor. Bunlar normaldir. 100 tane atarsın 4 tanesi böyle olur. Rusların böyle bir sistem geliştirdiği ise tamamen bir palavradan ibaret." 
     


GÜNCEL 























</TEXT>
</DOC>
