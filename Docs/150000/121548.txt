<DOC>
<DOCNO> 121548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun05.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas, Musevi sitelerine "elektronik cihat" ilan etti... 
</HEADLINE>
<TEXT>

     Hamas örgütünün, internetteki Musevi sitelerine karşı ''elektronik cihat'' ilan ettiği bildirildi. 
     Los Angeles'taki Simon Wiesenthal Merkezi'nden yapılan açıklamaya göre, Hamas'ın kendi militanlarına internet aracılığıyla bu yolda emirler gönderdiği belirlendi. Arapça yollanan mesajlarda ''elektronik cihadın'' 29 Kasım Cuma günü başlatılması öngörülüyor. Sitelerde olası internet korsanlarına, Musevi yanlısı siteleri nasıl ''hack'' edecekleri de ayrıntılı biçimde anlatılıyor. 
     İsrail'i haritadan silmeyi hedefleyen Hamas örgütü, 1993 yılından bu yana İsraillilere karşı düzenlediği bombalı intihar saldırılarıyla tanınıyor. 
     Los Angeles'ta bulunan Musevi örgütleri yetkilisi Abraham Cooper, elektronik cihadın hedef aldığı siteler arasında, İsrail hükümetine ait sitelerin yanı sıra İsrail ile iş yapan firmalara ait sitelerin de bulunduğunu söyledi. Neden 29 Kasım'ın seçildiği hakkında fikri olmadığını kaydeden Cooper, bu günün Musevilerin kutladığı ''ışıklar festivalinin'' ilk günü olduğuna dikkat çekti. 
     





</TEXT>
</DOC>
