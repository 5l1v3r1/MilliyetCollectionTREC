<DOC>
<DOCNO> 117509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/spor/yfbbilgic.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rötarlı destan 
</HEADLINE>
<TEXT>

     GÜRCAN BİLGİÇ 

     Fenerbahçe kazanmak istiyordu. Sadece istemesi de yetmiyor, mecburdu da... Tuncay’ın solda, Yusuf’un sağda kullanılması Lorant’ın çok ofansif adamla daha çok gol pozisyonu bulabilirim mantığının ucubesiydi. 
     Maçtan önce "korkmuyorum" açıklamasını yapıyordu. Arkanıza alırsanız 50 bin kişiyi elbette korkmazsınız. Haftalardır sahada didişip, savaşan Fenerbahçeli oyuncuların, Saracoğlu’nda yakaladıkları atmosferle zaten kazanmaktan başka şansları yoktu. Bir başka deyişle Galatasaray yenilgiye tutuklanmıştı. 
     İlk yarıda gelen iki şok golle Fenerbahçe maça noktayı "kırmızı" koymuştu. Oradan çıkış yoktu. 
     Stevic’in, Hasan Şaş üzerine kilitlenmesi, sakat Ergün’ün Yusuf’un kanadını mükemmel kullanmasına neden oldu. Hasan içeriye kaçtıkça Ergün bindiriyordu. 
     İlk golün ardından Fenerbahçe’nin temposu düştü. Çünkü ne Washington ne de Serhat ileride top tutamıyorlar, Galatasaray presinde orta saha top kullanamıyor, uzun toplar rakibe teslim ediliyordu. Ancak Batista ve Ayhan bu ağırlığı taşıyamadı. Çok top kaybettiler. Ortega her yerde görünmeye başladı. Oyunu kontrolü altına aldı ve kendi hazırladığı pozisyonda ikinci golü atarak maçı takımına getirdi. 
     Ortega’nın 58. dakikada gördüğü kırmızı kart da hakem Mustafa Çulcu haklıydı. Ne kadar sessiz - sakin görünse de Arjantinli yıldız ilk yarıda Ümit Davala’nın arkadan attığı tekmeyi aklının bir köşesine kaydedip, bu pozisyonun rövanşını almaya çalıştı. 10 kişi kalan Fenerbahçe’nin karşısında, daha iyi pas yapmasına rağmen Galatasaray’ın etkili olduğunu söylememiz zor. Arif ile ikinci yarının başında direkte patlayan şutu buldular ama, devamını getirecek pozisyon üretimleri yoktu. Sanki kaderlerine razı olmuşlardı. 
     Ortega’nın oyun dışı kalmasından sonra Ceyhun ile tek forvete dönülüp, orta sahanın kalabalık tutulması Lorant adına bir teknik adam doğrusuydu. 
     Galatasaray takımı girdaplı bir denizden çıkmaya çalışan yüzücü gibi sağa sola kulaç atarken, haftaların suskun golcüsü Serhat iki gol birden buldu. 
     Sanki yılların acısı çıkar gibiydi. Fatih Terim, Galatasaray ile ilk kez Saracoğlu’na çıktığında yine 2 - 0 geriye düşmüştü. 10 kişi kalmasına rağmen Erol Bulut’un neden olduğu bir penaltı sonrasında son dakikalarda Hakan Şükür ile beraberliği sağladı. Ve şampiyon oldu. 
     O maç da farka gidecek görüntüyü veriyordu. Ama postacı kapıyı bu kez çalmadı. Ceyhun seyircinin "beş" çağrısını cevapsız bırakmadı. 
     Saracoğlu’nda yeni bir destan yazıldı. Rakamla 6, sayı ile "altı" atıldı. 
     



 SPOR 








































</TEXT>
</DOC>
