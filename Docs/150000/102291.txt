<DOC>
<DOCNO> 102291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur18.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı Bektaş Veli'yi anma törenlerinde Kamer Genç gerilimi 
</HEADLINE>
<TEXT>

     TBMM Başkanvekili Kamer Genç, Hacıbektaş'ta düzenlenen Hacı Bektaş Veli'yi Anma etkinliklerinde kendisinin konuşmasına izin verilmediği gerekçesiyle Belediye Başkanı Mustafa Özcivan'a tepki gösterdi. 
     39. Ulusal, 13. Uluslararası Hacı Bektaş Veli'yi Anma Kültür ve Sanat Şenliği'ne katılan Genç, konuşmaların ardından kürsünün yanında bulunan Belediye Başkanı Özcivan'a ''Sen burada siyaset yapıyorsun. Böyle şey olmaz. Burası CHP'nin gövde gösterisi yapma yeri değil'' diye bağırdı. 
     TBMM Başkanvekili olarak kendisinin törene katılanlar arasında protokolde birinci sırada yer aldığını belirten Genç, ''Ben buraya Meclis'i temsilen geldim. Başkan bana söz vermiyor'' dedi. 
     Kendisine karşı ayrımcılık yapıldığını iddia eden Genç, ''Burada bu belediye başkanı konuştu, ayrımcılıktan bahsetti, ben de Alevi bir vatandaşım ve TBMM Başkanvekili'yim niye bana söz verilmiyor. Burada protokolde birinci sırada benim. Nedeni Baykal'dır. Ne bakanlardır, ne başkalarıdır. Böyle şey olmaz'' diye konuştu. 
     Vatandaşların ara girmesiyle güçlükle yatıştırılan Genç, daha sonra tören alanından ayrıldı. 
     





</TEXT>
</DOC>
