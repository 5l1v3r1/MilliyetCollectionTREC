<DOC>
<DOCNO> 112008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun25.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakamlarla 25 üyeli yeni Avrupa Birliği... 
</HEADLINE>
<TEXT>

     AB Komisyonu'nun bugün tam üyeliklerine yeşil ışık yaktığı 10 yeni adayla genişleyerek 25 üyeye sahip olacak AB, 455 milyona ulaşacak nüfusuyla, Çin ve Hindistan'ın ardından üçüncü büyük toplum olacak. 
     ''Büyük Patlama'' Big Bang olarak adlandırılan genişlemeyle, AB'ye 75 milyon kişi katılıyor. 39 milyon nüfuslu Polonya, 390 bin nüfuslu Malta'dan tam 100 kat daha kalabalık bir ülke. 
     Nüfusun yanı sıra ''yeni Avrupa''yı önemli boyutta ekonomik farklılılar bekliyor. Avrupa Komisyonu'na göre, 2004 için adaylığı öngörülen 10 ülkenin toplam zenginliği, yurt içi gayrisafi hasılalarının kümülatif toplamı 404,1 milyar euro ile, 15 üyeli AB'nin zenginliğinin yüzde 4,6'sına karşılık geliyor. 
     10 yeni üyenin kişi başına düşen yurt içi gayrisafi hasılasının toplamı, 2001 rakamlarına göre 15 üyeli AB'nin ortalamasının yüzde 45'ini oluşturuyor. 
     Aynı farklılık enflasyon planında da görülüyor Yine 2001 yılı rakamlarına göre, Güney Kıbrıs Rum Kesimi'nde enflasyon yüzde 2, Malta'da yüzde 2,5, Macaristan'da yüzde 9,1 ve Slovenya'da yüzde 10,8. 
     İşsizlik oranına gelince, Slovenya'da ve Macaristan'da aktif nüfusun yaklaşık yüzde 5,7'si işsiz. Bu oran Litvanya'da yüzde 16,5 ve Slovakya'da yüzde 19,4 olarak açıklanıyor. 
     Genişlemenin Avrupa Komisyonu'na maliyetinin ise 2004 ila 2006 yıllarında 40,1 milyar euro olacağı hesaplanıyor. 
     





</TEXT>
</DOC>
