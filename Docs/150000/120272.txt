<DOC>
<DOCNO> 120272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur21.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, İrlanda Başbakanı ile görüştü... 
</HEADLINE>
<TEXT>

     AK Parti Genel Başkanı Recep Tayyip Erdoğan, 12 Aralık'ta Kopenhag'ta yapılacak zirvede Türkiye'nin istediğinin dışında olumsuz bir netice çıkması halinde ilişkileri yeniden değerlendirmeye alacaklarını belirtti. 
     Siyasette, ''şahin politika''nın hiçbir zaman netice vermeyeceğini ifade eden Erdoğan, yine de Türkiye'nin çalışmalarını sürdüreceğini bildirdi. 
     Erdoğan, İrlanda Başbakanı Bertie Ahern ile hükümet binasında biraraya geldi. Erdoğan yaklaşık 1 saat süren görüşmenin ardından gazetecilere açıklamalarda bulundu. 
     Erdoğan İrlanda Başbakanı ile gayet olumlu bir görüşme yaptığını ifade ederek, 12 Aralık Kopenhag Zirvesi'nde Türkiye'ye tarih verilmesi, Kıbrıs ve Avrupa Güvenlik ve Savunma Politikası AGSP gibi konuların ele alındığını bildirdi. 
     Türkiye ile İrlanda arasındaki ekonomik ilişkilerin geliştirilmesi gibi konularının da ele alındığını anlatan Erdoğan, ilişkilerin bundan sonra da geliştirilmesini diledi. 
     Erdoğan bir gazetecinin, ''Kıbrıs konusunda eski tezin tersini söylüyorsunuz. Açıklamalarınız ardından Türkiye'de Kıbrıs'ın kaybedilebileceği endişeleri doğduğu ifade ediliyor. Nasıl değerlendiriyorsunuz'' sözleri üzerine, bu kaybı konuşanların mantığını anlamakta zorlandığını dile getirdi. 
     ''Kazanmak nedir, kaybetmek nedir, onu anlamak lazım'' diyen Erdoğan, ''ver kurtul'' diye bir ifade bugüne kadar kullanmadığını sağlıklı bir neticeye ulaşmak için gayret sarfettiklerini bildirdi. Kıbrıs'ta ''eşit, egemen iki kurucu devlete dayalı ortaklık devletinden'' söz ettiklerini kaydeden Erdoğan, bu sorunun 40 yıldır çözümlenemediğini, kendilerinin sorun yaratmaktan değil, çözümden yana olduklarını dile getirdi. 
     
     ''ALTERNATİF BİZLER OLACAĞIZ'' 
     Karşılıklı özveriyle çözüme ulaşılabileceği inancını dile getiren Erdoğan, bir soru üzerine yakın zaman içinde KKTC Cumhurbaşkanı Rauf Denktaş ile görüşmediğini belirtti. Erdoğan Dışişleri Bakanlığı'ndan bir yetkilinin ABD'ye giderek, Denktaş ile görüşeceğini bildirdi. 
     Erdoğan, ''Verheugen ile dün biraraya geldiniz. Verheugen 'Bizim stratejimiz değişmez' ifadesini kullandı, bunu değerlendirirmisiniz'' sorusunu yanıtlarken de Türkiye'nin AB üyeliği sürecinde gerek Verheugen gerekse Prodi'nin karar için altyapı oluşturabileceğini ancak müzakere ve üyelik kararını siyasilerin alacağını dile getirdi. 
     Erdoğan'ın açıklamaları sürerken Dışişleri Bakanı Yaşar Yakış Kıbrıs konusuyla ilgili bir hatırlatma yapmak istediğini belirterek söze girdi. Yakış, bugüne kadar ki Kıbrıs ile ilgili BM planlarında egemenlik konusunun dile getirilmediğini ancak son planda buna yer verildiğini anımsattı. 
     Erdoğan ''Türk Dış Politikası tamamen değişti mi '' sorusunu yanıtlarken de, ''Başımızı kuma sokmuyoruz'' dedi. Bugüne kadar AGSP, Kıbrıs ve AB üyeliği konularının birbirine karıştığının ifade edildiğini ve her gidilen yerde bu konuların birbirleriyle ilintilendirilerek önlerine sunulduğunu anlatan Erdoğan, ''Bizim bir teklifle çıkmamız gerekiyordu'' diye konuştu. 
     Kopenhag'ta Türkiye için olumsuz bir netice çıkması halinde ilişkilerin nasıl olacağının sorulması üzerine de Erdoğan, ''Şahin politika hiçbir zaman netice vermez siyasette. Bardağın boş tarafıyla değil, dolu tarafıyla uğraşıyor. Siyaset netice almak sanatıdır, netice almadıkça şahin olun ne farkeder, 12 Aralık'ta düşünmek istemiyoruz ama diyelim ki Türkiye için olumsuz netice çıktı. Durumumuzu yeniden değerlendirmeye alırız'' dedi. 
     Cumhuriyet tarihinin en önemli çağdaşlaşma adımlarından biri olan Türkiye'nin AB üyeliği hedefine ulaşmak için çaba sarfettiklerini dile getiren Erdoğan, ''Olmazsa alternatif ne olur'' sorusuna, ''Alternatif bizler olacağız'' karşılığını verdi. 
     





</TEXT>
</DOC>
