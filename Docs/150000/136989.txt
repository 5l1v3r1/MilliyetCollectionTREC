<DOC>
<DOCNO> 136989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/dunya/dun02.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar başkan seçiyor 
</HEADLINE>
<TEXT>
Kıbrıs’ı çözemezsem giderim... 
Kampanyasını çözüme endeksleyen Klerides, Seçilir ve sorunu 16 ayda çözemezsem istifa ederim’ diyor 
     YORGO KIRBAKİ Atina 

     Kıbrıs Rum Kesimi’nde, 1974’ten bu yana en ilginç başkanlık seçimleri için 476 bin 345 seçmen bugün sandık başına gidiyor. 
     Ada’daki barış sürecini doğrudan ilgilendiren seçim, diğer sekiz adaydan ziyade, sağ eğilimli partilerin desteğini alan ve seçim yatırımını "Kıbrıs’ta çözüm" üzerine kuran Glafkos Klerides ile Birleşmiş Milletler’in çözüm planını şiddetle eleştiren sol destekli Tasos Papadopulos arasında geçecek. Kamuoyu yoklamaları, ilk turda seçilmek için iki tarafa da şans vermiyor ancak, yüzde 33 oy alarak rakibiyle birlikte ikinci tura kalması beklenen 83 yaşındaki Klerides’in başkanlığa seçilmesi, "çözüm şansının sürmesi", Papadopulos’un zaferle ayrılması ise "çözümün en azından gecikeceği" anlamına geliyor. Seçimler, herhangi bir adayın, geçerli oyların yüzde 50’sinden bir fazlasını alamaması durumunda 23 Şubat’ta yapılacak ikinci tura kalacak. 
     
     Rakibi eski EOKA’cı 
     Klerides, kampanyasını Kıbrıs konusundaki gelişmelere odakladı. Çözümün 2003 yılında mutlaka sağlanacağını, 16 ay içinde bu mümkün olmazsa istifa edeceğini söyledi. 
     Öte yandan, yüzde 43 oy alması beklenen eski EOKA’cı Papadopulos, Annan Planı’nda değişmesi gereken pek çok önemli nokta bulunduğunu belirtti. Klerides’e göre, Papadopulos seçilirse Annan Planı başarısızlıkla sonuçlanacak. 
     
21 bin seçmen uçakla getirildi      Rum Kesimi’ndeki geçmiş seçimlerde, galip sadece birkaç bin oy gibi farkla belirlendiği için, Kıbrıs dışında eğitim gören 21 bin üniversite öğrencisi, siyasi partiler tarafından kiralanan uçaklarla oy kullanmak üzere Ada’ya getirildi. 
     1107 sandıkta gerçekleşecek olan oy verme işlemi saat 07.00’de başlayıp 17.00’de tamamlanacak. Seçimle ilgili ilk sonuçların 18.00 - 19.00 arası, nihai sonucun ise 23.00 dolayında alınması bekleniyor. 
     



 DÜNYA 












</TEXT>
</DOC>
