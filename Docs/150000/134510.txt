<DOC>
<DOCNO> 134510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sontur15.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Buz gibi hava geliyor... 
</HEADLINE>
<TEXT>

     Dün gece etkisini yitiren lodos, bu akşamdan itibaren yeniden batı ve orta bölgelerde etkili olacak. Hava sıcaklıkları da yarından itibaren 6-8 derece azalacak. 
     Devlet Meteoroloji İşleri Genel Müdürlüğü'nden yapılan Meteorolojik Uyarı'ya göre, yurtta dün gece etkisini kaybeden lodos, akşam saatlerinden itibaren batı ve orta bölgelerde yeniden etkili olacak. Yer yer fırtına şeklinde esecek lodosun saatteki hızının 80-100 kilometreye ulaşacağı tahmin ediliyor. 
     Hava sıcaklığı yarın Trakya ve Marmara'da, 3 Şubat Pazartesi günü de kuzey ve iç kesimlerde 6-8 derece azalacak. 
     Yağmur ve sağanak şeklindeki yağışlar, hava sıcaklığının azalmasına paralel olarak, yarın Trakya ve İç Ege'nin yüksek kesimlerinde, hafta başında ise yurdun kuzey, iç ve doğu kesimlerinde karla karışık yağmur ve kar şeklinde olacak. 
     Marmara ve Ege'deki etkili sağanak yağış, batı ve orta bölgelerde fırtına şeklinde esecek lodosun neden oluşturacağı olumsuzluklara karşı vatandaşların, ilgililerin ve denizcilerin tedbirli olmaları istendi. 
     





</TEXT>
</DOC>
