<DOC>
<DOCNO> 115500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur27.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Edibali Adaletin bağımsız ve eşitlikçi olması gerekir... 
</HEADLINE>
<TEXT>

     Millet Partisi MP Genel Başkanı Aykut Edibali, ''Türkiye'nin başına ne geldiyse adaletten korkan, kaçan siyasiler yüzünden geldi'' dedi. 
     Edibali ile partisinin Genel Başkan Yardımcısı eşi Filiz Edibali Antalya'da bir nikah törenine katıldı. Edibali çifti, Duma Düğün Salonu'nda, partisinin Antalya İl Başkanı Ramazan Özen'in Korkuteli İlçe Başkanı olan oğlu Zeki Özen ile Özlem Koşar'ın nikah şahitliklerini yaptı. 
     Nikahın ardından salondaki konuklara ve partililere seslenen Millet Partisi Genel Başkanı Edibali, ''Muhteşem Türkiye'' rüyasını dile getirerek, bu rüyanın iyi, akılcı yönetim ve insanlara sevgiyle bakmakla mümkün olacağını söyledi. 
     Türkiye'nin kötü yönetim sonucu karanlık günler yaşadığını iddia eden Edibali, şöyle konuştu 
     ''Adaletin, bağımsız ve eşitlikçi olması gerekir. Türkiye'nin başına ne geldiyse, adaletten korkan, kaçan siyasiler yüzünden geldi. Türk milletine akılcı yön verecek liderler yok, kayboldu. Milleti, gerçek liderlerin önünde sel olur, tufan olur. 
     Muhteşem Türkiye'yi inşa etmeye karar verdik. Dava büyüktür. Büyük işler yapmaya, Türkiye'yi uyandırmaya mecburuz. Çok çalışmamız gerekiyor.'' 
     





</TEXT>
</DOC>
