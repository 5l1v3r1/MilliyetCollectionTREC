<DOC>
<DOCNO> 109997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/siyaset/asiy.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP’de kılıçlar çekildi 
</HEADLINE>
<TEXT>

İsmail Cem’in çevresindekiler olağanüstü kurultay istiyor. Özkancılar çok sert Elinizden geleni ardınıza koymayın 
     SALİHA ÇOLAK Ankara 

     Başbakan Bülent Ecevit’e isyan bayrağı açıp partilerini terk eden eski DSP’liler, YTP’de de birbirlerini hedef almaya başladı. Seçimin iptali için çalışan Genel Başkan Yardımcısı Hüsamettin Özkan ve çevresinden rahatsız olan bir grup, Genel Başkan İsmail Cem’e bu ekibin tasfiyesi için olağanüstü kurultay teklifini götürdü. Özkan’a yakın isimlerse "Ellerinden geleni artlarına koymasınlar" karşılığını verdi. 
     
     "Lider dediğin kıvırtmaz" 
     Özkan’a yakın isimlerden Gaffar Yakın, Cem’in seçimin ertelenmesini istediğini açıkça söyleyemediğini ima etti. Yakın, kendisinin Özkan’a olan vefa duygusuyla DSP’den ayrıldığını belirterek, şöyle konuştu 
     "Ellerinden geleni artlarına koymasınlar. Seçim kararının iptal edilmemesi halinde ülke için büyük bir sıkıntı görüyorum. Lider dediğin kıvırtmaz. Bunu bizimki dahil tüm liderler için söylüyorum. 65 milyonun değil, 165 milyonun önünde doğru bildiğimi söylerim. Ama bazıları söyleyemiyor. Yuh yesem de, alkış da alsam bunları söylerim. Lider dediğin de bunu yapmalı." 
     
     "36 kişiyiz, toplarız" 
     Özkan’a karşı olağanüstü kurultay isteyen ancak Cem’den, "bekleyin" yanıtı alan bir grup milletvekili ise 59 milletvekili arasında 36 kişiye ulaştıklarını, Özkan’ın istifa etmemesi halinde kurultay isteyeceklerini belirtti. Bu hesaplaşmanın seçimin ertelenmesi kararı ya da seçim yapılması halinde 3 Kasım’dan sonraya kalacağı ifade edildi. 
     Cem, grup toplantısı yapılması yolundaki isteği kabul ederken, grup başkanvekilliği ve idare amirliği seçimlerinin, "Erken bir hesaplaşma ve kırgınlıklara yol açacağı" gerekçesiyle daha sonraki haftaya bırakılmasına karar verdi. 
     
     Alphan çekildi 
     Cem’den seçimin ertelenmesi için kurumsal destek beklediklerini açıklayan Amasya Milletvekili Gönül Saray Alphan, adaylıktan çekildi. Genel Sekreter İstemihan Talay ise bölünme haberlerine, "Biz amip miyiz, niye bölünelim " diyerek tepki gösterdi. Erol Al ise partide bölünme değil, görüş ayrılıkları olduğunu vurgulayarak, erteleme taraftarlarının Cem tarafından uyarıldığını söyledi. 
     
Bazı arkadaşlar farklı düşünüyor’      EVREN ATALAY DHA 

     YTP lideri İsmail Cem, Ege gezisini sürdürüyor ancak bugüne kadar çoğunlukla sosyal demokrat partileri destekleyen bölgede hiç ilgi görmedi. Cem, partisinde çözülme olduğu yönündeki iddiaların doğru olmadığını belirterek, "Partimizde kavga yok" dedi. Partisinin Torbalı ilçe merkezini açan Cem, YTP’ye çamur atıldığını savunarak, "Seçim tarihi tartışmasına uzağım. Bazı arkadaşlarımız hakikaten bu konuda farklı düşünüyor" dedi. 
     
Özkan’a göre sorun yok      YTP Genel Başkan Yardımcısı Hüsamettin Özkan, parti içinde ya da milletvekilleri arasında "Özkan ve Cem ekipleri" şeklinde bir gruplaşma olmadığını savundu. 
     Özkan, YTP milletvekillerinin ANAP’a katılacakları yönündeki haberleri anımsatarak, "YTP’nin yetkili kurulu olan Merkez Yürütme Kurulu’nun kararı olmaksızın, ben dahil hiç kimsenin partimiz adına herhangi bir girişimde bulunması mümkün değildir. Bu bağlamda Mesut Yılmaz’la yetkili kurulumuzun bilgisi dışında herhangi bir görüşmemiz olmamıştır" dedi. YTP milletvekilleri arasında, seçimin ertelenmesini isteyenler olduğunu gibi buna karşı çıkanların da bulunduğunu belirten Özkan, "Parti yönetimi her iki görüşü de saygıyla karşılamaktadır" ifadesini kullandı. 
     "Siyasi yaşantım boyunca liderlik düşüncem hiç olmamıştır" diyen Özkan, bugün de böyle bir isteği olmadığını kaydetti. 
     



 SİYASET 

















</TEXT>
</DOC>
