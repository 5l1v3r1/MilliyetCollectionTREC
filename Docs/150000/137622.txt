<DOC>
<DOCNO> 137622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/siyaset/siy02.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilinmeyen muhtıra 
</HEADLINE>
<TEXT>

Eski Bakan Öksüz, Telekom’un özelleştirilmesinin sakıncaları konusunda Genelkurmay’ın Derviş’e muhtıra verdiğini belirtti 
     ÖNDER YILMAZ Ankara 

     Genelkurmay Başkanlığı’nın, CHP İstanbul Milletvekili Kemal Derviş’e Ekonomiden Sorumlu Devlet Bakanlığı döneminde muhtıra verdiği, muhtıranın da Genelkurmay İkinci Başkanı Orgeneral Yaşar Büyükanıt eliyle dönemin Başbakan Yardımcısı Hüsamettin Özkan’a iletildiği iddia edildi. Eski Ulaştırma Bakanı Enis Öksüz’ün, "IMF Kıskacında Telekom, THY ve Enis Öksüz" adlı kitabında aktardığı iddiaya göre, muhtırada Telekom’un tümüyle özelleştirilmesine karşı çıkıldı. Derviş’in Telekom’un yarısının askeri kurum olduğunun bilincinde olmadığını savunan Öksüz, kitabında şu ifadelere yer verdi 
     "Kemal Derviş, IMF’ye verdiği sözler doğrultusunda Telekom için bastıradursun, karşısına yeni bir engel çıkıyordu. Bu engel, Enis Öksüz gibi aşılabilecek bir engel değildi. Bu engel koskoca Türk ordusuydu. Genelkurmay, Telekom konusunda hükümeti defalarca uyarmıştı ancak hükümet bu uyarıyı duymazdan, görmezden geliyordu. Ordu ise güvenlik açısından stratejik önem arz eden bu konuyu es geçemezdi. Hükümete rağmen bir kere daha sesini, varlığını hissettirmeye çalışıyordu. Bir konu daha vardı ki yaygın olarak bilinmiyordu. Telekom yarı askeri bir kuruluştu. Bu nedenle Genelkurmay, Derviş’in Öksüz’ü sıkıştırdığı sıralarda tereddütlerini içeren çok detaylı notunu’ Genelkurmay İkinci Başkanı Orgeneral Yaşar Büyükanıt eliyle, Başbakanlık’ta Başbakan Yardımcısı Hüsamettin Özkan’a sunmak gereğini hissediyordu. Bu görüşmelerde Genelkurmay Başkanlığı, hükümete, askeri telekomünikasyon sistemlerinin büyük bir bölümünün Türk Telekom çatısı altında olmasından dolayı kurumun özelleştirilmesinin sakıncalı olduğunu bir kere daha açıklıyordu ve şartını ortaya koyuyordu. Özelleştirme bu sakıncalar giderildikten sonra yapılmalıdır." 
     



 SİYASET 



















</TEXT>
</DOC>
