<DOC>
<DOCNO> 144480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun03.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Boucher "Kuzey Irak'ta tek taraflı faaliyetleri desteklemiyoruz" 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Kuzey Irak'ta tek taraflı, ABD ile koordine edilmeden hiçbir askeri faaliyeti desteklemediklerini belirterek, Irak'ın artık bir savaş bölgesi olduğunu, kimsenin, savaş bölgesinde yanlış anlama olmasını istemeyeceğini söyledi. 
     Boucher, düzenlediği basın toplantısında, Türkiye'nin Kuzey Irak'a insani amaçlarla girme niyetine ilişkin bir soru üzerine, ''Bu tür şeyler, yanlış anlamalara yol açar. Biz açıkça belirttik. Kuzey Irak'ta tek taraflı, koordine edilmemiş hareketleri desteklemiyoruz. Irak artık bir savaş bölgesi. Kimse, savaş bölgesinde yanlış anlama olmasını istemez'' diye konuştu. 
     ABD Dışişleri Bakanı Colin Powell'ın da söylediği gibi, Kuzey Irak'a askeri operasyonun duruma yardımcı olmayacağını düşündüklerini kaydeden Richard Boucher, ''Sınırda insani ihtiyaçların karşılanmasına gelince bu, bizim Türkler ile görüştüğümüz bir konu. Sınır boyunca insani ihtiyaçların giderilmesine ilişkin karşılıklı endişelerimizi görüşüyoruz'' dedi. 
     Boucher, Türkiye ve Kuzey Irak sınırında gerginliğin çıkmamasını garanti edecek koordinasyon faaliyetleri için de Türk hükümetiyle görüştüklerini bildirdi. 
     
     ''BÜTÜN TARAFLARA İFADE ETTİK'' 
     Bir gazetecinin, ''Iraklı Kürtler'e de, Musul ve Kerkük bölgesine giderek Türkler'le çatışmaktan kaçınmalarını söylediniz mi '' sorusuna karşılık Boucher, ''Bölgedeki bütün taraflara, hükümetlere söylediğimiz gibi, içinde bulunduğumuz şu hassas dönemde koordine edilmemiş faaliyetlerden kaçınmalarını ifade ettik'' dedi. 
     Türkiye'ye yardım paketi konusundaki bir soruya da Boucher, ''Halen, bizim ne tür bir izne ihtiyacımız olduğu, neyle ilgilendiğimiz, bize ne tür yardımın yapılabileceği, Türk parlamentosunun neyi onaylayabileceği konusunda tartışmalar bulunuyor. Ancak şu noktada, devam eden özel bir müzakere yok'' karşılığını verdi. 
     Boucher, ekonomik yardım konusunda da devam eden bir müzakere bulunmadığını söyledi. 
     Fransa'nın, Türkiye'ye nükleer, biyolojik ve kimyasal saldırıya karşı ekip göndermeye hazırlandığı haberleriyle ilgili bir soru üzerine ise Boucher, bu konuda bilgisi olmadığını ifade etti. Boucher, ''Elbette, bu yönde her türlü yardım memnuniyetle karşılanır'' diye konuştu. 
     





</TEXT>
</DOC>
