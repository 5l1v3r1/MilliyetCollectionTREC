<DOC>
<DOCNO> 126843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo30.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Bulut Futbol yaşantımın altın çağını yaşıyorum... 
</HEADLINE>
<TEXT>

     A Milli Futbol Takımı'nın Dubai'de katılacağı uluslararası turnuvanın aday kadrosuna alınan Yunanistan'ın Panionios takımında forma giyen Erol Bulut, büyük bir mutluluk yaşadığını bildirdi. 
     Erol, yaptığı açıklamada, futbol yaşantısının altın çağını yaşadığını belirterek, ''Daha önce Ümit Milli Takım'da onurla ve gururla taşıdığım bu formayı tekrar giyme şansı doğdu. Bundan daha büyük bir mutluluk olamaz. Şenol Güneş'e, beni aday kadroya çağırdığı için ve böyle bir şansı bana tekrardan verdiği için çok teşekkür ederim'' dedi. 
     Bu fırsatı en iyi şekilde değerlendirmeye çalışacağını ve aday kadrolarda daimi olmak istediğini ifade eden Erol, şöyle devam etti 
     ''Fırsatlar değerlendirmek içindir ve yakalanan bir fırsat ele bir daha geçmeyebilir. Bunu çok iyi biliyorum. Ben de bu fırsatı elimden geldiğince en iyi şekilde değerlendirmeyi planlıyorum. Son zamanlarda çok formdayım. Futbol yaşantımın altın çağını yaşıyorum. En verimli olabileceğime inandığım yaştayım. Bu nedenle aday kadrodaki yerimi daimi yapmak amacını taşıyorum. Bunu da başaracağımı sanıyorum. Bana güvenenleri ve özellikle de Şenol hocayı mahcup etmeyeceğim.'' 
     





</TEXT>
</DOC>
