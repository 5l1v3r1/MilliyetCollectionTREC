<DOC>
<DOCNO> 130629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur44.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan ile Genelkurmay Başkanı'nın görüşmesi... 
</HEADLINE>
<TEXT>

     Başbakan Abdullah Gül ile Genelkurmay Başkanı Orgeneral Hilmi Özkök arasında yapılan görüşmede, Gül'ün, Irak sorunu konusunda Ortadoğu ülkelerindeki temaslarıyla ilgili görüş alış verişinde bulunulduğu bildirildi. 
     Alınan bilgiye göre, Başbakan Gül'ün Genelkurmay Başkanı Orgeneral Özkök ile yaptığı görüşme, Gül'ün daveti üzerine gerçekleştirildi. 
     Görüşmede, Başbakan Gül'ün, Irak sorunu konusunda Ortadoğu ülkelerindeki temaslarıyla ilgili görüş alış verişinde bulunulurken, Orgeneral Özkök, Irak konusunda basında çıkan yanlış anlaşılmadan dolayı kendilerinin de rahatsızlık duyduğunu ifade etti. 
     Görüşmede, Irak konusunda herhangi bir kararsızlığın olmadığı değerlendirilerek, herşeyin Türkiye'nin menfaatleri doğrultusunda devam ettiği görüşü ifade edildi. 
     Türkiye gibi büyük ölçekli bir ülkenin, çok boyutlu bir dış politika uygulamak zorunda olduğunun üzerinde durulan Görüşmede, bu çerçevede küresel ve bölgesel tüm taraflarla ilişkiler sürdürülerek, Irak konusunda savaşa yol açmayacak bir çözüm bulmak zorunluluğuna işaret edildi. 
     Görüşmede, savaşsız bir çözüm için devletin tüm organlarında tam bir mutabakatın bulunduğu değerlendirildi. 
     Hükümetin konuyla ilgili siyasi iradeyi, ilgili birimlerin sunduğu verilerden hareketle oluşturduğunu belirten Başbakanlık kaynakları, ''Bu konularda hükümet, Türk Silahlı Kuvvetleri ve Dışişleri Bakanlığı arasında herhangi bir görüş ayrılığı bulunmadığı, tam bir mutabakatın söz konusu olduğunu'' bildirdiler. 

     
</TEXT>
</DOC>
