<DOC>
<DOCNO> 108392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/siyaset/siy01.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler YSK’da 
</HEADLINE>
<TEXT>
Milli Görüş’ün milli günü 
Erbakan’ın ve Erdoğan’ın kaderi bugün açıklanıyor. YSK adaylıkları reddederse 312’den hüküm giyenlerin siyasi yaşamları sona erecek 
     GÖKÇER TAHİNCİOĞLU Ankara 

     Yüksek Seçim Kurulu’nun YSK Recep Tayyip Erdoğan, Necmettin Erbakan, Murat Bozlak ve Akın Birdal’ın milletvekili adayı olup olamayacakları yönündeki kararını bugün açıklaması bekleniyor. 
     YSK, Erdoğan ve Erbakan’ın adaylıklarını reddederse 312. maddeden mahkum olmuş yüzlerce ismin siyasal yaşamı da sona erecek. Olası ret kararı, 312. maddeden hüküm giyenlerin Anayasa’nın 76. maddesi uyarınca affa uğramış olsalar da milletvekili seçilemeyecekleri gerekçesiyle çıkacak. Böylece bu suçtan hüküm giyen ancak cezası ertelenen yüzlerce kişi, erteleme süresi bittikten sonra bile aday olamayacak. Erdoğan ve Erbakan ise, memnu haklarının iadesi için başvuruda bulunabilecekleri tarihi bekleyecek. 
     
     Memnu haklar 
     Bozlak ve Birdal’ın Ankara 10. Ağır Ceza Mahkemesi’nce memnu hakları iade edilmesine rağmen Yargıtay bu kararı eksik soruşturma nedeniyle bozdu. YSK içtihatlarına göre, kesinleşmemiş bile olsa yerel mahkemenin kararını esas almak mümkün. Ancak YSK, buna rağmen 76. madde uyarınca "ret" yanıtı verirse, söz konusu 4 ismin politik yaşamları tehlikeye girecek. YSK’nın ret kararları "demokratikleşme" gerekçesiyle değiştirilen TCK’nın 312. maddesinin halen eski biçimiyle uygulandığının da kanıtı olacak. YSK kaynakları, üyelerin büyük bölümünün bu 4 isme vize vermeme eğiliminde olduğunu söyledi. YSK’nın, Yargıtay ve Danıştay üyelerinin, Yargıtay 8. Ceza Dairesi’nin Erdoğan kararını esas aldıkları ve bu karardaki gerekçeleri benimsedikleri belirtildi. YSK, tarihi kararını almdan önce kapılarını basına kapattı. Konya İl Seçim Kurulu’nun Erbakan’ın bağımsız aday olamayacağına ilişkin kararına ise henüz bir itiraz yapılmadığı kaydedildi. 
     Öte yandan Yargıtay 8. Ceza Dairesi’nin, Diyarbakır 3 No’lu DGM’nin Erdoğan’ın adli sicil kaydının silinme isteminin reddine ilişkin kararı onamasına, Yargıtay Cumhuriyet Başsavcılığı’nın itiraz etmeyeceği bildirildi. 
     



 SİYASET 
















</TEXT>
</DOC>
