<DOC>
<DOCNO> 144680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/yasam/yas03.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Konuşmayı bile yeniden öğrendi 
</HEADLINE>
<TEXT>

Hayatı bir kazayla değişen Orkun Ceritoğlu, 124 günlük yoğun bakımı ve hafıza kaybını atlattı tekrar konuşmaya başladı... 
     AYŞEGÜL AYDOĞAN İstanbul 

     İşletme okuduğu Amerika’dan bir haftalık tatil için geldiği İstanbul’da trafik kazası geçiren 24 yaşındaki Orkun Ceritoğlu, kazadan sonra 82 gün komada, toplam 124 gün yoğun bakımda kaldı. Şimdiyse ikinci hayatını yaşıyor... Orkun, Los Angeles’tan geldiği gece ailesiyle yemek yedikten sonra arkadaşlarıyla buluşmaya gitmiş, dönüşte TEM’de kaza geçirmişti. Hurdaya dönen araçtan çıkarıldığında yaşam belirtileri yok denecek kadar azdı. 
     
     Yeniden sınava girdi... 
     Mucize eseri komadan çıktıktan sonra geçirdiği kafa travmasının etkisiyle hafıza kaybı ve konuşma problemleri ortaya çıkan Orkun Ceritoğlu, kelimeleri hatırlayamadı, konuşma yetisini kısmen kaybetti. Yoğun bakımdan çıktıktan sonra yaklaşık 1.5 yıl boyunca Orkun ile konuşma terapisi yapan konuşma ve lisan pataloğu Burcu Ardaman, konuşmayı yeniden öğretti. 
     Orkun, şimdi normal yaşama dönmenin sevincini yaşıyor. Üniversite sınavına girip tekrar şansını deneyen, iş hayatına atılmak isteyen Ceritoğlu, "Kazayla ilgili hatırladığım en eski şey 124 gün sonra çıktığım odaydı. Daha öncesini hatırlamıyorum" diye konuştu. 
     International Hospital konuşma pataloğu Ardaman, Ceritoğlu’nun rehabilitasyon sürecini şöyle anlattı 
     
     Adım adım çalıştık’ 
     "Orkun’la çalışmaya başladığımızda saatin, günün, nerede olduğunun farkında değildi. Oryantasyon bozukluğu, hafıza kaybı ve muhakeme dengesizliği vardı. Eskiyi hatırlıyordu ama 10 dakika önce söylenen şeyi hatırlamıyordu. Hafızaya yönelik çok çalıştık. Konuştuğu anda her zaman mantıklı bir şey çıkmıyordu ağzından. Adım adım bugünlere geldik. Yoğun bakımdaki halini bilen bizler için bugün Orkun’un gelecekle ilgili planlar yapabiliyor olması çok iyi bir manzara." 
     



 YAŞAM 


























</TEXT>
</DOC>
