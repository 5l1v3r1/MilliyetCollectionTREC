<DOC>
<DOCNO> 115858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/guncel/gun11.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Batan feribotun kamyonları balonla çıkarıldı 
</HEADLINE>
<TEXT>

     MİKAİL PELİT Malatya DHA 

     Karakaya Barajı’nda 29 Ağustos’ta meydana gelen ve 13 vatandaşın ölümüyle sonuçlanan feribot faciasında sulara gömülen dört kamyondan ikisi çıkarıldı. 
     İstanbul’dan gelen bir kurtarma ekibinin üç gün önce başlattığı çalışma sonucu, yaklaşık 40 metre derinlikte bulunan iki kamyon, dün balonlarla önce su yüzüne çıkarıldı, sonra da kıyıya çekildi. Kurtarma ekibindeki balıkadamlar, her biri 2 ton ağırlık kaldıran 5 balon kullanarak iki kamyonu su yüzeyine çıkarmayı başardı. Kamyonlar daha sonra vinç yardımıyla karaya çekildi. 
     
     ACILI BABA FENALIK GEÇİRDİ 
     Batan feribotta bulunan 13 kişiden 11’inin cesedi bulunurken, Mehmet Berk ile Kasım Gülgen’in cesetleri bulunamamıştı. Son yapılan çalışmalarda bu iki cesede rastlanmadı. 19 yaşındaki oğlu Mehmet Berk’i Karakaya Baraj Gölü’ndeki faciada kaybeden baba Mevlüt Berk, kendilerine ait kamyonun kıyıya çıkarılması sırasında fenalık geçirdi. Kamyonu tekmeleyen baba Mevlüt Berk, "Oğlumu geri ver" diye haykırdı. Kazadan sonra, olay yerinden hiç ayrılmayan Mevlüt Berk, jandarma tarafından güçlükle sakinleştirildi. 
     



 GÜNCEL 

















</TEXT>
</DOC>
