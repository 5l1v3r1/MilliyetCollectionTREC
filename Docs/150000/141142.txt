<DOC>
<DOCNO> 141142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/siyaset/siy04.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürkçüyüz’ dediler, kurtuldular 
</HEADLINE>
<TEXT>

Milli futbolcular hakkında "Fethullah Gülen’in örgütü"nü övdükleri gerekçesiyle soruşturma açılmıştı 
     GÖKÇER TAHİNCİOĞLU Ankara 

     Ankara DGM Başsavcılığı’nın milli futbolcular Emre Belözoğlu ve Hakan Şükür hakkında Nur Cemaati lideri Fethullah Gülen tarafından kurulduğu iddia edilen suç örgütünü övdükleri gerekçesiyle açılan soruşturma "delil yetersizliğinden" takipsizlikle sonuçlandı. Böylece, çeşitli dönemlerde Fethullahçı olmakla ve oynadıkları takımlarda bu görüşü yaymakla eleştirilen futbolcular aklandı. 
     Çanakkale’de oturan Erol Algül, 2002’de Çanakkale Başsavcılığı’na Emre ve Hakan hakkında suç duyurusunda bulundu ancak başsavcılık suç duyurusunu görevsizlik kararıyla Ankara DGM’ye gönderdi. Suç duyurusunu inceleyen DGM eski Savcısı Nuh Mete Yüksel de, iki futbolcu hakkında soruşturma başlattı. 
     
     Savcıya ifade 
     Inter’de oynayan ve İtalya’da yaşayan Emre ile İngiltere’de oynayan Hakan, Türkiye’ye gelerek ifade verdi. Hakan’ın ifadesini Yüksel alırken, Emre’nin ifadesini ise Yüksel’in DGM’den ayrılması nedeniyle Savcı Cengiz Köksal aldı. Her iki futbolcu da ifadelerinde "Atatürkçü gençler" olduklarını belirterek, Gülen’in propagandasını yaptıkları iddiasını reddetti. Yüksel’den devraldığı soruşturmayı bir süre önce sonuçlandıran Kaksal da her iki futbolcu için takipsizlik kararı verdi. 
     Köksal, kararda futbolcuların Gülen örgütünün propagandasını yaptıklarına ilişkin yeterli delil bulunmadığını kaydetti. Böylece Algül’ün "Gülen cemaatinin futboldaki şubesi" olarak tanımladığı Hakan ve Emre hakkındaki soruşturma sonuçlanmış oldu. 
     



 SİYASET 














</TEXT>
</DOC>
