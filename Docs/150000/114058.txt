<DOC>
<DOCNO> 114058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sondun10.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Madonna oyunculukta ısrarlı... 
</HEADLINE>
<TEXT>

     Ünlü yıldız Madonna, oyunculuk alanındaki ''başarısızlığını'' bir türlü kabullenemedi. Başrolünü üstlendiği ''Swept Away'' adlı filmdeki performansıyla eleştirilen Madonna, bu kez de bir Broadway müzikalinde oynamak için görüşmelere başladı. 
     Internetteki ''peoplenews'' sitesinde yer alan habere göre, bugüne kadar rol aldığı hemen hemen tüm filmlerde oyunculuk açısından ''sınıfta kalan'' Madonna, ''Swept Away'' adlı yapımdaki performansıyla hem kendini, hem de eşi yönetmen Guy Ritchie'yi sıkıntıya soktu. 
     Sinema otoriteleri, genç kuşak yönetmenlerin en başarılarından olan Ritchie'yi ilk defa eleştiri bombardımanına tutarken, eşini bu duruma düşüren Madonna ise yepyeni bir proje için harekete geçti. Madonna, Broadway'de sahnelenecek bir müzikalin başrolü için ünlü kompozitör Andrew Lloyd Webber ile görüşme masasına oturdu. 
     Kuşağının en başarılı kompozitörlerinden kabul edilen Webber ile Madonna, Alan Parker'ın beyazperdeye adapte ettiği ''Evita'' müzikalinde birlikte çalışmıştı. Lloyd Webber ile Tim Rice'ın yazdığı, Madonna'nın seslendirdiği ''You Must Love Me'', 1997 yılında ''En İyi Orijinal Parça'' dalında Oscar ödülüne layık görülmüştü. 
     Madonna'nın olumlu eleştiriler aldığı ''Evita''daki başarısını tekrar etmek için yeniden müzikal dünyasına dönmek istediği belirtildi. 
     





</TEXT>
</DOC>
