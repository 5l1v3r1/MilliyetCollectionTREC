<DOC>
<DOCNO> 126948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/spor/spo15.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Erzik’ten öneri      UEFA Asbaşkanı ve FIFA Fair - Play Konseyi Başkanı Şenes Erzik, Türkiye’nin, Avrupa Futbol Şampiyonası için adaylığını sürdürmesi gerektiğini dile getirdi. Erzik, "Bundan sonra Türkiye tek başına aday olmalı" dedi. 
     
Okan zirvede      TÜRK Spor Ajansı ve Işık Sigorta tarafından düzenlenen "11 Altın Adam" yarışmasında Kasım ayı birinciliğini Gençlerbirliği’nden Okan Koç kazandı. Gümüş Adam Fenerbahçeli Ceyhun, Bronz Adam ise Gençlerbirliği’nden Serkan oldu. 
     
A.Gücü’nde imza      LİGİN ikinci yarısı için transfer çalışmalarını sürdüren Ankaragücü, Çaykur Rizesporlu Ümit Ozan ile üç yıllık sözleşme imzaladı. Öte yandan Başkent ekibi Augustine’nin bonservisini 5 milyon dolar olarak belirledi. 
     
Nihat’a övgü      REAL Sociedad Teknik Direktörü Raynald Denouiex, takımının başarısında Kovaçeviç ile Nihat’ın çok etkisi olduğunu söyledi. Fransız teknik adam, " Kovaçeviç’in hava topu hakimiyeti, Nihat’ın ise tekniği mükemmel, oyun içindeki boşluklara da çok çabuk giriyor" dedi. 
     
Diyarbakır’da istifa      DİYARBAKIRSPOR İkinci Başkanı Ozan İçkale görevinden istifa etti. İçkale, kulübe gönderdiği istifa dilekçesinde, "Gördüğüm lüzum üzerine görevi bırakıyorum" dedi. Yeşil - Kırmızılı Kulübün Başkanı Ali İhsan Kaya ise, 5 trilyon harcamalarına rağmen eleştirilerden kurtulamadıklarını açıkladı ve "Olağanüstü kongre kararı alacağız" diye konuştu. 
     
Hakemlere vize      FIFA, uluslararası alanda maç yöneten hakemleri 45 yaşından sonra emekliye ayırma uygulamasını kaldırmaya hazırlanıyor. Yetkililer, birçok başarılı hakemin sahalara erken veda ettiği görüşünde birleşiyor. 
     
Elazığ’dan atak      ELAZIĞSPOR, Belçika’nın Lommel takımında forma giyen milli oyuncu Stinj Haldermans ile anlaştı. Bordo- Beyazlılar Dinamo Tiranlı Renje’nin de işini bitirdi. 
     
Altay mahkemelik      ALTAY’IN sözleşme imzalandıktan sonra geri gönderdiği Radivojeviç, Stefanoviç ve Batroviç, kulübün başına dert oldu. Futbolculara verilen çeklerin üçüncü şahıslar tarafından tahsil edilmek istenmesi kriz yarattı. 
     
Kastamonu çekildi      BAYANLAR Hentbol Ligi’nin güçlü ekiplerinden Kastamonu Gençlik Merkezi, maddi sorunlar nedeniyle Avrupa Çalenç Kupası’ndan çekilme kararı aldı. Yöneticilerin, 7 milyar liralık yol masraflarını bulamadığı açıklandı. 
     
Nebi Aksel devri      SENCER Güneşsoy’un istifasıyla boşalan Binicilik Federasyonu Başkanlığı’na Nebi Aksel seçildi. Aksel 15 oy alırken, İlyas Trak 12 oy topladı. 
     
Plaja iki rakip      2004’TE düzenlenecek olan Avrupa Plaj Hentbolu Şampiyonası’na ev sahipliği yapmak isteyen Türkiye’ye Almanya ve Ukrayna’da rakip oldu. 
     
DÜNYA TURU      YASİR KAYA 

     Reiziger altın 11’de 
     GALATASARAY’IN transfer gündemindeki Barcelonalı Michael Reiziger, Dünya’nın gelmiş geçmiş en çirkin futbolcuları on birinde yer alıyor. www. uglyfootballers. com adlı sitenin saç, sakal veya yüz hatlarına göre yaptığı değerlendirmede, Brezilyalı Socrates, Maradona ve Kolombiyalı Valderrama da bulunuyor. Reiziger’in kalbi ve futbolu ise altın on bire aday. Avrupa futbolunda ırkçılığa karşı verilen savaşın öncülerinden olan siyahi oyuncu, Ajax fabrikasının altın jenerasyon diye nitelendirilen oyuncularından biri. 
     
     Lazio batıyor 
     UZUN süredir ekonomik sıkıntılarla boğuşan Lazio’da, Başkan Sergio Cragnotti görevi bırakacağını açıkladı. 11 yıldır işbaşında olan Cragnotti’nin ardından kulübe sahip çıkacak biri bulunamıyor. Birkaç banka biriken borçların ödenebilmesi için 45 milyon Euro’luk krediyi, yeni bir yönetimin ortaya çıkmasıyla vereceğini açıkladı. Dört aydır transfer taksitlerini alamadıkları için ayrılmayı düşünen oyuncular arasında Galatasaray’ın gündeminde olan Chiesa da bulunuyor. 
     
     Ünlüler topun ağzında 
     AVRUPA’DA yeni yıla topun ağzında giren ünlü teknik adamlar dikkat çekiyor. İspanya Ligi’nde 10. durumda bulunan Barcelona’da, 4 - 0’lık Mallorca galibiyetine rağmen Louis Van Gaal’e alternatif arayışları sürüyor. İngiltere’de Terry Venables yönetimindeki Leeds, sondan beşinci sırada ve 1 - 1’lik Southampton beraberliği tecrübeli çalıştırıcıyı bunalttı. Son 7 lig maçında 2 beraberlik 5 yenilgi alan Liverpool’da kalbinden rahatsız olan Gerard Houllier’in yerine Celtic’in hocası Martin O’Neill gündemde. Fransa’da zirveden uzakta olan PSG’nin hocası Luis Fernandez de topun ağzında. 
     
     Futbol gündemi 

</TEXT>
</DOC>
