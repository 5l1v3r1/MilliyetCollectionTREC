<DOC>
<DOCNO> 141837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sonspo05.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor, Fenerbahçe maçı hazırlıklarına başladı... 
</HEADLINE>
<TEXT>

     Elazığspor'da, hafta sonunda kendi sahasında Fenerbahçe ile yapacakları maçın hazırlıklarına başlandı. 
     Kulüp başkanı Baki Aydın, Malatyaspor karşısında galibiyeti kaçıran tarafın Elazığspor olduğunu belirterek, ''Hakemlerden yana çok şansızız. Hakemlerin, bizim gibi zor durumda olan takımların, hakkını vermeleri gerekiyor'' dedi. 
     Aydın, takımın, Fenerbahçe maçının hazırlıklarına kendi tesislerinde günde çift idman yaparak başladığını belirterek, futbolcuların moralinin iyi olduğunu ve Fenerbahçe maçını alacaklarına inandıklarını kaydetti. 
     Malatyaspor karşısında iyi oynayan tarafın Elazığspor olduğunu belirten Aydın, bu maçın en önemli sonucunun, dostluğun kazanması olduğunu ifade etti. 
     Aydın, şunları söyledi 
     ''Malatyaspor maçında bizim ve Malatyalı yöneticilerin girişimiyle dostluk kazandı. Bu bizi çok sevindirdi. Maçta üstün ve etkili oynamamıza rağmen galibiyeti kaçıran taraf olduk. Hakemlerden yana çok şansızız. Hakemlerin, bizim gibi zor durumda olan takımların hakkını vermeleri gerekiyor. Fenerbahçe maçının hazırlıklarına başladık. Malatya maçından alınan 1 puanı çıkış olarak değerlendiriyorum, bu devam ederse, Fenerbahçe'yi de kendi sahamızda yeneriz.'' Takımda, Kingston'un, dışında sakat ve cezalı oyuncunun bulunmadığını belirten Aydın, bu oyuncunun Fenerbahçe maçına yetiştirileceğini söyledi. 
     Fenerbahçe maçı galibiyeti halinde, futbolculara sürpriz prim vermeyi düşündüklerini ifade eden Aydın, taraftarında desteğiyle bu maçı alacaklarına inandıklarını belirtti. 
     





</TEXT>
</DOC>
