<DOC>
<DOCNO> 126526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/yazar/cemal.html </URL>
<DATE> 2002/12/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İstikrar öcü değil 
</HEADLINE>
<TEXT>

     Bazı odaklar var, bütün işleri savaş tamtamları çalmak. Bulanık suyu seviyorlar Kimileri, bir hesaplaşmanın peşinde... Kimileri, Türkiye’yi yine karıştırmak ve istikrarsızlaştırmak için uğraşıyorlar. 
     Oysa, bu ülkenin her zamankinden daha çok istikrara ihtiyacı var. Çünkü Cumhuriyet tarihinin ender kritik dönemlerinden birini yaşıyor. 
     Kıbrıs’la AB... 
     Irak’la ABD... 
     Ekonomik darboğaz... 
     Bütün bu düğümler - tarihleriyle birlikte - iç içe. Hepsi birbirini etkileyen, tetikleyen sorun ya da konular. Birindeki yanlış ya da dengesiz bir adım anında ötekileri de olumsuz etkileyebilir. 
     Kıbrıs’taki hata Avrupa Birliği’yle ilişkileri, bu da Türk ekonomisini gelip vurabilir. 
     Veya Irak’ta dikkatsizlik, Türkiye’nin yalnız güvenliğini değil, aynı zamanda ekonomik yükünü de ağırlaştırabilir. Ya da Irak’ta Amerika’yla ilişkiler konusunda gerekli özen gösterilmezse, ekonomik program darbe yiyebilir. 
     Ya da tam tersi yaşanır. 
     Bir Kıbrıs, bir Irak öylesine gelişmelere sahne olabilir ki, ekonomi başta olmak üzere Türkiye’nin önü hızla açılır, yeni ekonomik fırsatlar doğar. 
     Kısaca 
     Biri, diğerinden kopuk değil. 
     O yüzden, bütün bu iplerin uçlarını birbirine tutturmak ustalık istiyor. 
     Deneyim ve bilgiyi, belki de öncelikle sakin kafa ve soğukkanlılığı gerektiriyor. Eşgüdümle panikten sakınmayı vazgeçilmez kılıyor. 
     Yoksa, her şey berbat olabilir. 
     Türkiye 3 Kasım’la yeni bir şans yakaladı. Çünkü istikrar kapısı aralandı. Siyasal bölünmüşlük halkın oyuyla noktalandı. Yıllardır ilk kez bir tek parti hükümeti ve iki partili Meclis düzeni doğdu seçim sandığından. 
     Üstelik iktidar ve muhalefet partileri arasında bazı temel konularda genel bir mutabakat var. Avrupa Birliği, demokratik hukuk devleti bunlardan biri. Ekonomik programla ilgili olarak ana çerçevede de durum farklı değil. 
     Bir başka deyişle 
     İktidarla muhalefet bugüne kadar medeni gittiler ve - zorlama yanları da olsa - eski ilişki kalıplarının dışında davrandılar. Bu da iyimserlik verici bir gelişme. 
     Çünkü herkes aynı teknede 
     Kıbrıs’ın çözüme bağlanması, AB yolculuğunun devam etmesi, Irak’ın bir maceraya dönüşmeden, ABD ile ilişkileri bozmadan atlatılması ve ekonomik programa - IMF ile ilişkileri rayından çıkarmaksızın - devam edilmesi, bütün bunlar Türkiye’nin önünü açar. 
     Bu genel çizgiden büyük sapmalar olmazsa, on yıl içinde Türkiye’nin bütün çehresi değişir. 
     İşte savaş tamtamları böyle bir Türkiye’yi engellemek için çalınmakta. Hiç kuşkunuz olmasın, son derin cinayet de bunun için işlendi. 
     Daha çok oyun sergilenebilir. 
     Teyakkuz durumunu sürdürmek şart. 
     Tuzağa düşülmesin 
     Başbakan Abdullah Gül’ün dün Ankara’da yapmış olduğu konuşma bu açılardan olumlu. "Gelecek daha iyi olacak ve bu geleceği iktidarıyla, muhalefetiyle, sivil toplumuyla hep birlikte inşa edeceğiz" derken isabetli ve güncel bir mesajın altını çizdi. 
     İstikrardan öcü gibi korkanlara fırsat vermeyelim. 
     Geçmiş hepimize ders olsun 
     
     







Saddam’ın intiharı 


Hindistan’dan... 


Aktif duruş 


İstikrar öcü değil 


Silahsız savaş 


Savaşı bilen, savaştan korkar 


Gazeteci olmanın zorluğu 


Irak’la savaşın sonucu 


Neden olmasın 


ANAP’ın geleceği 


Fazıl Say, alkışlamamıza da izin verse... 


Avrupa duraklamada, Türkiye büyüyor 


Rusya önemli Tayyip Bey 


</TEXT>
</DOC>
