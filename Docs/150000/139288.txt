<DOC>
<DOCNO> 139288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/ekonomi/eko01.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kredisinin kontrolü 2004’e kadar IMF’de olsun 
</HEADLINE>
<TEXT>

ABD’den sağlanacak 15 yıl vadeli kredinin IMF kontrolünde olmasına ilişkin maddenin ekonomik programın biteceği 2004’le sınırlandırılması gündemde 
     EKONOMİ SERVİSİ 

     ABD ile sürdürülen ekonomik destek paketi görüşmelerinde Türkiye’nin itiraz ettiği "kredilerin IMF’nin kontrolünde verilmesi" konusunda yeni bir noktaya gelindi. 
     Görüşmelerde Türkiye’nin IMF ile yürüttüğü mevcut ekonomik program 2004 yılı sonuna kadar devam edeceği için ABD Hazinesi yoluyla verilecek 15 yıl vadeli kredilerin program sona erene kadar IMF’nin kontrolünde olması istendi. IMF, Türkiye’den ayrıldıktan sonra kredilerin kontrolünün Türkiye’ye geçmesi gündeme geldi. Bu noktada henüz bir uzlaşma olmadı. 
     
     6 milyar dolarlık fark 
     Destek paketinin rakamsal büyüklüğü üzerinde de iki taraf arasında anlaşma sağlanmadığı belirtildi. Sorunun 1 milyar dolarlık hibenin karşılığı olacak kredi rakamının büyüklüğünden kaynaklandığı öğrenildi. ABD tarafı 2 milyar doları askeri 4 milyar doları ekonomik olmak üzere 6 milyar dolarlık hibe önerdi. Krediye çevrilebilecek ekonomik hibenin 1 milyar dolar karşılığı 6 milyar dolar olacak. Buna göre ABD’nin Türkiye’ye önerdiği toplam kredi miktarı 24 milyar dolar. 
     Türkiye 6 milyar dolar hibe miktarını kabul ediyor, ancak, 4 milyar dolarlık kısmının krediye çevrilme çarpanını kabul etmiyor. Türk tarafı ABD tarafına 1 milyar dolarlık hibenin karşılığının 7.5 milyar dolar olmasını istediğini bildirdi. Bu durumda Türkiye’nin istediği toplam kredi miktarı 30 milyar dolara ulaşıyor. 
     Kredi olarak bakıldığında ABD, Türkiye’ye 24 milyar dolar 2 milyar dolarlık askeri hibeden oluşan bir paket öneriyor. Türkiye ise 30 2 milyar dolarlık bir paket istiyor. Ortaya 6 milyar dolarlık bir fark çıkıyor. 
     
ABD, 26-30 milyar dolar para verecek      ABDULLAH KARAKUŞ Ankara 

     AKP’nin dünkü grup toplantısında ilk sözü alan Genel Başkan Recep Tayyip Erdoğan, milletvekillerinden parti disiplinine uymalarını beklediğini vurgulayarak, tezkereye destek istedi. 
     1991’deki Körfez Ssvaşından bu yana Türkiye’nin zararının 102 milyar dolar olduğunu belirten Devlet Bakanı Ali Babacan da şunları söyledi 
     "ABD’ye destek vermezsek, bir yıl içindeki zararımız 26 milyar dolar olur. Bu da milli gelirin düşmesi anlamına gelir. ABD Türkiye’ye hibe ve kredi olarak toplam 26 - 30 milyar dolar verecek. Kongre kararından önce, 8.5 milyar dolar köprü kredi gönderilecek. Hibe olarak verilecek 6 milyar dolardan 2 milyar doları askeri malzeme, 4 milyar doları nakit olacak. Buna alternatif olarak dört yılı ödemesiz 15 yıl vadeli 24 milyar dolar kredi önerdiler." 
     
     Hayır dersek kaybederiz’ 
     Türkiye’nin Kuzey Irak’ta söz sahibi olabilmesi için tezkerenin kabul edilmesi gerektiğini savunan Dışişleri Bakanı Yaşar Yakış da "Türkiye bu olayın içinde yer almazsa Kürt devleti kurulabilir. Bakü - Ceyhan boru hattı projesinde büyük sıkıntıya düşülür. AB üyeliği konusunda da ABD’nin desteği azalabilir. Ayrıca Yunan ve Ege konularında Türkiye’nin eli zayıflar" dedi. 
     



 EKONOMİ 




















</TEXT>
</DOC>
