<DOC>
<DOCNO> 112345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/siyaset/siy01.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
IV. Murat taktiği 
</HEADLINE>
<TEXT>
Bahçeli’den gece baskını 
Partisinin teşkilatlarını sivil araçla denetime çıkan MHP lideri, Keçiören teşkilat başkanını görevden aldı 
     ÖNDER YILMAZ Ankara 

     MHP Genel Başkanı Devlet Bahçeli, partisinin Ankara il ve ilçe teşkilatlarını "IV. Murat" yöntemiyle denetledi. Sivil araçla denetime çıkan Bahçeli, "Geç saatlere kadar çalışacaksınız" talimatına rağmen akşam saatlerinde kapıları kapalı olan Keçiören İlçe Teşkilat Başkanı Nuri Ünal’ı görevden aldı. 
     Bahçeli, geçtiğimiz hafta Osmanlı padişahlarından IV. Murat’ın koyduğu kuralların uygulanıp uygulanmadığını denetlemek için sivil kıyafetlerle denetime çıkmasını örnek alarak, teşkilatlara dudak uçuklatan gece baskını yaptı. Seçim sürecine girildiği için geç saatlere kadar il, ilçe ve belde teşkilatlarının çalışmalarını sürdürmesi talimatını veren Bahçeli, geçtiğimiz hafta geç saatlerde denetime çıktı. 
     Partinin 06 DB 009 plakalı sivil aracıyla, parti yönetimine haber vermeden ve kimseyi yanına almadan denetime çıkan Bahçeli, Keçiören ilçesi MHP teşkilat binasının kapalı olduğunu görünce sinirlendi. İlçe teşkilat başkanının nerede olduğunu araştıran Bahçeli, herkesin dinlenmeye çekildiğini öğrenince küplere bindi. Keçiören İlçe Başkanı Ünal’ı görevden alan Bahçeli, MHP Ankara İl Başkanlığı’nda bütün ilçe başkanlarını toplayarak, gözdağı verdi. 
     Bahçeli, çalışmayan teşkilatları görevinden alacağını dile getirirken, "Biz tek başına iktidara gelmek istiyoruz. Böyle çalışma olmaz. Bir ülkücüye yakışır şekilde çalışmak zorundasınız" diye konuştu. 
     



 SİYASET 















</TEXT>
</DOC>
