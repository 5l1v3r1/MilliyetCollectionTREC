<DOC>
<DOCNO> 109390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/ekonomi/eko06.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim ekimde satışa çıkıyor 
</HEADLINE>
<TEXT>

ÖİB Başkanı Turgut Bozkurt, Petkim’in yüzde 51’inin ekim ayının ikinci yarısından sonra, Tüpraş’ın da yıl sonuna kadar ihaleye çıkacağını söyledi 
     EKONOMİ SERVİSİ 

     Özelleştirme yeniden start alıyor. Özelleştirme İdaresi ÖİB Başkanı Turgut Bozkurt, "Ekimin ikinci yarısından itibaren Petkim’in minimum yüzde 51’i ihaleye çıkacak" dedi. 
     Özelleştirmeden sorumlu Devlet Bakanı Yılmaz Karakoyunlu’nun basın toplantısına katılan Bozkurt, Tüpraş’ın da yıl sonuna kadar özelleştirilmesinin düşünüldüğünü ifade etti. Bozkurt, Tüpraş’ın yüzde 20 - 25’lik bölümünü ihaleye çıkarmayı düşündüklerini bildirdi. 
     THY’yi de izlediklerini anlatan Bozkurt, "Gelin edilmeyecek kızın ortaya çıkarılmaması lazım" dedi. Bozkurt, Eskişehir ve Bursa doğalgaz dağıtım şirketlerinin de nisanda ihaleye çıkacağını söyledi. Enerjide 22 üretim, 19’da dağıtım tesisinin listelerinin kendilerine geldiğini anlatan Bozkurt, amaçlarının hepsini aynı anda ihaleye çıkarmak ve uluslararası kuruluşlara yönelmek olduğunu dile getirdi. 
     
     Tekel’de 9 bin 839 işçiye kadro 
     Karakoyunlu da Tekel’de geçici işçi statüsündeki 9 bin 839 işçinin, daimi kadroya geçirilmesi işlemlerinin dün tamamlandığını bildirdi. Konuyla ilgili evrakı da basın toplantısında imzalayan Karakoyunlu, bu uygulamanın, özelleştirme kapsamındaki kuruluşlardan ilk kez Tekel’de yapıldığını vurguladı. 
     Karakoyunlu, Milli Piyango İdaresi, Devlet Hava Meydanları İşletmesi DHMİ ve Tarım İşletmeleri’nin TİGEM özelleştirmeye müsait olduklarını ilgili bakanlara ifade ederek özelleştirilmeleri için harekete geçeceklerini bildirdi. 
     



 EKONOMİ 


















</TEXT>
</DOC>
