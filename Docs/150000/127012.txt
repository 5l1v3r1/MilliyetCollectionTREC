<DOC>
<DOCNO> 127012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/soneko11.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı, Euro'ya ısınamadı... 
</HEADLINE>
<TEXT>

     Avrupa Birliği AB ülkelerinde halk euroya pek ısınamadı. Gallup araştırmasına göre, bu yılın başlarında yüzde 67 olan euro kullanımından memnun kalanların oranı, Eylül ayında yüzde 53'e indi. 
     AB'li tüketicilerin yüzde 82'si euro'ya geçişle fiyat ayarlamalarının kendilerinin aleyhine olduğuna inanıyor, yüzde 19'u fiyatları sadece euro cinsinden hesapladığını belirtiyor. 
     Eurodan memnuniyetin en düşük oranda yüzde 38'de kaldığı Almanya'da özellikle yaşlı nüfus, Noel ve Yılbaşı alışverişlerinin geleneksel ürünlerinde fiyatların euro'ya geçişle yüzde 61'e varan oranlarda zamlandığından şikayetçi. 
     AB üyesi ülkelerden özellikle Almanya, İtalya ve İspanya'da halk fiyatları hala eski para birimleri, mark, frank, florin, liret ve peseta cinsinden hesaplayıp euro fiyatlarıyla kıyaslıyor. 
     Almanlar eski para birimi mark cinsinden fiyatı ikiye bölüp euro fiyatını buluyor, İtalyanlar da liret fiyatını ikiye böldükten sonra üç sıfır atıp euro fiyatına ulaşıyor. 166 pesetayı euroya çevirmede çok zorlanan İspanyollar için birçok dükkan ve mağaza hala eski para birimi peseta cinsinden etiket ve ilan koyuyor. 
     Euro kullanımına geçiş hayatı bir bakıma kolaylaştırsa da, AB nüfusunun sadece yüzde 12'si büyük alışverişlerde euro fiyatını hesaplıyor. AB halkının yarısı hala yeni para birimi euro hesaplamasında sıkıntılı, fakat İrlandalıların yüzde 72'si sıkıntı çekmiyor. Euro kullanımına alışanların oranı Fransa'da yüzde 36'da kalıyor. 
     
     EUROYA GEÇİŞ HAYATI PAHALILAŞTIRDI 

     Avrupalı tüketicilerin çoğu ''euroya geçişin özellikle restoranlarda ve kafelerde fiyatları yükselttiği'' görüşünde. İtalya başkenti Roma'daki bir kafede euroya geçiş öncesinde 1,200 lireti 0.60 euro geçmeyen bir fincan ekspresso kahvenin fiyatı şimdilerde 0.70 ya da 0.80 euroya çıktı. 
     Resmi verilere göre, fiyatlar euroya geçiş sonrasında sadece ortalama yüzde 4 artmış gibi görünüyorsa da, bir fincan kahve, sinema bileti ya da küçük ekmek fiyatı yaklaşık yüzde 12 arttı. Euroya geçişin ilk aşamasında temel tüketim mal ve hizmetlerindeki fiyat artışları bazı yerlerde yüzde 30-40'a ulaştı. 
     Euroya geçişle hayat çok pahalanınca, Yunanistan'da tüketiciler Eylül ayında bir günlük alışveriş grevi ilan etmişlerdi. 
     AB'nin resmi verilerine bakılırsa, euro bölgesi ülkelerinde Mayıs 2001'de yüzde 3.4 olan son 12 aylık enflasyon oranı ortalaması Kasım 2002'de yüzde 2.2'ye indi. 
     AB'ye göre, euroya geçişin enflasyona etkisi en fazla binde 2 ve fiyat artışları da restoran ve kafeler gibi spesifik sektörlerde yoğunlaştı. AB ülkeleri ekonomileri Temmuz-Eylül döneminde de sadece binde 3 büyüyebildi. 
     





</TEXT>
</DOC>
