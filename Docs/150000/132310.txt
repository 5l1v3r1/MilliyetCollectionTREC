<DOC>
<DOCNO> 132310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/siyaset/asiy.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
30 kilo altın takıya mahkeme onayı 
</HEADLINE>
<TEXT>
Erdoğan’ın serveti beraat etti 
Hazine avukatının sorulara "mahkemenin takdiri" diye yanıt vermesi nedeniyle "jet karar" çıktı. Mahkeme heyeti, Erdoğan’ın oğlunun düğününde takılan altınları "uygun" buldu 
     ANKARA Milliyet 

     AKP lideri Recep Tayyip Erdoğan, haksız mal edindiği gerekçesiyle yargılandığı davadan beraat etti. 
     Mahkemenin önceki taleplerinden vazgeçmesi ve Hazine avukatının tüm sorulara "mahkemenin takdiri" diye yanıt vermesi nedeniyle, 2-3 duruşma daha uzaması beklenen dava dün karara bağlandı ve mahkeme, Erdoğan hakkındaki suçun unsurlarının oluşmadığına karar verdi. 
     Ankara 7. Asliye Ceza Mahkemesi’ndeki dünkü duruşmaya İstanbul Büyükşehir Belediye Başkanlığı görevinden ayrıldıktan sonra AKP Genel Başkanı olduğu tarihe kadar geçen 2 yıl 9 ay 9 günlük sürede 256 milyar liralık haksız mal edindiği öne sürülen Erdoğan katılmadı. 
     Erdoğan’ın avukatı Ahmet Erenoğlu ile müdahil Hazine’nin avukatı Serpil Dalokay, duruşmada hazır bulundu. CHP Genel Sekreter Yardımcısı Mehmet Sevigen de duruşmayı izledi. 
     Yargıç Kozan, Erdoğan’ın önceki duruşmalarda 256 milyar liralık gelir farkını açıklarken yaptığı "Oğlum Ahmet Burak Erdoğan’a düğününde 30 kilo altın takıldı. Altınları oğlumdan borç alarak Asgold Kuyumculuk’ta bozdurdum. Altınlar 262 milyar lira tuttu" savunmasıyla ilgili bilirkişi raporunun dün mahkemeye ulaştığını söyledi. 
     Raporda, örf ve ananelere göre düğünlerde mark, dolar ve altın takıldığı, Erdoğan’ın oğluna takılan altınların, 256 milyar lirayı karşıladığı kaydedildi. Avukat Erenoğlu, rapora katıldıklarını belirtirken, Dalokay yine "Mahkemenin takdirine bırakıyorum" dedi. 
     Yargıç Kozan ise, davada yeterli ve inandırıcı nitelikte delil bulunmadığı ve sanığa isnat edilen suçun unsurlarının oluşmadığını belirterek, Erdoğan’ın beraatına karar verdi. Davada, Erdoğan hakkında 5 yıl 10 ay hapis cezası talep ediliyordu. 
     
Beklediğim karardı’      Hakkındaki davanın sonuçlandığını AKP Grup toplantısından sonra öğrenen Erdoğan "Beklediğim karardı" dedi. 
     Erdoğan, "Davanın açılması yanlış mıydı" sorusuna "Onu açanlara sorun" yanıtını verdi. Duruşmayı CHP milletvekilleri Zekeriya Akıncı, Tacidar Seyhan, Ahmet Yılmaz Kaya, Nail Kamacı, Rasim Çakır’la birlikte izleyen CHP Genel Sekreter Yardımcısı Mehmet Sevigen ise şu değerlendirmeyi yaptı "Daha önce de Erdoğan’ı, duruşmalara gelmediği, ifadesini duruşmalar dışında mesai saatinin bitimine doğru verdiği için eleştirmiştik. Dokunulmazlığı olmayan bir kişi mahkemelerden kaçmamalı. Bu kamu vicdanını rahatsız ediyor." 
     



 SİYASET 












</TEXT>
</DOC>
