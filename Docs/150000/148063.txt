<DOC>
<DOCNO> 148063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun11.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maymunlar ortadan kalkacak mı 
</HEADLINE>
<TEXT>

     Yeni yapılan bir araştırma, Batı Afrika ormanlarında yaşayan goril ve şempanze gibi maymun türlerinin, Ebola virüsü ve hayvan kaçakçılarının katliamları yüzünden zamanla ortadan kalkacaklarını ortaya koydu. 
     ''Nature'' dergisinin internet sayfasında yer alan habere göre, Princeton üniversitesi araştırmacılarından Peter Walsh, ''Bu sefer durumun sanıldığından çok daha vahim olduğunu ve göğün gerçekten maymun türlerinin başına yıkılmakta olduğunu'' söyledi. 
     Goril ve şempanze gibi en akıllı maymun nüfusunun yüzde 80'i Gabon ve Kongo Cumhuriyeti'nde bulunan tropikal ormanlarda yaşıyor. 
     Bu ormanların kereste üretimi için yoğun biçimde tahrip edildiği, bundan yararlanan hayvan kaçakçılarının da maymunları öldürdükleri belirtiliyor. Hayvan kaçakçılarının katliamı yüzünden maymun sayısı 1983-2000 yılları arasında yarıdan fazla yüzde 56 azalmıştı. 
     Maymun etinin Afrika kentlerinde seçme bir yiyecek olarak beğenilmesi de hayvanların öldürülmelerine neden oluyor. Hayvanların insanlardan uzakta yaşadıkları kesimlerde ise ebola virüsü salgınlarının maymunların soyunun tükenmesine yol açtığına araştırmacılar tarafından dikkat çekildi. Uzmanlar maymun nüfusunun gelecek 33 yıl içinde yüzde 80 daha azalacağını belirttiler. 
     





</TEXT>
</DOC>
