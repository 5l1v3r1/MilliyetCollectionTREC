<DOC>
<DOCNO> 122531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur21.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de İlhan Kesici de adaylığını açıkladı... 
</HEADLINE>
<TEXT>

     Bursa eski Milletvekili İlhan Kesici, DYP Genel Başkanlığı'na aday olduğunu açıkladı. 
     Kesici, DYP Genel Merkezi'nde düzenlediği basın toplantısında, 3 Kasım seçimlerinin ardından eskinin tasfiye olduğunu, toplumun eskiyle olan sözleşmesini bütünüyle feshettiğini söyledi. 
     Meclisin AK Parti ve CHP'den oluştuğuna işaret eden Kesici, Türkiye'nin CHP ile AK Parti arasında sıkışamayacağını kaydetti. Türkiye'nin ciddi bir merkez sağ boşluğu dolduracak hazırlığa ihtiyacı bulunduğunu anlatan Kesici, DYP'nin buna talip olduğunu ifade etti. Kesici, kendisinin de bundan dolayı DYP Genel Başkanlığı'na aday olduğunu belirtti. 
     Kongre sürecinde çeşitli yarışma üsluplarının sergileneceğini, kendilerinin üslubunun ise ''bir önceki yönetim veya yönetimlerle ne uzlaşma ne de çatışma'' olacağını söyleyen Kesici, ''Çatışma Türkiye için bir enerji israfıdır. Bizim işimiz sadece gelecek olmalıdır'' dedi. 
     3 Kasım seçimlerinde DYP'nin 3 milyon oy aldığını, bu oyun partiye yakışan bir oy olmadığını ancak azımsanamayacağını kaydeden Kesici, başka partilere giden oyların DYP'ye döneceğine inandığını, işlerinin ise bunun için hazırlık yapmak olduğunu söyledi. 
     
     ''KIRAT YENİDEN ŞAHLANACAKTIR'' 
     DYP teşkilatının ve seçmenlerinin seçim sonuçları nedeniyle ''üzgün, yaralı ve bağrı yanık'' olduğunu ifade eden Kesici, şöyle konuştu 
     ''Yiğit, düştüğü yerden kalkacaktır. Kırat yeniden şahlanacaktır. İlhan Kesici, buna taliptir. 
     Sivas'ta yaşayan 80 yaşındaki annemin bize öğrettiği bir laf vardır Büyük ekmek büyük hamurdan olur. Hem büyük ekmek yapmak isteyip, hem hamuru-partiyi küçük tutmak isterseniz büyük ekmek çıkmaz. DYP merkez sağın ve Türkiye'nin liderliğini istiyorsa bu kongrede sadece genel başkan değil, merkez sağa ve Türkiye'ye lider seçmesi gerekir.'' Hedeflerinin yurtta refah ve zenginlik, dünya ve bölgede itibar ve önderlik olduğunu kaydeden Kesici, kısa vadedeki temel hedeflerinin ise ilk genel seçimlerde en çok belediye başkanlığı, belediye meclis üyeliği ve il genel meclisi üyeliği kazanmak olduğunu söyledi. 
     
     SORULAR 
     Bir gazetecinin genel başkanlık için başka adayların da bulunduğunu anımsatması üzerine Kesici, adayların çokluğunun ve kalitesinin o kongreyi yapan partiye ve Türkiye'ye heyecan getireceğini ifade etti. Kesici, ''DYP'nin genel başkan adaylarının heyecan getirdiği ve güzel iklim yarattığı kanaatindeyim. Kendime ve diğer adaylara başarılar diliyorum. Aydın Menderes'in ayrı bir yeri var. Menderes ismi kutlu bir semboldür, dokunulmazlığı olan bir isimdir'' diye konuştu. 
     Tansu Çiller'in kongreye müdahale edip etmeyeceğine yönelik bir soru üzerine Kesici, normalde yapılması gerekenin ''başarısız olan partilerin genel başkanlarının gece saat 12.00'de istifa etmeleri'' olduğunu belirtti. 
     Kesici, Çiller'in genel başkanlıktan istifa edeceğini açıklamasıyla DYP'nin önünü açtığı kanaatini taşıdığını ifade etti. 
     Mehmet Ağar'ın ''Emanetçi genel başkan olamayacağı'' yönündeki sözlerinin hatırlatılması üzerine Kesici, ''sadece Allah'ın verdiği canın emanetçisi olduğunu'' belirtti. 
     Çiller'e, en güçlü olduğu, genel başkanlık ve başbakanlık yaptığı 13 Haziran 1993'te karşı çıktığını anlatan Kesici, şimdi de birçok kişinin kendi üslupları ile Çiller'e karşı çıktığını söyledi. Kesici, ''Ama en zayıf olduğu anda karşı çıkıyorlar. Baraj altında kalmış bir partinin genel başkanı olarak karşı çıkıyorlar. Aramızdaki fark budur'' diye konuştu. 
     
     ''BORCUM YOK'' 
     Çiller'e ve hiç kimseye ''tek bir birim borcunun bulunmadığını'' ifade eden Kesici, ''Yeri göğü yıkmaya çalışan arkadaşlara bakıyorum. Genel başkan yardımcılığı, bakanlık yapan, diğer imkanlardan yararlanan arkadaşlar var. Ben bu üslubu yadırgıyorum'' diye konuştu. 
     Kesici, önümüzdeki günlerde İstanbul, Antalya, Samsun, İzmir ve Gaziantep'te bölge toplantıları yapacağını sözlerine ekledi. 
     





</TEXT>
</DOC>
