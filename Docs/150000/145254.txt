<DOC>
<DOCNO> 145254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun51.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çirkin Hollandalı'ya meslektaşlarından tepki.. 
</HEADLINE>
<TEXT>

     Avrupa Parlamentosu Dışişleri Komisyonu'nda AFET , Hollandalı Hıristiyan Demokrat grup üyesi parlamenter Arie Oostlander tarafından hazırlanan yıllık Türkiye Raporu'nun ve bu rapora bağlı karar tasarısının görüşmesi sırasında tartışmalar çıktı. 
     Türkiye karşıtı tavır ve görüşleriyle tanınan Oostlander, raporunda ve karar tasarısında yer verdiği ifadeler yüzünden tepki gördü. 
     AFET'te ilk görüşmeleri bugün başlayan karar tasarısında, ''Türk devletinin temel felsefesi olan Kemalizm, Türk devletinin bütünlüğüne yönelik ölçüsüz bir endişe kaynağı oluyor. Kemalizm, Türkiye'nin AB'ye katılımına köstek oluşturuyor'' gibi ifadeler yer buluyor ve ''Türkiye'de Kemalizm'i değil, demokratik Avrupa ilkelerini temel almış yeni bir Anayasa oluşturulması'' görüşü savunuluyor. 
     
     TEPKİLER 

     AFET'te konuşarak raporunu ve sunduğu karar tasarısını savunan Oostlander, Türkiye hakkında olumsuz bir tablo çizdikten sonra, ''fazla üzücü olmamak için Ermeni soykırımından söz etmediğini'', ''Irak konusunda Türkiye'nin tavrının, bu ülkenin AB'ye tam üyeliğini zedeleyici olabileceğini'' de öne sürdü. Oostlander'a ilk ve en sert tepki, TBMM ile Avrupa Parlamentosu arasında diyalog organı olan Karma Parlamento Komisyonu KPK Eşbaşkanı Joost Lagendijk'ten geldi. Yeşiller grubu üyesi olan Hollandalı Lagendijk, raporda seçilen kelimelerden, kullanılan tona kadar her şeyin yanlış olduğunu, Türkiye'nin cesaretlendirilmediğini, attığı olumlu adımların hiç görülmediğini belirtti ve ''Kemalizm'e karşı tavır alınarak, Türkiye-AB ilişkilerinde hiçbir yere varılamayacağını, bu tavrın ters etki yapacağını'' söyledi. 
     Hıristiyan Demokrat grup üyesi İngiliz Geoffrey Van Orden da, rapordaki olumsuz yaklaşımı kınayarak, Ermenistan ve Kıbrıs gibi konuların birer koşul gibi sunulmasını eleştirdi, karar tasarısındaki abartılı yaklaşıma karşı tavır aldı. 
     Van Orden, Avrupa Parlamentosu'nda kabul edilen eski kararlara oranla geri adım atıldığını, Türkiye'nin attığı adımların ise hiç dikkate alınmadığını söyledi. 
     İngiliz liberal Andrew Nicholas Duff, Oostlander raporunun, Türkiye-AB ilişkilerinde ciddi bir geri adım olduğunu, raportörün eski raporları okumadan iş yapmaya kalkıştığını belirtti. 
     ''Kemalizm'in eleştirilmesinin yanlış ve yazık olduğunu'' söyleyen ve ''Mustafa Kemal, Türk ulusunun kurucu babasıdır. Bağımsızlık ve cumhuriyet getirmiştir'' diyen Duff, ''Türklerin Babası'ndan söz ederken çok dikkatli ve temkinli olmalıyız. Atatürk'ün mirasına gölge ve şüphe getirecek ifadelerden kaçınmalıyız'' dedi. 
     Rapora destek verenler arasında Hıristiyan Demokrat grubun Alman üyeleri ile bir Yunan parlamenter olduğu gözlemlendi. 
     Diğer konuşmacılar, ''dengesiz'' olarak nitelendirdikleri raporun ve karar tasarısının, değişiklik önergeleriyle düzeltileceğini veya reddedileceğini ifade ettiler. 
     Oostlander raporundaki karar tasarısına, 9 Nisan'a kadar değişiklik önergeleri sunulacak. Tasarı, 29 Nisan'da tekrar AFET'te ele alındıktan sonra, Mayıs veya Haziran ayında Avrupa Parlamentosu Genel Kurulu'nda oylanacak. 
     Avrupa Parlamentosu kararlarının hiçbir yaptırım gücü bulunmuyor. 
     


     




</TEXT>
</DOC>
