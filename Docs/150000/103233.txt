<DOC>
<DOCNO> 103233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/ekonomi/eko02.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur komisyona havale 
</HEADLINE>
<TEXT>

2003’te personel giderleri için 26.5 katrilyon lira öngörüldü. Beş bakandan oluşan komisyon, memurlara bu rakam üzerinden nasıl bir zam yapılacağını ele alacak 
     ELÇİN ERGÜN Ankara 

     Hükümetle memur sendikaları arasında başlayan toplu görüşmeler Bakanlar Kurulu gündemine geldi ancak net bir sonuç çıkmayınca bir komisyon oluşturuldu. 
     Memur sendikalarıyla toplu görüşme çalışmaları Devlet Bakanı Mehmet Keçeciler tarafından anlatıldı. Keçeciler, Devlet Bakanı Masum Türker’in verdiği brifing sırasında "Memur toplu görüşmeleri bu sunuşa monte edilmeli. Yeni kaynak talepleri olabilir" dedi. 
     
     Oral bürakratlara sinirlendi 
     Önceki gün sendikalara bürokratların yüzde 20 zam verebileceğini söylemesi Keçeciler’i "sinirlendirdi." Keçeciler, "Bürokratlar IMF’ye verilen niyet mektubu çerçevesinde en fazla yüzde 20 verilebileceğini söylemişler. Niyet mektubunda böyle bir ifade olduğunu ben bile bilmiyorum" dedi. 
     Ecevit de bir komisyon kurulmasını ve acilen karar alınmasını istedi. Ecevit’in isteğiyle Keçeciler başkanlığında devlet bakanları Tayfun İçli, Masum Türker ve Tunca Toskay ile Maliye Bakanı Sümer Oral’dan oluşan komisyon bugün toplanacak. Maliye Bakanlığı’nın 2003 bütçesinden personel gideri olarak 26.5 katrilyon lira ayırmayı planladığı öğrenildi. 
     Bugün yapılacak toplantıda, bu rakam üzerinden nasıl bir zam yapılacağı ele alınacak. Bu yılın bütçesinde personel giderleri 21.9 katrilyon lira olarak öngörülmüştü. 
     
     Ecevit acıkınca mola verdiler 
     Bakanlar Kurulu toplantısında memur maaşları konusunda söz alan Ecevit toplantıda ikinci konuşmasını öğle yemeği için yaptı ve "Artık öğle yemeği yiyelim ne dersiniz" dedi. Ecevit, Başbakanlık restoranından getirilen pirzola, pilav ve cacık yedi. 
     
     Bütçe şartları önemli’ 
     Bu arada Maliye Bakanı Sümer Oral Bakanlar Kurulu öncesi Kamu - Sen yöneticileriyle yaptığı görüşmede görev tazminatıyla ilgili verilecek zammın bütçe olanakları içinde olacağını söyledi. Devlet Bakanı Masum Türker de görev tazminatlarındaki artışla 250 milyon liralık zam isteğiyle ilgili olarak, "Bu taleplerin yerine getirilmesi gelecek yıl bütçesi ile ilgili. İmkanlar elverdiği ölçüde en yüksek düzeyde olanı memura verme düşüncesindeyiz." 
     



 EKONOMİ 
















</TEXT>
</DOC>
