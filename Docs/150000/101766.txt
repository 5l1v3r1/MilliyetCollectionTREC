<DOC>
<DOCNO> 101766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/siyaset/siy07.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopenhag’da tarih bekliyoruz 
</HEADLINE>
<TEXT>

Ecevit ve Gürel’den Avrupa’ya mektup 
     UTKU ÇAKIRÖZER Ankara 

     Başbakan Bülent Ecevit’in AB üyesi ülkelerin başbakanlarıyla, AB Komisyonu Başkanı Romano Prodi’ye, Dışişleri Bakanı Şükrü Sina Gürel’in de AB ülkeleri dışişleri bakanlarına birer mektup göndererek, "Kopenhag Zirvesi’nde Türkiye’ye müzakere tarihi verin" mesajı ilettikleri öğrenildi. 
     Dışişleri kaynaklarından edinilen bilgiye göre, Ecevit ve Gürel imzalı mektuplar hafta başında Avrupa’lı liderlere gönderildi. Ecevit ve Gürel, mektuplarında Türkiye’nin AB Katılım Ortaklığı Belgesi’ndeki siyasi kriterlerin yerine getirilmesi için yaptığı anayasa ve yasa değişikliklerini uyguladığına dikkat çekti. TBMM’de kabul edilip Cumhurbaşkanı Ahmet Necdet Sezer tarafından onaylanarak yürürlüğe giren uyum yasaları paketinin önemine de değinen Ecevit ve Gürel, Avrupalı liderlere şu mesajı aktardı 
     "Helsinki’de Türkiye’nin adaylığının açıklanmasından itibaren biz üzerimize düşen sorumluluğu yerine getirdik. TBMM’den geçirilen değişiklikler Türk halkının AB konusundaki istek ve coşkusunun ifadesidir. AB’nin de üzerine düşen sorumluluğu yerine getirerek Kopenhag Zirvesi’nde Türkiye’ye üyelik müzakarelerine başlangıç tarihi vermesini bekliyoruz." 
     Ecevit ve Gürel’in mektuplarının yanısıra TBMM Başkanı Ömer İzgi’nin de Avrupa Parlamentosu Başkanı’na aynı mesajı içeren mektup göndereceği bildirildi. 
     



 SİYASET 



















</TEXT>
</DOC>
