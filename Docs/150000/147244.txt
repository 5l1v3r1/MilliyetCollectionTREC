<DOC>
<DOCNO> 147244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun41.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül müttefikleri uyardı "Bize zarar verecek açıklamalardan kaçının" 
</HEADLINE>
<TEXT>

     NATO Konseyi ve AB ile NATO arasında bakanlar düzeyindeki ortak toplantıya katılmak üzere Belçika'da bulunan Başbakan Yardımcısı ve Dışişleri Bakanı Abdullah Gül, AB ve NATO üyesi ülkelerin bakanlarını, Türkiye konusunda daha hassas olunması için uyardı. Gül, Türkiye'ye ve Türk turizmine zarar veren temelsiz görüş, bilgi ve iddialara dayanan açıklamalardan kaçınılmasını istedi. 
     Elde edilen bilgilere göre, Gül, NATO ve AB üyesi ülkelerin bakanlarının ortak toplantısında yaptığı konuşmada, Irak krizi çerçevesinde Türkiye'ye büyük haksızlıklar yapıldığını vurguladı. 
     Önyargılı ve hiçbir temele dayanmayan değerlendirmeler ve açıklamalarla Türkiye'nin, özellikle kuzey Irak çerçevesinde savaşa girecek ve taraf olacak gibi gösterilmesini eleştiren Gül, bu şekilde, başta turizm sektörü olmak üzere, Türkiye'ye büyük zarar verildiğine dikkat çekti. 
     Bakanların, Gül'ün bu eleştiri ve uyarılarını haklı buldukları ifade edildi. 
     Bu arada, Dışişleri Bakanı Gül, Fransa Dışişleri Bakanı Dominique de Villepin ile ikili görüşmede bulundu. 
     Yetkililer, bu görüşmede, ''Irak'taki savaşın gidişatı, savaş sonrası muhtemel senaryolar, NATO ve BM'nin oynayabilecekleri roller, bölgedeki genel durumun'' ele alındığını açıkladılar. 
     İki bakan da savaşın en az zaiyatla ve en kısa zamanda bitmesi temennilerini dile getirdi. 
     Fransız Bakan, en kısa zamanda Türkiye'ye resmi ziyarette bulunacağını bildirdi. 
     





</TEXT>
</DOC>
