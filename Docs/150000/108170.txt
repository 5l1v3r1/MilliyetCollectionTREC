<DOC>
<DOCNO> 108170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/guncel/gun05.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahne dopdolu Şükran 
</HEADLINE>
<TEXT>

Kenter Tiyatrosu’ndaki törende bu kelimelerle söze giren Yıldız Kenter’in ölen eşine veda cümlesi Yakında buluşmak üzere’ oldu 
     AHMET CUMALI 

     Bir süredir rahatsız olan ve önceki gün hayata veda eden tiyatro sanatçısı Şükran Güngör için dün önce Kenter Tiyatrosu’nda tören düzenlendi. Sahneye konulan Güngör’ün tabutu çiçeklerle süslendi. Saygı duruşunun ardından güçlükle sahneye çıkan Güngör’ün eşi Yıldız Kenter, "Sana güzel bir haberim var. Sahne dopdolu. Bana verdiğin 40 yıllık mutluluk için teşekkür etmek istiyorum. Yakında buluşmak üzere" diyerek herkesi duygulandırdı. 
     
     BODRUM’A GİDECEK 
     Bodrum Turgut Reis’te toprağa verilecek Şükran Güngör’ün naaşı Bebek Camii’nde kılınan öğle namazından sonra Amerikan Hastanesi morguna kaldırıldı. Cenaze törenine Kültür Bakanı Suat Çağlayan, ANAP Aydın Milletvekili Yüksel Yalova, ÖDP Genel Başkanı Ufuk Uras, Erdal İnönü, Kenan Işık, Genco Erkal, Ferhan Şensoy, Demet Akbağ, Rutkay Aziz, Zeki Alasya, Müjde Ar, Erol Evgin, İsmet Ay, Haldun Dormen, Nejat Uygur, Hadi Çaman ve Üstün Asutay gibi ünlü isimler katıldı. 
     



 GÜNCEL 


















</TEXT>
</DOC>
