<DOC>
<DOCNO> 130599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur14.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, Siirt seçimlerine katılmıyor... 
</HEADLINE>
<TEXT>

     MHP, Siirt'te 9 Şubat Pazar günü yapılacak yenileme seçimlerine katılmayacağını bildirdi. 
     MHP Genel Merkezi'nden yapılan açıklamada, Yüksek Seçim Kurulu'nun YSK 9 Şubat Pazar günü yenilenecek Siirt milletvekili genel seçimlerine tüm siyasi partilerin katılabileceğini, ancak yüzde 10 ülke barajı uygulaması nedeniyle 3 Kasım seçimlerinde barajı aşan siyasi partilerin milletvekili çıkarabileceğini kararlaştırdığı anımsatıldı. 
     ''Böylece seçimin sonucunun şimdiden ilan edildiği'' kaydedilen açıklamada, şöyle denildi 
     ''MHP, sonucu belli olan bu seçimlere iştirak etmeyecektir. MHP seçime giren hiçbir siyasi parti ile işbirliği yapmayacaktır. 
     YSK'nın bir köyde ortaya çıkan hukuka aykırılık sebebiyle, sadece bu köyde seçimi yenilemek gerekirken, tüm Siirt ilinde yeniden seçim yapılmasına karar vermesi adil değildir. 
     Ancak, sonucu itibariyle mevcut iktidar partisinin başarısızlığını, mazeret ve bahane üretme imkanını ortadan kaldırması ve ülkemizde çift başlı yönetimin sakıncalarını gidermesi açısından değerlendirildiğinde, bu haliyle dahi, Siirt seçimlerinin ülkemize ve milletimize hayırlı olmasını diliyoruz.'' 
     





</TEXT>
</DOC>
