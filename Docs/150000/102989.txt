<DOC>
<DOCNO> 102989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur11.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ile görüşen Antakya Belediye Başkanı "Kararsız değil.." 
</HEADLINE>
<TEXT>

     Antakya Belediye Başkanı İris Şentürk, çalışma ofisinde ziyarette bulunduğu Kemal Derviş'in solda birlik noktasında gösterdiği çalışmanın çok iyi niyetli olduğunu ve hiç de öyle kararsızlık noktasında bulunmadığını gözlemlediğini söyledi. 
     İris Şentürk, eski Devlet Bakanı Derviş'i çalışma ofisinde ziyaret ederek yaklaşık 1 saat görüştü. 
     Şentürk, ofisten ayrılırken gazetecilerin, Derviş ile birlikte hareket edip etmeyeceklerini sormaları üzerine, Hatay'daki bağımsız 11 belediye başkanı olarak solda birliğin oluşmasına ciddi katkılar sağlamak istediklerini bildirdi. 
     Solda birlik çalışmalarının başarıya ulaşmasının herkesin isteği olduğunu ifade eden Şentürk, sözlerini şöyle sürdürdü 
     ''Bu konuda kendisine güç vermek istedik. Buna devam etmesini diledik. Solda birlik noktasında gösterdiği çalışmanın çok iyi niyetli olduğunu gözlemledim. Hiç de öyle kararsızlık noktasında olmadığını gözlemledim. Türkiye'nin geleceğinin sol kesimin birarada durmasından, sol hareketin birarada durmasından geçtiği noktasındaki kararlılığının, iyi niyetinin hala devam ettiğini gördüm. Bu çabaların devam edeceğini görüyorum. Tabii burada tek başına Derviş'in hareket etmesi bir şey ifade etmeyecek. Burada önemli olan Türkiye'nin aydınlık geleceği adına herkesin üzerine düşeni yapması, Derviş'in üzerine düşeni yaptığını görüyorum. Bu konuda da ikna oldum.'' Kendisiyle birlikte 10 belediye başkanının 1.5 yıldır bağımsız hareket ettiğini belirten Şentürk, ''Bizler de bu birliktelik sağlanana kadar bağımsız kalmaya devam edeceğiz'' diye konuştu. 
     Şentürk, bir gazetecinin, ''Daha önce YTP'ye katılabileceğiniz söyleniyordu. Böyle bir şey söz konusu mu '' sorusuna da, ''Hayır. Olay YTP'ye katılma olayı değildi. Sadece arkadaşlarımızla birlikte birlikteliği sağlama çabasında YTP'yi bir umut olarak görmüştük. Ama bu noktada elimizden geleni bizler de yaptık. YTP'ye katılma değil birarada durma gayretiydi'' karşılığını verdi. 
     İris Şentürk, sol birlikteliği ya da en geniş sol yelpazeyi bir şekilde oluşturmaya çalıştıklarını anlatarak, ''O yüzden şu anda A veya B partisine katılma noktasında değiliz. Yani SHP'si, DSP'si, CHP'si, YTP'si, ÖDP'si ve HADEP'i ile bir bütünlük sağlamak istiyoruz. Türkiye'de müşterekleri sol olan partilerin birarada olmasını istiyoruz'' dedi. 
     Şentürk, Başbakan Bülent Ecevit'in, HADEP ile ilgili kaygılarının hatırlatılması üzerine de Derviş'in bu konuda bir şey söylemediğini ifade etti. 
     Bu arada, Arı Hareketi'nden Kemal Köprülü de erken saatlerde Derviş'in çalışma ofisine geldi. 
     Derviş'in öğleden sonra İstanbul'a gitmesinin beklendiği öğrenildi. 
     





</TEXT>
</DOC>
