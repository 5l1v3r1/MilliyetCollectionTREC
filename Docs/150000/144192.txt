<DOC>
<DOCNO> 144192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun40.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Türkiye'den daha büyük destek almayı umuyoruz" 
</HEADLINE>
<TEXT>

     İngiltere Savunma Bakanı Geoff Hoon, Türkiye'den Irak'a karşı koalisyona daha büyük destek almayı umduklarını söyledi. 
     Hoon, parlamentoda yaptığı konuşmada, milletvekillerinin soruları üzerine, Türkiye ile görüşmelerin sürdüğünü bildirdi. 
     Savunma Bakanı, önemli müttefik Türkiye'den koalisyona daha büyük destek sağlanmasının başarılacağını umduğunu belirtti. 
     Konuşmasında, Irak'ın 30 petrol kuyusunu ateşe verdiğini kaydeden Hoon, Irak'ın petrol tesislerinin korunmasına büyük önem verdiklerini söyledi. 
     Şu anda operasyonel ağırlığın Umm Kasr'da olduğunu ifade eden Hoon, dün gece Bağdat'a, Körfez'deki savaş gemilerinden ve denizaltılardan yaklaşık 50 Tomahawk füzesinin fırlatıldığını, yönetim binalarının hedef alındığını kaydetti. 
     Uzun menzilli ve ses hızından daha yavaş olan, Tomahawk füzeleri, özellikle binalar, askeri kamplar ve havaalanları gibi önemli altyapı tesislerine karşı etkili oluyor. 
     Cruise tipi füzelerin en çok bilinenleri arasında yer alan Tomahawk'lar, 17 Ocak 1991'de Irak'a karşı ''Çöl Fırtınası'' operasyonunun başlangıcında da kullanılmıştı. 
     





</TEXT>
</DOC>
