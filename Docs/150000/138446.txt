<DOC>
<DOCNO> 138446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sontur07.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Bush'un sözü kendi kongresi için saygındır" 
</HEADLINE>
<TEXT>

     AK Parti Genel Başkanı Recep Tayyip Erdoğan, Irak konusunda ABD ile yürütülen müzakerelere ilişkin gelişmeleri değerlendirirken, ''Sayın Bush'un sözü, kendi ülkesindeki kongre ve diğer kurumlar için saygındır, geçerlidir, biz de saygı duyarız ama devletlerarası hukuka girdiği zaman bu bir belgeye düşülmesi gereken bir olaydır'' dedi. 
     Erdoğan, NTV'de yayınlanan ''Gölge Kabine'' programında gazetecilerin sorularını yanıtladı. 
     Erdoğan, bir soru üzerine, Türkiye'nin 11 Eylül sonrası ve son gelişmelerden sonra bir şeyi iyi değerlendirdiğini, Türkiye'nin Afganistan'daki tavır ile şu anda takındığı tavrı gayet iyi ölçtüğünü, bunu yaparken 1991 yılını hiçbir zaman bir kenara koymadığını ifade etti. 
     1991 yılında yaşanan Körfez Savaşı'nın ibret alınacak bir olay olduğunu ifade eden Erdoğan, ''Hükümetin Irak olayında yürütmüş olduğu diplomasi, ben inanıyorum ki gelecek nesillerin de ibretle ve örnek alarak hayranlıkla takip edeceği bir diplomasi olacaktır. Buna inanarak, güvenle söylüyoruz'' dedi. 
     ''ABD ile yürütülen müzakerelerde ipler kopma noktasına mı geldi'' şeklindeki soruyu yanıtlarken Erdoğan, şunları söyledi 
     ''Müttefikimiz ne kadar kaçarsa, biz onun peşinden o kadar koşar ve bu ipi koparmayız. Ama bir yerde sıkıntıya gelir de yakalayamazsak, bu ip koparsa orada da yapacak bir şeyimiz, biz bu anlayışı diplomaside sonuna kadar gösteririz. Bizim Irak olayında takındığımız tavır, ABD ile münasebette bu ipi koparmamaktır. Bunun gayreti içindeyiz. Sonuna kadar barışçı yollarla çözüm umudumuzu yitirmediğimiz için ve bu ipin kopmaması için bütün gayretleri göstereceğiz.'' Türkiye'nin Körfez Savaşı'nda bedel ödediğini, bu nedenle hükümetin Irak konusunda bugünkü duruşunu ortaya koyduğunu ifade eden Erdoğan, ''Bazıları bunu dolar pazarlığı diyor. Bu iş bu kadar basit değil. Bu iş sadece dolar olsaydı 50 kere çözülmüş olabilirdi. ABD için dolar pazarlığını çözmek problem değil ki. ABD'nin böyle bir sıkıntısı yok. Burada askeri, siyasi ve ekonomik birçok sıkıntı var. Bazıları dolar pazarlığı diyor. Gerektiğinde tabii onun da pazarlığını yapacağım'' diye konuştu. 
     ABD'nin 1991'de verdiği sözlerin hiçbirisini tutmadığını ifade eden Erdoğan, ''Şimdi bu bir duruştur. Bunlar, devletlerarası münasebetlerde yazılı belgeye düşülmelidir. Sayın Bush'un sözü, kendi ülkesindeki kongre ve diğer kurumlar için saygındır, geçerlidir, biz de saygı duyarız ama devletlerarası hukuka girdiği zaman bu bir belgeye düşülmesi gereken bir olaydır. Sıradan bir olay değildir'' dedi. 
     
     ''EN AZ ZARARLA NASIL ÇIKABİLİRİZ...'' 
     Erdoğan, ''Türkiye ABD ile ittifakta stratejik bir çıkar görmekte midir'' sorusuna ise ''Türkiye burada harbe girse de girmese de zarardadır. Hiçbir zaman Türkiye'nin burada çıkarı olamaz, olmaz. Ben şu anda ülkemin kasasına ne girer buna bakarım. En az zararla bu işten nasıl çıkarız biz şu anda bunun hesabını yapıyoruz'' karşılığını verdi. 
     Türkiye'nin ABD'den taleplerine olumlu yanıt alamaması halinde ittifakın içinde yer almasının zorlaşacağını vurgulayan Erdoğan, ''Türkiye'nin bu harekat içinde bazı verilerden hareketle zararının karşılanması noktasında talepleri var. ABD bu taleplere karşı ne yazık ki olumlu yaklaşım şu ana kadar göstermiş değil. Olay salt bir ekonomik pazarlık değildir'' dedi. 
     Erdoğan, bir başka soruyu yanıtlarken, şunları kaydetti 
     ''Türkiye ABD ile münasebetlerine gölge düşmesini istemiyor. Asla iplerin kopmasından yana değil. Ama bu konuda Türkiye olarak biz, hiçbir dünya ülkesinin göremeyeceği zararı görmeye namzetiz. Katılsak da bu zararı göreceğiz, katılmasak da göreceğiz. O zaman biz en az zararı nasıl görürüz, şu anda bunun hesabını yapmak durumundayız. Taleplerimizi sürdük ileriye ve bu taleplerimize olumlu cevap istiyoruz. Bunların karşı taraftan da özveriyle karşılanması lazım. Özveri sadece Türkiye'den beklenirse bu da hakikaten dostluğa uymuyor. Bunu karşılıklı olarak bir noktada buluşturmak, buna göre de adımın atılması gerekir diye düşünüyoruz.'' Erdoğan, Kıbrıs konusunda da sorunun mutlaka çözülmesini istediklerini, bunun için Kuzey Kıbrıs Türk Cumhuriyeti'nin de kendi içinde işi çözüme kavuşturması gerektiğini ifade etti. 
     Bir başka soru üzerine Erdoğan, Kıbrıs sorununun çözümlenmemesinin Türkiye'nin AB üyeliğinin önünde bir engel oluşturacağını anlattı. Erdoğan, ''Benim üzüldüğüm bir başka nokta da müzakereci olarak Sayın Denktaş'ın yanında AB'ye karşı olan bir insanının bulunması asıl yanlıştır. Bu da Sayın Soysal'dır. İkincisi, bir siyasi parti liderinin müzakereci olarak bulunması yanlıştır. Bu işi yürütecek bir başka müzakereci Türkiye'den çıkar. Türkiye o kadar bu noktada fakir değil'' diye konuştu. 
     Erdoğan, AB için yaptığı görüşmeler sırasında Türkiye'nin dış siyasette hiç lobi faaliyetinin olmadığını tespit ettiğini kaydetti. Erdoğan, ''Bırakın Kıbrıs'ı, Kürt meselesini bile biz dünyaya anlatabilmiş değiliz, özellikle Avrupa'ya'' dedi. 
     Siirt'te 9 Mart'ta yapılacak seçimde milletvekili olması halinde hemen başbakan olup olmayacağının sorulması üzerine Erdoğan, başta Irak konusu olmak üzere o dönemdeki şartların bu kararı vermesinde çok önemli olacağını söyledi. 
     AK Parti'nin, Kuzey Irak'da Kürt devleti kurulması halinde bunu savaş sebebi olarak görüp görmeyeceğine ilişkin bir soruyu yanıtlarken de Erdoğan, böyle bir durumda hükümetin, parti yetkili kurulları, muhalefet partisi, ordu ve Cumhurbaşkanı ile yapacağı görüşmelerden sonra karar vereceğini söyledi. Erdoğan, ''Burada Evet, bu savaş sebebi sayılır veya sayılmaz gibi, buradan bunu söylemek yanlış olur, diye düşünüyorum'' dedi. 
     
     ''BEN GELİŞEREK DEĞİŞTİM'' 
     Erdoğan ''nasıl ve neden değiştiği''ne ilişkin bir soru üzerine, ''Ben gelişerek değiştim. AK Parti bu değişimin en büyük ifadesidir'' şeklinde konuştu. 
     AK Parti'deki anlayış ve programın daha önce mensubu olduğu partiden çok farklı olduğunu ifade eden Erdoğan, ''Geçmişinizde ideolojik anlamda hangi hatalar var'' sorusu üzerine, 1980 öncesinde futbol oynadığını anımsattı. Erdoğan, ''Futbol oynadığım zamanda bile ben, bir içki masasına otururdum. Ama otururken mütereddit otururdum, şimdi o tereddüdüm kalktı. Daha rahat oturuyorum'' dedi. 
     Futbolcu olarak kamplara gitmesi ve Kasımpaşa'da doğup büyümesinin bu konuda kendisine bazı avantajlar sağladığını anlatan Erdoğan, şöyle devam etti 
     ''Bütün gençlik çağlarımda futbol camiasıyla iç içe olmam, benim zannedildiği noktadaki aşırı uçlar içinde olmamı hep engellemiştir. Hatta benim gençlik kolları başkanlığım dönemimde teşkilatım, hiç bir eylemin içinde yer almamıştır. Ha... o zamanlar duvarlara koca koca, partimizin sloganlarını yazmışızdır. Şimdi düşünüyorum, o günün şartları içinde herkes onu yapıyordu.'' Erdoğan, ilk kez 1978 yılında gittiği Almanya'dan dönüşte ''Bu böyle yürümez, çok farklı şeyler yapmamız gerekiyor' dediğini kaydetti. 
     





</TEXT>
</DOC>
