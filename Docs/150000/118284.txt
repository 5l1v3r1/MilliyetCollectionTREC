<DOC>
<DOCNO> 118284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sonspo12.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybol...Vakıfbank Güneş Sigorta liderliğe yükseldi 
</HEADLINE>
<TEXT>

     Voleybol Birinci Liglerinde erkeklerde Arçelik, bayanlarda da 4 yıl aradan sonra yenilen Eczacıbaşı'nın yerine Vakıfbank Güneş Sigorta liderliğe yükseldi. 
     Erkeklerde geçen hafta sırasıyla Galatasaray'ı 3-1, Ankara SSK Spor'u 3-1 ve deplasmanda ARKAS Saint Joseph'i 3-0 yenen Arçelik, ligdeki eksik maçlarını tamamlarken yenilgisiz liderliğe oturdu. 
     Deplasmanda Rize Fındıklıspor'u 3-0 yenen bir önceki haftanın lideri Ziraat Bankası, 1 yenilgisi olduğu için 1 puan eksiğiyle 2. sıraya indi. 
     İstanbul Büyükşehir Belediyesi'ni 3-1, Maltepe Üniversitesi Marmara Koleji'ni 3-0 yenen Erdemirspor, 6. sıradan 3. sıraya çıktı. 
     Bir maç eksiği olan Ankara SSK Spor, Beşiktaş'ı Ankara'da 3-1 yendi. Deplasmanda Arçelik'e 3-1 yenilen Ankara SSK Spor, 5. sıradan 4. sıraya çıktı. 
     Maltepe Üniversitesi Marmara Koleji'ne 3-1, ardından Rize Fındıklıspor'a İstanbul'da 3-2 yenilen Fenerbahçe, 3. sıradan 5. sıraya düştü. 
     
     BAYANLAR LİGİ 
     Bayanlarda ise deplasmanda Ankara İller Bankası'na 3-1 yenilen Eczacıbaşı, 4 yıl aradan sonra normal lig sezonunda yenilirken liderliği de Güneş Sigorta'ya kaptırdı. 
     Normal sezonda en son yenilgisini 13 Kasım 1998'de Güneş Sigorta karşısında 3-0'lık skorla gören Eczacıbaşı, 1998-99 sezonunda 20, 1999-2000 sezonunda 28, 2000-01 sezonunda 30, 2001-02 sezonunda 26 ve bu sezonda 7 olmak üzere 111 maçtır yenilmiyordu. Eczacıbaşı, son 4 sezon play-off serisinde de yalnızca 3 kez yenilmişti ve 1999-2000 sezonunu yenilgisiz kapatmıştı. 
     Ligde galibiyeti bulunmayan son sıradaki İstanbul Işıkspor'u 3-0 yenen Güneş Sigorta, hem liderliğe yükseldi hem de ligin yenilmeyen tek takımı kaldı. 
     





</TEXT>
</DOC>
