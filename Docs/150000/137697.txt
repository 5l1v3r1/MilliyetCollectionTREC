<DOC>
<DOCNO> 137697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun23.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times ''İran destekli güçler Kuzey Irak'a girdi'' 
</HEADLINE>
<TEXT>

     İngiltere'de yayınlanan Financial Times gazetesi, İran destekli Iraklı muhalif gruplara mensup 5 bin kişilik gücün Kuzey Irak'a girdiğini ve olası bir savaşa hazırlık olarak cephe oluşturduklarını öne sürdü. 
     5 bin kişilik gücün ağır silahlar dahil her türlü ekipmanla donatılmış olduklarını da iddia eden Financial Times, bu gücün, 1980'den bu yana İran'da bulunan ve Tahran'ı kendisine merkez seçen Iraklı Şii bir muhalif grubun lideri Muhammed Bekir El Hakim tarafından gönderildiğini yazdı. 
     ABD Savunma Bakanlığı'nın bir yetkilisinin de El Hakim'e bağlı bir grubun Kuzey Irak'a geçtiği yolundaki gelişmelerden haberdar olduğunu söylediğine işaret eden gazete, bu yetkilinin daha fazla yorum yapmaktan kaçındığını ifade etti. 
     Bush yönetiminin bu yeni askeri unsurun niyeti hakkında bazı kaygılar taşıdığını da öne süren Financial Times, ABD yetkililerinin Kuzey Irak'taki durumu zaten halihazırda ''son derece karmaşık ve çok parçalı'' bulduklarını hatırlattı. 
     Türkiye'nin de Kuzey Irak'ta sınırlı da olsa uzun zamandır süregelen bir askeri varlığının bulunduğunu öne süren gazete, ABD'nin de aylar önce bazı askeri personelini bölgeye sokmaya başladığını yazdı. 
     El Hakim'e bağlı, Bedr adı verilen 5 bin kişilik askeri gücün İran'daki Devrim Muhafızları tarafından eğitilip silahlandırıldıklarını belirten Financial Times, bu gücün İran yönetiminin temsilcisi sayılabileceğini de öne sürdü. 
     İran yönetiminin ise bu gücün Kuzey Irak'ta savunmaya yönelik rol oynayacağını belirttiğini kaydeden gazete, ancak yine de değişik gruplara mensup askerlerin Kuzey Irak'taki varlığının ülkenin bölünmesine yol açabileceğine dair ABD ve bazı Arap ülkelerinin duydukları kaygıların arttığını yazdı. 
     Gazete, ''İran böyle bir gücü Irak'a sokmakla Irak'ın yeniden şekillendirilmesi sırasında kendi varlığının da gözardı edilemeyeceğinin altını çiziyor'' yorumunda bulundu. 
     
     SCİRİ YALANLADI 

     Irak İslam Devrimi Yüksek Konseyi SCIRI , kendine bağlı Bedr Tugayı'ndan 5 bin kişilik gücün Kuzey Irak'a geçtiği yolundaki haberi yalanladı. 
     Merkezi Tahran'da bulunan SCIRI'nın adını vermeyen bir yetkilisi, Financial Times gazetesindeki habere ilişkin yaptığı açıklamada, iddiaların doğru olmadığını belirterek, ''söz konusu 5 bin kişilik kuvvetin geçen hafta güneybatıdaki Kuzistan eyaletinin başkenti Ahvaz'da tören geçidi yapacak kuvvet olduğunu, ancak bu törenin yapılmadığını ve gelecek hafta yapılmasını planladıklarını'' söyledi. 
     Financial Times gazetesi, 1980 yılından bu yana Tahran'da bulunan Ayetullah Muhammed Bagır El Hekim'in lideri olduğu SCIRI'ya bağlı Bedr Tugayı'ndan 5 bin kişilik gücün Kuzey Irak'a girdiğini ve olası bir savaşa hazırlık olarak cephe oluşturduklarını öne sürdü. 
     İran Devrim Muhafızları, El Hekim'in 1983 yılında kurduğu Bedr Tugayı'nı eğitiyor ve ağır silahlar dahil olmak üzere malzeme desteği veriyor. 
     SCIRI Başkanı El Hekim'in kardeşi ve Cihad Komitesi Başkanı Abdülaziz El Hekim, dün Iran News'e verdiği demeçte, Bedr Tugayı'nın Amerikan ordusuyla işbirliği yapacağı iddialarını reddederek, Bedr Tugayı'nın İran ve Kuzey Irak'ta aktif, Irak'ın diğer kesimlerinde ise yeraltı faaliyetleri yürüttüğünü, Irak'ı Saddam tehdidinden kurtarma amacı güden Bedr Tugayı'nın İran siyasetine bağlı olduğunu ve İran hükümetinin alacağı kararlara uyacağını açıklamıştı. 
     El Hekim, Bedr Tugayı'nın ABD öncülüğünde Irak'a girecek güçlere katılmayacağını, ancak Irak halkının daha fazla zarar görmesini engellemek, Irak'ın ulusal güvenliği ve diğer çıkarlarını yerine getirmek için aktif olarak görev yapacağını söylemişti. 
     





</TEXT>
</DOC>
