<DOC>
<DOCNO> 123391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur29.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saroz Körfezi'nde kaybolan balıkçılar aranamıyor... 
</HEADLINE>
<TEXT>

     Saroz Körfezi'nde batan balıkçı teknesinde kaybolan 2 balıkçıyı arama çalışmalarının elverişsiz hava koşulları nedeniyle yapılamadığı bildirildi. 
     Alınan bilgiye göre, Eceabat İlçesi'ne bağlı Beşyol Köyü'nden, balık avı için ''Boncuk'' adlı 5.5 metrelik tekne ile denize açıldıktan sonra fırtınanın patlamasıyla batan tekneden denize düşerek kaybolan Tuncay Ersöz ve Osman Ersöz'ü arama çalışmaları, olumsuz hava koşulları nedeniyle yapılamıyor. 
     Sahil Güvenlik Botu, Deniz Polisi ve jandarma ekipleri, fırtınanın etkisini giderek arttırması ve dalgaların yüksekliği nedeniyle arama çalışmasına başlayamadılar. 
     Bu arada, bazı balıkçı teknelerinin, kaybolan kişilerin cesetlerinin sahile vurabileceği ihtimalini dikkate alarak, Saroz Körfezi sahillerini taramalarına rağmen olumlu sonuç alınamayınca, bu çalışma da sona erdirildi. 
     Yetkililer, Saroz Körfezi'nda hava koşullarının giderek kötüleştiğini, güvenlik açısından arama çalışması yapılamadığını söylediler. 
     Beşyol Köyü'nden, Saroz Körfezi'ne açılan ve içinde 4 balıkçı bulunan ''Boncuk'' adlı tekne, şiddetli fırtına nedeniyle alabora olarak batmış, balıkçılardan Tuncay Ersöz ve Osman Ersöz kaybolmuş, Ergün Ersöz ve Macit Doyuran yüzerek karaya çıkmayı başarmışlardı. 
     





</TEXT>
</DOC>
