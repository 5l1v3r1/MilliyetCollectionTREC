<DOC>
<DOCNO> 141071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur07.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal Acar, çete kurmaktan yargı önünde... 
</HEADLINE>
<TEXT>

     İşadamı Erdal Acar'ın da aralarında bulunduğu 8 sanığın, ''Çıkar amaçlı suç örgütü oluşturmak'' suçundan yargılanmasına devam edildi. 
     İstanbul 3 No'lu DGM'deki duruşmaya, tutuklu sanık Resul Kara ile tutuksuz sanık Uğur Yavuz katıldı. Davanın diğer tutuksuz sanıkları Erdal Acar, Erdal Kara, Hasan Derya Soy, Cengiz Can, Ataman Sarıdikme ve Abdurrahman Akbudak ise duruşmaya gelmedi. 
     Mahkeme Heyeti Başkanı Ahmet Duymaz, Resul Kara yakalandığında üzerinden çok sayıda sahte kimlik çıktığı belirterek, dava dosyasının bu nedenle halen Adli Tıp Kurumu'nca incelendiğini söyledi. 
     Duruşmada söz alan Resul Kara ise, suçsuz olduğunu savunarak, tahliye talebinde bulundu. 
     Kara'yı, tutuklu kaldığı süreyi göz önüne alarak tahliye eden mahkeme heyeti, dava dosyasının Adli Tıp Kurumu'ndan dönmesinin beklenmesi amacıyla duruşmayı erteledi. 
     İstanbul DGM Cumhuriyet Başsavcılığı'nca hazırlanan iddianamede, sanıkların, ''Çıkar amaçlı suç örgütünün yöneticisi olmak'', ''örgüt üyelerine yardım ve yataklık etmek'' ve ''ruhsatsız silah bulundurmak'' suçlarından 1 ile 9'ar yıl arasında değişen çeşitli ağır hapis cezalarına çarptırılmaları isteniyor. 
     





</TEXT>
</DOC>
