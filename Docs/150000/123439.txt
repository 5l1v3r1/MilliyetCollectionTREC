<DOC>
<DOCNO> 123439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/magazin/amag.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Azra Türkiye’yi Avrupa’ya soktu 
</HEADLINE>
<TEXT>

İngiliz basını Dünya Güzeli seçilen Azra Akın’a geniş yer ayırırken şu yorumlar yapıldı Türkiye Avrupa’da O dünyanın en güzel kızı olarak anılmayı hak etti...’ 
     NEVSAL ELEVLİ Londra 

     Nijerya’daki olaylar nedeniyle İngiltere’nin başkenti Londra’da yapılan 2002 Dünya Güzellik Yarışması’nda birinci olan Türkiye güzeli Azra Akın İngilizleri "fethetti." İngiliz basını Azra’nın başarısına geniş yer ayırırken, saygın pazar gazetesi The Observer "Türkiye Avrupa’da" yorumunu yaptı. 
     92 yarışmacıyı geride bırakan Azra Akın’ın elinde Türk bayrağıyla kameralara gülümserken çekilmiş fotoğrafını kullanan The Observer, bir başka sayfada yer alan Türkiye’ye ilişkin bir haberin başlığını da aynı haberde kullanarak, Akın’ın başarısını "Türkiye Avrupa’da" diye yorumladı. 
     
     Azra birinciliği hak etti’ 
     The Daily Telegraph, sıkıntılı bir sürecin ardından güçlükle yapılabilen yarışmayı Azra Akın’ın kazandığını belirtirken, "Türkiye güzeli, dünyanın en güzel kadını olarak anılmayı hak etti" ifadesini kullandı. 
     Türkiye güzelinin çok sayıda kişinin favorisi olduğunu vurgulayan The Independent da "Bunu salondaki pek çok izleyiciden duymak mümkündü" diye yazdı. 
     Organizatörler Miss World 2002’nin 137 ülkede yaklaşık 2 milyar kişi tarafından takip edildiğini açıkladı. Ancak İngiliz basının yoğun ilgisine rağmen yarışma hiçbir İngiliz televizyon kanalında canlı yayınlanmadı. 
     Azra’nın başarısı Alman basınında da geniş yankı buldu. Önde gelen gazeteler, dünyanın en güzel kızının Türkiye’den çıktığını duyururken, Azra’nın Hollanda’da yaşayan bir Türk ailesinin kızı olduğu vurgulandı. 
     
     Köprü olacak 
     Miss World Yarışması’nın Türkiye temsilcisi Özcan Sandıkçıoğlu da yarışmanın ardından yaptığı değerlendirmede şunları söyledi "Azra, bir Müslüman kızı olarak Türkiye ile Avrupa arasında köprü olacak. Artık Miss World’e bağlı oldu ve bir yıl Londra’da yaşayacak, yarışma komitesinin düzenlediği organizasyonlar hangi ülkede yapılacaksa oralara gidecek." 
     
"Sorumluluğum çok büyük"      BİRSEN ALTUNTAŞ 

     Bir yıl boyunca dünyayı dolaşacak olan Azra Akın, bir hafta sonra Türkiye’ye dönecek. Kendisini dünyanın en şanslı kadını olarak gördüğünü belirten Akın, "Bu taç bana çok kritik bir dönemde verildi ve bu nedenle sorumluluğum çok büyük" dedi. 
     
     



 MAGAZİN 














</TEXT>
</DOC>
