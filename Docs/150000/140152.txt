<DOC>
<DOCNO> 140152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur21.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Üs ve limanlar sakin... 
</HEADLINE>
<TEXT>

     Türk Silahlı Kuvvetleri'nin yabancı ülkelere gönderilmesine, yabancı silahlı kuvvetler unsurlarının Türkiye'de bulunmasına izin verilmesine ilişkin Başbakanlık Tezkeresi'nin, dün TBMM Genel Kurulu'nda reddedilmesinin ardından, üs ve limanlar günü sakin geçirdi. 
     Askeri üs ve limanlarda gerekli yenileştirme, geliştirme, inşaat ve tevsi çalışmaları ile yerinden hazırlık faaliyetleri kapsamında, son bir hafta yoğun hareketlilik yaşanan İskenderun Limanı bugünü ''boş'' geçirdi. İskelede şu anda askeri malzeme taşınması kapsamında hiçbir gemi bulunmuyor. 
     Ancak, liman alanındaki araç ve malzemelerden bir bölümünün yüklendiği TIR'lar, konvoy halinde bekletiliyor. 
     Adana'nın merkez Yüreğir İlçesi'ne bağlı İncirlik Beldesi'ndeki İncirlik Üssü'nde ise alışılagelen ''hafta sonu sakinliği''nin ötesinde bir durgunluk yaşanıyor. 
     Hangar kapaklarının kapalı olduğu üste, bir tanker uçağının inişi ile birkaç savaş uçağının havalanıp bir süre sonra dönmelerinin dışında, uçuşlarda belirgin bir azalma gözleniyor. 
     Apronda bekleyen uçakların da önceki günlere oranla daha az sayıda olduğu dikkati çekerken, yer hizmetleri ve modernizasyon çalışmaları kapsamında da önemli bir hareketlilik görülmüyor. 
     Öte yandan, Güney Deniz Saha Komutanı Koramiral Yener Karahanoğlu'nun Mersin'in Silifke İlçesi'ne bağlı Taşucu Beldesi'ndeki SEKA Limanı ile yine aynı bölgede NATO finansmanıyla yapımı gerçekleştirilen limanda incelemelerde bulunduğu öğrenildi. 
     





</TEXT>
</DOC>
