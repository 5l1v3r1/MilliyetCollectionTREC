<DOC>
<DOCNO> 116734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sonspo02.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Kings - Grizzlies maçında Hidayet 22 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA , ilk hafta mücadelesine, bu sabaha karşı yapılan 11 maçla devam edildi. 
     Pasifik Grubu lideri ve geçen sezonun yarı finalisti Sacramento Kings, deplasmanda Memphis Grizzlies'i farklı skorla yenerek, 3. maçından da galibiyetle ayrılmayı başardı. 
     Karşılaşmada Sacramento Kings'de, sonradan oyuna giren ve 26 dakika sahada kalan Hidayet Türkoğlu, 22 sayı, 4 savunma ribaundu ve 1 asistle oynayarak başarılı bir performans gösterdi. Türkoğlu, 2 sayılık atışlarda 6'da 2, 3 sayılık atışlarda 6'da 4 ve serbest atışlarda da 6'da 6'lık başarı oranı tutturdu. 
     Maçta konuk ekibi galibiyete taşıyan diğer isimler olarak da 24 sayı, 7 ribaunt ve 9 asistle Yugoslav pivot Vlade Divaç ile 23 sayı, 6 ribaunt ve 4 asistle Bobby Jackson göze çarptı. 
     Evsahibi ekipte ise 2 Avrupalı oyuncudan İspanyol pivot Pau Gasol, 20 sayı ve 7 ribaunt, Hırvat oyun kurucu Gordon Giricek ise 14 sayı ve 4 ribauntla oynadı. 
     Bir başka 3. maçını da galibiyetle kapayan ekip olan geçen sezonun finalisti New Jersey Nets de yine deplasmanda Washington Wizards'a şans tanımadı. 
     Zorlu karşılaşmada konuk ekipte Jason Kidd, 18 sayı, 10 ribaunt ve 9 asistlik performansıyla göz doldururken, ''triple double'' yapmayı da kılpayı kaçırdı. Nets'de ayrıca Kerry Kittles 15 sayı, Richard Jefferson da 13 sayı ve 7 ribauntla galibiyete katkı yaptı. 
     Washington Wizards'da ise 27 dakika sahada kalan Michael Jordan, 21 sayı kaydetmesine karşın yenilgiyi önleyemezken, Jerry Stackhouse da 23 sayı, 4 ribaunt ve 5 asistle oynadı. 
     Ligde ilk hafta mücadelesi, yarın sabaha karşı yapılacak 4 maçla tamamlanacak. 
     





</TEXT>
</DOC>
