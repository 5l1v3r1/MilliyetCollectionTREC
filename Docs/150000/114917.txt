<DOC>
<DOCNO> 114917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur13.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP davasına jet görevlendirme 
</HEADLINE>
<TEXT>

     Anayasa Mahkemesi Başkanı Mustafa Bumin, Yargıtay Başsavcısı Sabih Kanadoğlu'nun AKP'nin kapatılması istemiyle yaptığı başvurudan bir saat sonra raportörü görevlendiğirdiğini belirterek "Raportör hazırlığını yapıyor" dedi. 
     Numune Eğitim ve Araştırma Hastanesi'nin yeni eğitim yılının açılış törenine katılan Bumin, AKP'nin kapatılması istemiyle açılan davaya ilişkin soruları yanıtladı. Yaptığı görev ve bulunduğu konum itibariyle yapacağı açıklamaların toplumda yanlış değerlendirmelere neden olacağını belirten Bumin, bu konularda hassas olunması gerektiğini kaydetti. Bumin şöyle konuştu 
     "Bu bakımdan herkesin sahip olduğu temel haklardan, düşünce ve ifade özgürlüğünden ben yeterince yararlanamam. Düşündüklerimi açıklamamam, kendime saklamam lazım. Kolay olan konuşmak, zor olan da susmak. Ben zor olanı yapıyorum. Gündemde kalmak istemiyorum." Bumin, dava sürecinde partinin savunması ve buna karşın Yargıtay Cumhuriyet Başsavcısı'nın söyleyeceklerinin bulunduğunu, bunların da birer aylık süreleri olduğuna işaret ederekr şunları kaydetti 
     "Bu bir süreçtir. 10 gün içinde bitmesi mümkün değil. Ne kadar sürede karar verileceğini bugünden söylemek mümkün değil. Raportörün raporu hazırlaması, heyete götürmesi ve yeterli görülecek karar aşamasında ise karar verilmesi gibi süreçler var. Bu bakımdan bir tarih vermek mümkün değil." Kararın seçimden sonraya kalıp kalmayacağı sorusu üzerine Bumin, "Ben başvurudan bir saat sonra hemen raportöre verdim. Raportör hazırlığını yapıyor" dedi. 
     "Genel Başkanlık konusunda verilecek tedbir kararının bir an önce verilmesi, gereksiz hukuki tartışmalar için önemli değil mi" sorusuna da Bumin, "O konuya girmeyelim. O konu benim yasak alanıma giriyor" karşılığını verdi. 

     
</TEXT>
</DOC>
