<DOC>
<DOCNO> 141121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/guncel/gun05.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika rehber ordusu kuruyor 
</HEADLINE>
<TEXT>

600 kişilik rehber ordusu kurmak için Ankara’da İngilizce sınavı düzenleyen ABD’liler, 1500 dolar maaş verecek... 
     SALİHA ÇOLAK Ankara 

     Türkiye, "İkinci tezkere gelecek mi, sonuç ne olacak", sorularına yanıt ararken, ABD’liler Türkiye’deki çalışmaları sırasında yardımcı olacak 600 kişilik rehber ordusunu işe almak için sınav bile açtı. Bir aracı firmanın yürüttüğü sınavın ilk ayağı önceki gün başkentteki Hilton Oteli’nde gerçekleşti. Sınava girenlere "işin ne olduğu ve işverenin kimliği" açıklanmadı. Texas’tan gelen görevlilerin de katıldığı sınavda ısrarlı sorular üzerine, genel ifadeler dışında bilgi verilmedi. 
     
     ÇADIRDA YATACAKLAR 
     İşin tam olarak ne olacağı ise yazılı sınavı geçenlere sözlü sınav sırasında açıklanacak. Adaylara Adana, Şanlıurfa ve Gaziantep’te çalışacakları, 1500 dolar maaş alacakları, 8 ayla iki yıl sürecek işin, "kalıcı da" olabileceği bildirildi. Yazılı sınavda, fabrikasını ABD askerlerine kiralayan CHP Mardin Milletvekili Mahmut Duyan ile ilgili gazete haberleri de tercüme ettirildi. İşin niteliği konusunda verilen "Dağda, açık arazide günlerce çadırda yatıp kalkacaksınız. Belki üç ayda bir izin verilecek" bilgisi ise ABD’nin Türkiye’de olduğunun işareti olarak algılandı. 
     



 GÜNCEL 























</TEXT>
</DOC>
