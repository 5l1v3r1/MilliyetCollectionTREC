<DOC>
<DOCNO> 114726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur41.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül AB öncelikli konumuz 
</HEADLINE>
<TEXT>

     AKP Genel Başkan Yardımcısı Abdullah Gül, iktidara geldikleri takdirde Türkiye'nin AB üyeliği konusuna öncelik vereceklerini söyledi. 
     Avrupa Siyasi Araştırmalar Merkezi CEPS davetlisi olarak Brüksel'de düzenlenen bir toplantıda konuşan Gül, tam üyelik müzakerelerine başlama tarihini alabilmesi için Türkiye'nin Kopenhag zirvesi fırsatını kaçırmaması gerektiğini kaydetti. 
     Kopenhag'da Aralık ayında yapılacak zirvenin Türkiye açısından çok önemli bir AB zirvesi olduğunu belirten Gül şöyle konuştu 
     "Önümüzde çok önemli bir AB zirvesi var. Türkiye'nin bu fırsatı kaçırmaması gerekiyor. Bu olayı takip eden herkes, büyük bir kaygıyla gelişmeleri izliyor. Türkiye'deki siyasi partilere ve iktidarın en büyük adayı olduğumuz için özellikle bize çok çağrıda bulunuldu. Bir atağa geçtik. Partimizin görüşlerini Brüksel'dekilere net bir şekilde anlatmak istedim. Samimi olduğumuzu anlamaları için detayların net bir şekilde bilinmesini istedim. Neler yapacağımızı açık yüreklilikle anlattım." Türkiye'nin Müslüman bir ülke olarak Avrupa tipi demokrasiyi ve şeffaflığı gerçekleştirebileceğini, modern bir ülke olabileceğini ifade eden Gül, şöyle devam etti 
     "Böyle bir ülkenin halkı, mesut ve zengin olur. Böyle bir ülke diğer Müslüman ülkelere, Ortadoğu'ya, dünyaya örnek olur. Dünya barışına büyük katkı sağlar. Medeniyetler çatışmasını hafızalardan çıkartır, medeniyetlerin daha da uyumlu olmasını temin eder. Ak Parti olarak ayrı bir rolümüz olduğu bize devamlı telkin edildiği için, üstümüze düşeni yapıyoruz." Gül, "AB kanadında partinizin olası iktidarına karşı bir endişe var. Bunu hissettiniz mi" sorusuna, şu yanıtı verdi 
     "Ne desek spekülasyon olur. İktidara gelirsek bizim yürüyüşümüzü herkes görecek. Böyle düşününler o zaman yanıldıklarını anlayacaklardır. Biz bu konuları partimizi kurarken tartıştık. Türkiye'nin AB'ye tam üye olması için gerekli her şeyi yapacağız. Reform paketlerinin geçmesinde de en etkili parti olduk." AB Komisyonu temsilcilerinden bazı randevu talepleri geldiğini, ancak bugün Brüksel'de bulunmadıkları için görüşme olanağı olmadığını belirten Gül, Kopenhag zirvesini değerlendirmek ve bu tarihi fırsatı kaçırmamak gerektiğini, bu nedenle, iktidara gelirlerse AB konusuna öncelik vereceklerini ifade ederek "İslam ülkeleri ile ilişkilerimizi de en iyi duruma getireceğiz, ama önümüzde böyle bir AB zirvesi varken, daha öncelikli bir konu olmaz" dedi. 
     





</TEXT>
</DOC>
