<DOC>
<DOCNO> 124307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/siyaset/asiy.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Adaylık yolu açıldı 
</HEADLINE>
<TEXT>

Resmi Gazete’de yayımlanan YSK kararına göre, listede boşalan yeri parti dolduracak. Yani Mervan Gül istifa edecek, Erdoğan aday gösterilecek 
     ANKARA Milliyet 

     YSK’nın, Siirt’te yenilenecek seçimlerin esaslarına ilişkin kararı Resmi Gazete’de yayımlanarak yürürlüğe girdi. Böylece, AKP Genel Başkanı Recep Tayyip Erdoğan’ın, Siirt’ten milletvekilliğine adaylığını koymasının önünde bir engel kalmadı. Karara göre, takvimi daha sonra belirlenecek seçim süreci 9 Aralık Pazartesi günü başladı. Kararda, 3 Kasım seçimine katılan 18 siyasi partiden seçime katılmak isteyenlerle, bağımsız aday olarak yarışanların Siirt’teki seçime girebilecekleri belirtildi. 
     
     ÜLKE BARAJI GEÇERLİ 
     Bağımsız adayların yeniden başvuru yapması gerektiği, siyasi partilerin de 3 Kasım’daki listelerle seçime katılacakları vurgulandı. Kararda, ölüm ve istifa gibi nedenlerle boşluk meydana gelmesi durumunda listedeki yerin, önseçim yapılmaksızın parti tarafından doldurulacağı kaydedilirken, 3 Kasım’da kullanılan seçmen listelerinin güncelleştirilmeyeceği ve ülke barajı uygulanacağı ifade edildi. 
     
     AKGÜNDÜZ BAŞVURABİLİR 
     Karara göre Erdoğan, AKP’nin Siirt’ten birinci sırada aday gösterdiği Mervan Gül’ün istifasıyla aday olabilecek. 
     3 Kasım’da bağımsız milletvekili olan, ancak Siirt seçimlerinin iptaliyle vekilliği düşen ve halen Kartal Cezaevi’nde bulunan Fadıl Akgündüz de, avukatı aracılığıyla yeniden adaylığını koyabilecek. Siirt’teki seçime katılan AKP ve CHP dışındaki partiler ne kadar oy alırsa alsın, 3 Kasım’da ülke barajını geçemedikleri için Siirt’teki seçimden milletvekili çıkaramayacak. 
     



 SİYASET 












</TEXT>
</DOC>
