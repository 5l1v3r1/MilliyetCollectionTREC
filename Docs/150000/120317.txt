<DOC>
<DOCNO> 120317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/siyaset/siy02.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Oldubittiye getirdiler 
</HEADLINE>
<TEXT>

Türbanlı protokolü ve Hilton’daki toplu namazı böyle yorumlayan Baykal, AKP’lilerin kendilerine çekidüzen vermesi gerektiğini belirtti 
     ANKARA Milliyet 

     CHP Genel Başkanı Deniz Baykal, aralarında iki bakanın da bulunduğu AKP’lilerin Hilton Oteli’nde toplu namaz kılması ve TBMM Başkanı Bülent Arınç’ın türbanlı eşinin protokole katılmasına, "İktidar sahipleri kendilerine çekidüzen vermeli. Ülkenin ağzının tadı kaçırılmasın. Dün bir, bugün iki" sözleriyle tepki gösterdi. Ankara Barosu heyetini kabulünde türbanın protokole girmesini eleştiren Baykal, konunun gösterişli biçimde ve oldubittiyle gündeme taşındığını söyledi. Konuya dayatmayla yaklaşmanın yeni gerginlikler yaratacağı vurgusunda bulunan Baykal şöyle konuştu 
     "Bundan sonra nelerle karşılaşırız, bilemiyorum. Sağduyu, dikkat çağrısı yapmayı gerekli görüyorum. Bunlar karşıt dirençleri tahrik eder. Kutuplaşma hızlanır, gerilim artar. Bundan Türkiye de, iktidar da kazanmaz." 
     
     İBADET GÖSTERİ DEĞİLDİR’ 
     Baykal, Hilton’daki toplu namaza ilişkin de şu değerlendirmeyi yaptı "İbadetin gösteri haline dönüştürülmesi uygun değil. Bu tip oldu bittilerle, bu tip sahnelerle sık karşılacağımız tablo içine giriyoruz. Toplumda tepkiyi tahrik ediyor. İbadet meydan okuma haline dönüştürülmemeli. İbadetin yeri var. Bunların olması, uzlaşmacı çağrımıza yardımcı olmuyor. Giderek yalnız kaldığımızı hissediyoruz. Ülkeyi sakınmak istiyoruz." 
     



 SİYASET 

















</TEXT>
</DOC>
