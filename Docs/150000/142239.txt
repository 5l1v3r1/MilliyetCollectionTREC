<DOC>
<DOCNO> 142239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/soneko22.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Türkiye her geçen gün fakirleşiyor 
</HEADLINE>
<TEXT>

     İstanbul Ticaret Odası Yönetim Kurulu Başkanı Mehmet Yıldırım, 3 aydır ekonominin unutulduğunu, Türkiye'nin her geçen gün fakirleştiğini savundu. 
     İktisadi Kalkınma Vakfı İKV 39. Genel Kurul Toplantısı'nda konuşan Yıldırım, hükümetlerin Avrupa Birliği konusundaki bakış açılarında dönem dönem değişimlerin yaşanabildiğini ancak İKV'nin kendi politikasında bugüne kadar hiçbir değişiklik olmadığını söyledi. 
     AB konusunun detaylarıyla incelenmesi gerektiğini belirten Yıldırım, ''Onların kişibaşı geliri 25-30 bin dolar. En son Emniyet'te yabancılar dairesinde tanık oluyoruz. Kendilerinin dışladığı Yeşiller, gelip 'Bunun şampuanı ne marka Yediği yemeğin kalorisi kaç gibi entellikler'... Bu adam 6 aydır burada. Pasaportunu yırtmış. Dünyanın hangi memleketinden geldiğini öğrenene kadar 6 ay geçiyor'' diye konuştu. 
     AB konusunda ''ayağını yere sağlam basacaksın'' uyarısında bulunan Yıldırım, kişi başı milli geliri yükseltmek için özel teşebbüsün önünü açmak, sermaye özgürlüğünü gerçekleştirmek gerektiğini söyledi. Mehmet Yıldırım, ''Biz zaten kişi başı 10 bin doları yakalasak AB bizim kapımıza gelir. Böyle bir pazarı nereden bulacak'' dedi. 
     
     3 AYDIR EKONOMİ UNUTULDU 
     Karadeniz Ekonomik İşbirliği oluşumuna da değinen Yıldırım, bu pazarın Türkiye tarafından bugüne kadar kullanılamadığını dile getirdi. 
     ''Bu insanlara ekonomiyi öğretecek bizdik. Bize Avrupa Birliği'nde başkanlık yaptırmazlar. Bizim başkanlık yapacağımız yer burası'' diye konuşan Yıldırım, bu ülkelere Türkiye'nin gerekli ilgiyi göstermediğini, bu konuda daha atak davranılması gerektiğini belirtti. Yıldırım, şunları kaydetti 
     ''Türkiye kafa yapısını değiştirmeli. Halk yapacağını seçimlerde yaptı. Bir partiyi tek başına iktidara getirdi. Artık beklemeye tahammülü yok. Üç aydır ekonomi unutuldu. Türkiye her geçen gün fukaralaşıyor. Yerine rutin, her zamanki gibi kimi yakalarsan onu, tapusu, plakası olan yakalanıyor. İnşaat sektörü öldü. Otomotiv sektöründe de her gün vergi. Benzin alıyorsunuz vergi. Bu kadar vergi olur mu Bu kafayla bir yere varamayız. Türkiye kendi kaynaklarına yönelmeli. Ne Kıbrıs, ne Irak, ne AB bu kafayla halledilemez. 200 milyar dolarlık borcu ödemek için kendi kaynaklarımıza yönelmeliyiz.'' 
     
     İSO BAŞKANI TANIL KÜÇÜK 
     İSO Yönetim Kurulu Başkanı Tanıl Küçük de, İKV Genel Kurulu'nda yaptığı konuşmada, Türk özel sektörü ve iş dünyasının ticari ve ekonomik başarılarının yanı sıra yarattığı kurumlarla da büyük bir saygınlık kazandığını kaydetti. 
     Bu kurumların başında İKV'nin geldiğini belirten Küçük, İKV'nin eski başkanı Meral Gezgin Eriş'in çalışmalarıyla takdir topladığını ve Türk iş dünyası ile çağdaş Türk kadınını büyük bir başarıyla temsil ettiğini vurguladı. 
     Toplumun çok büyük bir çoğunluğunun, AB'ye tam üyeliğin Türkiye için vazgeçilemez bir hedef olduğu konusunda görüş birliği içinde olduğunu belirten Küçük, Türkiye'nin siyasi kriterlerle ilgili olarak önemli adımlar attığını ve artık Avrupa'nın samimiyet sınavının başladığını bildirdi. 
     Küçük, Gümrük Birliği sürecinde Türk sanayinin başarılı bir sınav verdiğini, oldukça yüksek bir maliyet ödense de bu süreçte, sanayinin küresel rekabet koşullarına uyum anlamında önemli kazanımlar edindiğini kaydederek, ''Türk sanayinin bu yönde verdiği mücadele, Türkiye'nin AB konusundaki kararlığı ve azminin bir ifadesidir. Türkiye bu kararlılığını her zaman muhafaza edecektir'' dedi. 
     Tek başına kararlılığın da yeterli olmadığını anlatan Küçük, Türkiye'nin ekonomi başta olmak üzere, üyelik hedefine yönelik somut adımları vakit kaybetmeksizin atmak zorunda olduğunu vurguladı. 
     Küçük, üyeliğe yönelik hazırlıklarını yaparken, Türkiye'nin kendi gerçeklerini ve koşullarını da göz önüne alması, üzerine uymayan elbiseleri giymekte ısrar etmemesi gerektiğini belirterek, şunları söyledi 
     ''Bu durumun en canlı örneği, 15 Mart tarihinde yürürlüğe girecek olan İş Güvencesi Yasası'dır. Yasanın yürürlüğe girmesinde geri sayım başladığı için, her zeminde bu konuyu dile getirmeyi kendimize görev biliyoruz. 
     Zaten çok yüksek olan istihdam yüklerini iyice ağırlaştırarak mevcut istihdamı dahi riske atan, reel sektörün yatırım ve üretim kabiliyetini daha da geriletecek unsurlar içeren bu yasa Türkiye'nin gerçekleri ile örtüşmemektedir. Aslında bu tip yasalar AB'nin ekonomik gerçekleri ile de örtüşmemektedir. Zira, 2010 yılına kadar rekabet gücünü, ABD seviyesine çıkarmayı hedefleyen AB'de, istihdam dostu vergiler uygulanmaya başlanmıştır.'' Tanıl Küçük, müzakere süreci ne zaman başlarsa başlasın, hem resmi ve hem sivil kuruluşlar olarak yarın müzakerelere girecekmiş gibi hazırlanılmasının hedeflenmesini istedi. 
     Türkiye İhracatçılar Meclisi Başkanı Oğuz Satıcı da konuşmasında İş Güvencesi Yasası'nı 57. hükümetin ''intihar yasası'' diye nitelendirerek, bu konunun bir çözüme ulaştırılması gerektiğini söyledi. 
     
     HÜZÜNLÜ VEDA 
     İKV'nin 39. Genel Kurulu'nda 8 yıl başkanlık yapan Meral Gezgin Eriş'in, veda konuşmasının sonunda vakfa katkıda bulunanlara ve diğer çalışma arkadaşlarına teşekkür ederken hüzünlendiği dikkat çekti. Eriş'in kürsüden inmesinin ardından çalışma arkadaşlarının da gözyaşlarını tutamadığı görüldü. 
     Divan Başkanlığı'nı Mehmet Yıldırım'ın yaptığı Genel Kurul'da Ankara Sanayi Odası Başkanı Zafer Çağlayan, Gaziantep Sanayi Odası Başkanı Nejat Koçer'in da aralarında bulunduğu çok sayıda kuruluşun temsilcisi hazır bulundu. 
     Genel Kurul'a katılması beklenen AK Parti Genel Başkanı ve Siirt Milletvekili Recep Tayyip Erdoğan'ın Ankara'da hükümet kurma çalışmaları nedeniyle Genel Kurul'a gelemediği öğrenildi. TBMM Başkanı Bülent Arınç ve çok sayıda bakan da başarı mesajı gönderdi. Katılımcılar daha sonra İTO'da öğle yemeği yedi. 
     





</TEXT>
</DOC>
