<DOC>
<DOCNO> 148964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/ekonomi/eko08.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bireysel emeklilikle finansal sistem büyüyecek 
</HEADLINE>
<TEXT>

Paranın güvenli adresi 
     GÜRMAN TEVFİK 

     Bireysel Emeklilik Kanunu, bireylerin emekliliklerine yönelik tasarruflarının yatırıma yönlendirilmesi amacını taşıyor. Bu yolla, bireylerin emekliliklerinde ek bir gelir sağlanarak refah düzeylerinin artırılması, ekonomiye uzun vadeli kaynak yaratılarak istihdamın artırılması ve kalkınmaya katkıda bulunulması, amaçlandı. Bireysel Emeklilik Kanunu 07.10.2001 tarihinde yürürlüğe girdi. Bireysel emeklilik sisteminin hukuksal altyapısının düzenlemesi için kanunun yanında 5 adet yönetmelik yayımlandı Bireysel Emeklilik Danışma Kurulu, Emeklilik Şirketlerinin Kuruluş ve Çalışma Esasları, Bireysel Emeklilik Sisteminin İşleyişi, Bireysel Emeklilik Aracıları ve Emeklilik Yatırım Fonlarına İlişkin Yönetmelikler. 
     
     Hazine denetimi 
     Emeklilik şirketlerine, kuruluş izni, Hazine Müsteşarlığı’nın bağlı olduğu bakan tarafından verilecek. Bireysel emeklilik şirketlerinin, bu şirketlerin bünyelerinde bulunan fonların ve bu fonların portföylerini yönetenlerin denetimi için Hazine Müsteşarlığı ve SPK görevlidir. Ayrıca, bağımsız dış denetim zorunluluğu da bulunuyor. 
     Bireysel emeklilik aracısı, bireysel emeklilik sisteminde katılımcıların ihtiyaç duyacakları, emklilik planlarının tanıtımı, pazarlanması, satışı ve konu ile ilgili diğer hizmetleri sunmak üzere kurulması öngörüldü. Bireysel emeklilik aracılarının bütün iş ve işlemleri, Hazine Müsteşarlığı’nın denetimine tabidir. Bireysel emeklilik aracıları gerçek kişi ve tüzel kişi olabilirler. 
     Bireysel emeklilik sözleşmesindekişinin sisteme girişi, sistemden ayrılması, emeklilik hakkı kazanması, katkı paylarının ödenmesi, bu katkıların bireysel emeklilik hesaplarında izlenmesi ve fonlarda yatırıma yönlendirilmesi, emeklilik şirketi tarafından katılımcıya veya lehdarına yapılacak ödemelerin esasları, tarafların diğer hak ve yükümlülükleri ile ilgili hususlar yer almalıdır. 
     Katılımcı, bireysel emeklilik sözleşmesi akdetmek suretiyle sisteme katılabilecek gerçek kişidir. Bireysel emeklilik sisteminde vatandaşlık kimlik numarası veya bu numaranın yerine geçecek nüfus cüzdanı seri ve sıra numaraları ile tanımlanacaktır. 
     Emeklilik yatırım fonu, emeklilik şirketi tarafından emeklilik sözleşmelerinde belirtilmek şartıyla, sermaye piyasası araçlarından oluşan farklı portföy yapılarına sahip olarak kurulan fondur. Her emeklilik şirketinin asgari üç emeklilik yatırım fonu kurması zorunludur. Emeklilik yatırım fonu portföyü, portföy yöneticileri tarafından, Bireysel Emeklilik Kanunu, Sermaye Piyasası Kanunu, emekilik sözleşmesi, fon iç tüzüğü ve ilgili diğer mevzuatta belirtilen hükümler doğrultusunda yönetilecektir. 
     Ülkelerin gelişmelerinde yatırımlar ve yatırımlara kanalize edilecek uzun vadeli fonlar çok önemlidir. Ancak, finansal piyasalarda yatırımlara aktarılacak fonların kısıtlı olması ve mevcut fonların bir yandan düşük maliyetle diğer yandan daha verimli olarak kullanılması da sorun teşkil ediyor. Bu sorunların aşılması için derinlik açısından aşama kaydetmiş finansal piyasalara ihtiyaç bulunuyor. Bireysel emeklilik sistemine geçiş ile birlikte gelecekte Türk finansal sistemi daha da genişleyecek, ulusal tasarrufların harekete geçme seviyesi artacak. 
     


SİYASET 






















</TEXT>
</DOC>
