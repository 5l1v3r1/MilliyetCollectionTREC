<DOC>
<DOCNO> 149213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/ekonomi/eko03a.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemanın ana parasını bu ay ödüyoruz 
</HEADLINE>
<TEXT>

Başbakan Erdoğan, zorunlu tasarruf hesaplarındaki ana paraların nisanda ödeneceğini, işçi ikramiyelerinin de ağustos ve aralık aylarında ödenmesi için çalışıldığını söyledi 
     ANKARA Milliyet 

     Başbakan Recep Tayyip Erdoğan, çalışanların zorunlu tasarruf hesaplarındaki ana paranın bu ay içinde ödeneceğini söyledi. 
     Türkiye Enerji, Su ve Gaz İşçileri TESİŞ 7. Olağan Genel Kurulu'na katılan Erdoğan, nema ve ikramiye ödemeleriyle ilgili olarak şunları söyledi 
     "Nemalarla ilgili yapılan toplantılarda alınan karar her ne ise ona uyulacaktır. Tüm olumsuzluklara rağmen ana paranın bu ay içinde ödeneceği kesindir. Faizler de önümüzdeki üç yıl içinde 10 taksitte ödenecek. İşçi ikramiyelerinin de ağustos ve aralık aylarında ödenebilmesi için çalışılıyor." 
     
     'Komünist bloğunda kaldı' 
     Türk - İş Başkanı Salih Kılıç'ın, hükümetin özelleştirme ve atıl istihdam politikasını, eleştirmesi üzerine Erdoğan, "Özelleştirme ile ilgili tespitlerinin bir kısmını onaylayabilirim. Eyvallah. Ama biz ülke yönetiyoruz. Bu tür düşünceler komünist bloğu ülkelerinde kaldı. Çin, demir perde ülkeleri ve Rusya da dahil, özelleştirme çalışmalarına öncelik veriliyor" dedi. 
     Genel Kurul'a katılan CHP Genel Başkanı Deniz Baykal da Erdoğan'a, "Muhalefetten iktidara geçen bir siyaset adamının olaylara bakış tarzının hızlı biçimde değişmesinin tipik örneği" diye tepki gösterdi. Baykal, "İş Yasası'nda yapılmak istenen değişiklerin çok tehlikeli, iş yaşamını allak - bullak eden dinamitler" olduğunu savundu. 
     


SİYASET 























</TEXT>
</DOC>
