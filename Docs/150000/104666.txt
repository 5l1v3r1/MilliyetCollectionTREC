<DOC>
<DOCNO> 104666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo08.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Kupası'ndaki rakiplerimiz yarın belli olacak... 
</HEADLINE>
<TEXT>

     Futbolda UEFA Kupası 1. tur maçlarının kuraları, yarın Monaco'da çekilecek. 
     Grimaldi Forum'da TSİ 15.00'de başlayacak kura çekiminde, kupaya 1. turdan katılacak Beşiktaş, Fenerbahçe, Ankaragücü, Kocaelispor ve Denizlispor'un rakipleri belli olacak. 
     UEFA Kupası'nda 1. tur maçları, 19 Eylül ve 3 Ekim tarihlerinde yapılacak. 
     
     FENERBAHÇE UEFA KUPASI'NA KİLİTLENDİ 

     Avrupa Şampiyonlar Ligi 3. ön eleme turunda Hollanda'nın Feyenoord Rotterdam takımına elenerek Avrupa Şampiyonlar Ligi'nin kapısından dönen Fenerbahçe'de, gözler bu kez de UEFA Kupası'na çevrildi. 
     Avrupa Şampiyonlar Ligi'nde bugüne dek 2 kez mücadele eden ve ilk kez bir ön eleme maçında rakibine elenerek bu lige katılma hakkını elde edemeyen sarı-lacivertli takım, yarattığı düş kırıklığını, UEFA Kupası'nda büyük bir başarıya imza atarak ortadan kaldırmak istiyor. 
     Sarı-lacivertliler, Avrupa kupalarında topladığı 19.362 puanla UEFA takım sıralamasında ilk 48 takım arasında yer aldığı için, ilk tur eşleşmelerinde seri başı olma hakkını kazandı. 
     Fenerbahçe'nin 1. turda eşleşeceği ve çoğu UEFA Kupası ön eleme turlarından gelecek takımlar arasında, Türkiye'yi bu kupada temsil edecek diğer temsilciler Ankaragücü ve Denizlispor da yer alıyor. 
     





</TEXT>
</DOC>
