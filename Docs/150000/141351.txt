<DOC>
<DOCNO> 141351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur23.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Gözümüzü kapatıp uzaktan seyredemeyiz" 
</HEADLINE>
<TEXT>

     Başbakan Gül, Irak meselesinin gündemi çok geniş bir şekilde gölgelediğini ve bu krizin bitmesiyle Türkiye'de köklü reformların atıldığını herkesin göreceğini söyledi. 
     Gül, Siirt Valisi Nuri Okutan'ı makamında ziyaret ettikten sonra Öğretmenevi'nde muhtarlarla yemek yedi. Gül, burada yaptığı konuşmada, Türkiye'de, Irak'ta ve dünyada çok olağanüstü gelişmelerin olduğunu ve istense de istenmese de herkesin dikkatinin bu olağanüstü gelişmelere odaklanmış halde bulunduğunu belirtti. 
     Bütün arzularının, ümitlerinin, bu krizin savaşsız bir şekilde bitmesi olduğuna değinen Gül, şöyle dedi 
     ''Ama bizim elimizde olmayan nedenlerle eğer bu bölgede yani Ortadoğu bölgesinde çok önemli gelişmeler olacaksa o zaman tabi ki Türkiye'nin de bunlara duyarsız kalmamasıdır. Türkiye'nin de o zaman gözünü kapatıp ne yapayım. Ne olacaksa olsun, ben de uzaktan seyredeyim demesi şüphesiz ki mümkün değildir. O açıdan sizlerin de büyük dikkatle takip ettiğiniz gelişmeler karşısında hükümetimizin tavrı, en az zararla nasıl ülkemizi, halkımızı, milletimizi bu işin içinden çıkartırız olmuştur. Bizim elimizde olmadan bütün bu gelişmeler olmuştur. 
     Eğer komşunuzda, yakınınızda bir yangın söz konusu olmuşsa, buna ben hiç dokunmayacağım diyemezsiniz. Anayasa'nın hükümete verdiği talimat da şudur Türkiye'yi her türlü şarta karşı hazırlamak . Bizim yapmak istediğimiz bu idi. Şimdi önümüzdeki günleri hep beraber değerlendiriyoruz. Hep beraber göreceğiz. Türkiye'yi, halkımızı en az zararla bu işin içinden çıkartmaya gayret edeceğiz.'' 
     
     ''HÜKÜMETLER OLAĞANÜSTÜ ÇABA GÖSTERMELİ'' 
     Gül, bölgenin son yıllarda da çok büyük sıkıntılar çektiğini, terörden duyulan sıkıntıları, ekonomik sıkıntıyı bu bölgede yaşayanların çok iyi bildiklerini belirtti. 
     Geçmişte görülen bütün bu zararları da hep beraber telafi etmek zorunda olduklarını ve zaman zaman elde olmayan sebeplerden de bazı uygulamaların olduğunu kaydeden Gül, bütün sıkıntıları hep beraber düzeltmek zorunda olduklarını bildirdi. Hükümet olarak Siirt'te daha büyük ölçekte yapılacak işleri yürüteceklerini, bunlardan birinin de kapalı olan Siirt Havaalanı olduğunu kaydetti. 
     
     ''KÖKLÜ REFORMLAR OLACAK'' 
     Gül, seçimle hiç alakası olmadığını belirttiği sınır ticaretine de değindiği konuşmasında, sınır ticaretinden en çok faydalanacak illerden birinin Siirt olduğunu söyledi. Gül, konuşmasına şöyle devam etti 
     ''Sıkıntılarımız çok. Ama şu olağanüstü durumlar geçtiğinde, Irak'taki bu süreç tamamlandığında, göreceksiniz ki hepimiz kendi asli görevlerimiz, yani ekonominin düzelmesi, halkımıza hizmet yönünden çok daha fazla seferber olacağız. Kamuoyunun gözünden kaçan bir şey vardır. O da şudur. Sanki sadece hükümet Irak meselesiyle uğraşıyor, diğer meseleler aksamıştır. Bütün bakan arkadaşlarımız görevlerini en iyi şekilde yapıyor. Ama, gündemi Irak meselesi çok geniş şekilde gölgelediği için diğer yapılanlar ne yazık ki ekranlara, gazete manşetlerine gelmiyor. İnşallah bu kriz biter bitmez, Türkiye'de çok iyi işler yapıldığını, Türkiye'de köklü reformlar yönünden adımların atıldığını, bir daha Türkiye'nin sıkıntıya düşmeyeceği tedbirlerin alındığını göreceksiniz.'' 
     
     ''SİİRT İÇİN BÜYÜK İMKAN DOĞMUŞTUR'' 
     Gül, YSK'nın verdiği kararla Siirt'teki 3 Kasım seçiminin iptal edildiğini hatırlatarak, 9 Mart'ta yapılacak seçimlerin sadece Siirt ile ilgili kalmayacağını, Türkiye genelinde bir etki göstereceğini, Türkiye'yi 5 yıl idare edecek olan AK Parti iktidarının, AK Parti Genel Başkanı'nın Siirt'ten aday olacağını belirtti. 
     Herkesin öncelikle demokratik hakkına sahip çıkması, herkesin görüşünü demokratik bir yolla sandığa yansıtması ve herkesin sandığa gitmesi tavsiyesinde de bulunan Gül, herkesin yakın bir şekilde bu konuyla ilgilenmesini de tavsiye etti. Başbakan Abdullah Gül, şöyle devam etti 
     ''Daha sonra da takdir muhakkak ki sizindir. Şu bir gerçektir. Siirt için büyük bir imkan doğmuştur. Türkiye'nin en büyük partisinin genel başkanı Siirt'i temsilen TBMM'ye girecektir. Bunun da hem Siirt, hem de Türkiye için çok önemli gelişmelere sebebiyet vereceğine, hayırlı olaylara yol açacağına inanıyorum. Bu bakımdan bunun da en iyi şekilde değerlendirileceğine inancım tamdır.'' 
     





</TEXT>
</DOC>
