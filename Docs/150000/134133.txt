<DOC>
<DOCNO> 134133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sonspo19.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor, 6 futbolcuyla 1'er yıllık sözleşme imzaladı... 
</HEADLINE>
<TEXT>

     Ligin ilk yarısında umduğunu bulamayan Kocaelispor, 4'ü Gürcü olmak üzere 6 futbolcuyla 1'er yıllık sözleşme imzaladı. 
     Antalya'daki devre arası kampta denenen futbolculardan FC Lokomotivi Tiflis takımından Zaza Janashia, FC Torpedo Kutaisi'den Revaz Kemoklidze, Givi Didava ve Grilol Imedadze, Yimpaş Yozgatspor'dan Savaş Kaya ile Siirtspor'dan Atilla Güneş, bugün KEV Sefa Sirmen Tesisleri'ne gelerek, 1'er yıllık sözleşme yaptı. 
     Kulüp mali asbaşkanı Nejat Çakır, imza töreninde yaptığı konuşmada, transferlerin, teknik heyetin raporu doğrultusunda gerçeleştirildiğini belirterek, ''Eksiklerimizi büyük ölçüde giderdik, ikinci yarıya çok daha güçlü gireceğiz'' dedi. 
     Devre arasında deneyip beğendikleri 2 futbolcu daha bulunduğunu ifade eden Çakır, şunları söyledi 
     ''Yabancı oyuncu kontenjanımız dolduğu için bu futbolcuları şimdilik kadromuza katamadık, ancak onlar yine de bizim futbolcumuz. Şu anda kadromuzda görünen Paço ve Con Blatsis'in gönderilmesi söz konusu. Bu gerçekleşirse, Bulgar Georgiev ve Brezilyalı Souza ile de sözleşme imzalayacağız. Olmazsa, sezon sonunda bu futbolcuları da kadromuza katacağız.'' Bonservisleri elinde olan Zaza ve Givi'nin transfer edildiğini, diğer futbolcuların ise kiralandığını ifade eden Çakır, fubolculara ödenecek ücretle ilgili açıklama yapmadı. 
     





</TEXT>
</DOC>
