<DOC>
<DOCNO> 118611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun10.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil'de Taliban'dan kurtuluşun birinci yıldönümü 
</HEADLINE>
<TEXT>

     Afganistan'ın başkenti Kabil'de, Taliban rejiminden kurtuluşun birinci yıldönümü kutlanıyor. 
     Taliban'dan kurtuluşla ilgili olarak resmi kutlama törenleri düzenlenmemesine rağmen, Afgan ordusundan bir taburun Fransız ve Amerikan askerleri tarafından verilen eğitiminin sona ermesiyle ilgili tören yapılacak. 
     Afganistan'ı 5 yıl boyunca sıkı kurallar altında yöneten aşırı dinci Taliban yönetimi, ABD'nin Afganistan'a yönelik operasyonunun başlamasından bir ay sonra, geçen yılın 13 Kasımında Kabil'i terk etmek zorunda kalmıştı. 
     Taliban'ın ayrılmasından sonra büyük değişim geçiren şehirde, daha iyi yaşam koşulları isteyen öğrencilerle polisler arasında giderek dozu artan şiddet olayları meydana geldiği bildiriliyor. 
     Bölgedeki kaynaklar, Afganistan'daki etnik ayrışmaların düzenli bir ordunun kurulması çalışmalarını aksattığını, ordunun yapısı hakkında mutabakat eksikliği bulunduğunu bildirerek, silahlarını ve askerlerini tasfiye etmek için hiçbir girişimde bulunmayan aşiret reislerinin hala ülkenin büyük bölümünü yönettiğini ve merkezi otoritenin eksik olduğunu ifade ediyorlar. 
     





</TEXT>
</DOC>
