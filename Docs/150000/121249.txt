<DOC>
<DOCNO> 121249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/siyaset/siy10.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben inat etmiyorum görevimi yapıyorum’ 
</HEADLINE>
<TEXT>

Türbanlı olduğu için Sezer’i uğurlama törenine katılması eleştirilen Arınç’ın eşi, "Kriz istemedik, sadece görevimi yaptım. Asıl gitmesem kriz çıkardı" dedi 
     SALİHA ÇOLAK Ankara 

     TBMM Başkanı Bülent Arınç’ın Cumhurbaşkanı Sezer ve Semra Sezer’i uğurlama törenine birlikte katıldığı türbanlı eşi Münevver Arınç, son günlerdeki gelişmeleri Milliyet’e yorumladı. Törene katılmasının "inattan" değil "görevden" kaynaklandığını vurgulayan Münevver Arınç, Sezer’in Öğretmenler Günü’nde yaptığı açıklamayı da, "Çarşaf baskısı Cumhurbaşkanı’na açıklama yaptırttı" diye yorumladı. 
     
     ÜZÜLÜYORUM’ 
     Münevver Arınç, yeni hükümet ve Meclis’in işbaşı yaptığı bir dönemde türbanının ön plana çıkarılmasından rahatsız olduğunu belirterek, sözlerini şöyle sürdürdü "Beyler çok güzel işler yapıyor. Ama basında bunlar yer almıyor, Münevver Arınç’ın türbanı yazılıyor, konuşuluyor, öne çıkarılıyor. Bunlara çok üzülüyorum. Bülent Bey bu konuda her şeyi söyledi. Söylediklerimize inansınlar." dedi. Görevlerini yaparken tamamen samimi duygularıyla hareket ettiklerini ifade eden Münevver Arınç, gizli bir amaçları olmadığının altını çizdi. 
     Arınç şöyle konuştu "Her şey ortada. Biz o gün çok samimiydik. Sezerler de samimiydi. Onların ifadelerini, tavırlarını herkes gördü. Rahatsız olmadılar, biz de rahatsız olmadık. O gün çok güzeldi. Sezer çifti türbanlı görüntülerden rahatsız olmadı, ancak daha sonraki günlerde yoğun baskı altında kaldı. Sezer’e, Siz böyle yaparsanız yarın çarşafla gelirler, takkeyle gelirler, sebep siz olursunuz’ diye baskı yapıldı. O kadar çok baskı yaptılar ki, o açıklamayı yapma gereği hissetti. Biz onların samimi olduklarına inanıyoruz. Biz o gün görevimizi yerine getirmek için oraya gittik. Kriz çıkarma niyetimiz yoktu. Gitmeseydik görevimizi ihmal etmiş olurduk, asıl o zaman kriz çıkardı." 
     
     AYNEN GÖREVE DEVAM 
     Protokol kurallarına uygun olarak görevini yapmayı sürdüreceğini de vurgulayan Arınç, "Bu konuda gerekli görüşmeleri yapacağız, danışacağız, görevimizin gereği neyse yerine getireceğiz. Bu benim her zamanki kıyafetim. Samimi olduğumuz zamanla anlaşılacak" dedi. 
     



 SİYASET 



















</TEXT>
</DOC>
