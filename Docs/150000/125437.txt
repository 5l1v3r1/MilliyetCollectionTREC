<DOC>
<DOCNO> 125437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo08.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA'nın anketine göre en iyi Türk futbolcusu Hasan Şaş... 
</HEADLINE>
<TEXT>

     Uluslararası Futbol Federasyonları Birliği'nin FIFA 2002 yılının en iyi futbolcusunu seçmek için yaptığı oylamada Türkiye'den en fazla oyu Galatasaraylı Hasan Şaş aldı. 
     Dünyadaki 148 milli takımın teknik direktörlerinin verdikleri oylamalar sonucunda belirlenen ankette Hasan Şaş, 6 puanla 15. sırada yer aldı. 
     Kuveyt, Litvanya ve Suriye milli takımlarının teknik direktörleri Hasan Şaş'ı 3. sırada gösterirken, Sri Lanka Teknik Direktörü P.D.Sirisena, Galatasaraylı futbolcuyu dünyanın en iyi 2. futbolcusu olarak seçti. 
     ''World Player Soccer 2002''nin seçiminde her teknik direktör 3 oyuncu seçme hakkına sahipken, 1. sıraya 5, 2.ye 3, 3.ye de 1 puan verilerek sıralama oluşturuldu. 
     Brezilyalı Ronaldo, 387 puanla 2002 yılında dünyanın en iyi futbolcusu olurken, onu 171 puanla Oliver Kahn Almanya ve 141 puanla Zinedine Zidane Fransa izledi. 
     Hasan Şaş dışında Türkiye'den sıralamaya giren diğer futbolcular ise Tonga Milli Takımı Teknik Direktörü Milan Jankoviç'in 3 puanıyla 24. olan Yıldıray Baştürk ve Somali Teknik Direktörü Abdi Farah Ali'den aldığı 1 puanla İlhan Mansız oldu. 
     Öte yandan Milli Takımlar Teknik Direktörü Şenol Güneş, ise anket için FIFA'ya yolladığı oylamada, Ronaldo'yu 1., Michael Ballack'ı 2., Raul'u da 3. gösterdi. 

     
</TEXT>
</DOC>
