<DOC>
<DOCNO> 101071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/guncel/gun06.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ercan Kartal’ı bile tanımadı 
</HEADLINE>
<TEXT>

Ölüm orucu sonunda Korsakoff sendromu olan DHKP-C’li Fadime Baştuğ, Adli Tıp raporuna rağmen tahliye olamadı 
     SEMRA PELEK İstanbul 

     Fadime Baştuğ, Kenan Evren’e suikast hazırlığında olduğu gerekçesiyle tutuklandığında 22 yaşındaydı. Cezaevlerinde geçirdiği beş yılın ardından geçen yıl Haziran ayında "F" tipi cezaevlerini protesto amacıyla ölüm orucuna başladı. 11 ay süren eylemi sonunda, hafıza kaybı yaratan Wernicke - Korsakoff sendromuna yakalandı. Yürüme, konuşma ve algılama yetilerini de kaybeden Baştuğ artık birlikte yargılandığı DHKP -C liderlerinden Ercan Kartal’ı bile tanımıyor. 
     Wernicke - Korsakoff sendromuna yakalanan Baştuğ, kemik ve kas erimesi nedeniyle yürüme yetisini kaybetti. Baştuğ, artık yürüyemeyeceği korkusuyla cezaevinde intihara kalkıştı. Duruşmaya tekerlekli sandalye ile getirilen Baştuğ, hakimin sorduğu soruları algılamadı. Asker, polis ve kalabalıktan korkarak, "Ablamı istiyorum" diye ağlayan Baştuğ, cezaevinden gelen gardiyanın elini çocuk gibi bırakmadı. 
     Mahkeme Başkanı Raşit Şeran Engin, "Çocuk flaşlardan rahatsız oluyor onun sağlığıyla oynamaya ne hakkınız var" diyerek gazetecilerin fotoğraf çekmesini engelledi. Mahkeme, "cezaevi koşullarında hayatı kati tehlike içindedir" diyen Adli Tıp raporuna karşın Baştuğ’u yine tahliye etmedi. 
     



 GÜNCEL 


















</TEXT>
</DOC>
