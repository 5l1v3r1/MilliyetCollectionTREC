<DOC>
<DOCNO> 126367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/soneko07.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Sabah'ın kiralaması TMSF'yi bağlamıyor 
</HEADLINE>
<TEXT>

     Bankacılık Düzenleme ve Denetleme Kurumu BDDK , Sabah Gazetesi'nin marka ve lisans haklarını 5 yıl süre ile kiralayan Bilgin Yayıncılık A.Ş. ile kiracı Merkez Gazete A.Ş. arasındaki bu işlemin, haciz alacaklısı olan Tasarruf Mevduatı Sigorta Fonu'nu TMSF bağlamadığını bildirdi. 
     BDDK, bazı basın yayın organlarında yer alan, Sabah Gazetesi'nin yayın, reklam ve satış haklarının 5 yıl süre ile Turgay Ciner'e ait Merkez Gazete Basım Yayıncılık Sanayi ve Ticaret A.Ş'ye kiralanmasına yönelik haberlere ilişkin açıklama yaptı. 
     BDDK açıklamasında, Bilgin Grubu'ndan olan Fon alacaklarının ilgili yasa hükümleri uyarınca tahsil edilmesi için Sabah Gazetesi'nin tescilli imtiyaz haklarının Tasarruf Mevduatı Sigorta Fonu tarafından haczedildiği belirtildi. 
     Marka ve lisans haklarının temel dayanağını oluşturan imtiyaz yayım hakkının haczedilmiş olmasının, bu hakkın üçüncü kişilere kiralanmasına mani olmadığı bildirilen açıklamada, şöyle denildi 
     ''Haciz koyduran alacaklının muvafakatının alınması da gerekmemektedir. Kaldı ki kurumumuzun bu konuda önceden verilmiş bir muvafakatı veya bu kiralama işlemini onaylayan bir icazeti de yoktur. 
     Kiralama işlemi, Dinç Bilgin'in TMSF'ye olan yükümlülüklerinde bir değişiklik yaratmamakta, ancak alacaklılardan mal kaçırmak için yapılan bir işlem olarak değerlendirilmektedir. TMSF, haciz alacaklısı sıfatıyla haczettiği imtiyaz hakkını satışa sunabileceği gibi, imtiyaz hakkının değerini düşüren kira sözleşmesinin akdedilmesine yönelik tasarruf işleminin iptali yoluna da gidebilir.'' Açıklamada, bu konudaki hukuki işlemlerin başlatılması için çalışmaların sürdürüldüğü de kaydedildi. 
     





</TEXT>
</DOC>
