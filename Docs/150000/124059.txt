<DOC>
<DOCNO> 124059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/guncel/gun01.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
5 aday önde gidiyor 
</HEADLINE>
<TEXT>

DYP’de genel başkanlık koltuğu için yarışan adayların sayısı dün 11 oldu. Şimdilik İlhan Kesici ve Mehmet Ağar yarışı önde götürüyor... 
     DYP’de, cumartesi ve pazar günleri yapılacak büyük kongre için geri sayım başladı. Aday sayısı, dün itibariyle 11’e çıktı. Kongrenin son haftasında, İlhan Kesici ile Mehmet Ağar arasında çekişmeli bir genel başkanlık yarışının yaşanacağı görüşü ağırlık kazandı. Ağar’ın ilk turda gerekli olan 1268 delegeden 635’inin oyunu alamaması durumunda, Kesici’nin şansı artacak. 
     Ufuk Söylemez ile Hasan Subaşı’na ilk turda oy vermesi beklenen çoğu delege, diğer turlarda Ağar’a karşı en fazla oyu alan adayı destekleme eğiliminde. Söylemez de, son hafta yaptığı çıkış ile Ağar’a karşı "demokrat sağ" cephesi oluşturmayı hedefledi. 
     
     SÖYLEMEZ TAKİPTE 
     DYP kulislerinde yayılan havaya göre, yarışın beş yıldızlı adayları Kesici ve Ağar. Söylemez, Çiller ile yolunu ayırarak, üç yıldız kazanırken, Menderes ve Subaşı’na iki yıldız veriliyor. Diğer adaylara ise yarışta hiç şans tanınmıyor. DYP Genel Başkanlığı’nın diğer adayları İnci Çavaş, Takiddin Yarayan, Mehmet Sena Ekici, Şaban Yiğit, Erdem Alp ve Dursun Atabek’e ise yarışta şans tanınmıyor. DYP Genel Başkanı Tansu Çiller de, önceki gün geldiği Ankara’da, kongre kulisine başladı. Delegeleri telefonla arayan Çiller, "Partiye sahip çıkın" dedi. 
     
     ÇİLLER, KESİCİ’DEN YANA 
     Mehmet Ağar yanlıları, Tansu Çiller’in kulis faaliyetini İlhan Kesici’ye destek olarak nitelendirdi. İlhan Kesici’nin ekibi ise "emanetçi" iddialarının Ağar taraftarlarının propaganda çalışması olduğunu delegeye anlatma çabası içine girdi. 
     



 GÜNCEL 















</TEXT>
</DOC>
