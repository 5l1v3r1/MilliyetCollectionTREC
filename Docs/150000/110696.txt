<DOC>
<DOCNO> 110696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/spor/spo03.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftarına bir kez daha hayal kırıklığı yaşattı 
</HEADLINE>
<TEXT>

     Doksan dakika oyunu kontrolünde tutan, çok net pozisyonları cömertçe harcayan Sarı - Kırmızılı takım gruptaki şansını tehlikeye attı, ikinci tur anahtarını deplasmanda oynayacağı maçlara bıraktı 
     
     KRİTİK 
Aslan’ın yolu daraldı 
     ATTİLA GÖKÇE 

     Galatasaray için dün gece, Şampiyonlar Ligi’nin en uzun süren, en bitmez gecesiydi. Grubun küçük takımı olarak kabul edilen Belçika temsilcisi Brugge karşısında çok zorlandılar. 
     Fatih Terim’in Hasan Şaş, Arif, Ümit Karan biçiminde oluşturduğu üçlü forvet, ilk yarıda hiçbir etkinlik gösteremedi. Orta alanda ise Brugge’ün fiziğe dayalı baskısını aşarken yine zorlandılar. Galatasaray, ilk yarı istatistiklerinde topun yüzde 68’ine sahip olan takımdı. Ne var ki, bu sahiplik Sarı - Kırmızılı takımın Brugge kalesinde yeterli baskı ve etkinlik oluşturduğunu göstermiyordu. Maç boyunca sadece iki korner atışına tanık olduk. Bunları da Galatasaray kullandı. Ama korner sayısı dahi, ne kadar kısır, etkisiz ve verimsiz bir oyun izlediğimizi göstermeye yeter. Galatasaray’ın hayal kırıklığı yaratan oyununda özellikle ilk yarıda sağ kanadı hemen hiç kullanmaması önemli bir etken. Buna karşılık soldan Hakan Ünsal’ın özverisiyle geliştirilen ataklarda da üçlü forvet birbirine girdi. Hasan Şaş ve Arif, ilk yarıda iki kez ayaklarının ucuna gelen gol için gerekli vuruşu yapamadılar. İkinci yarıda Fatih Terim, Hasan Şaş’ın yerine oyuna Baliç’i aldı. Ümit Davala’nın da hareketlenmesiyle ev sahibi takım sağlı sollu ataklarla pozisyonlar oluşturdu. Ancak lig gollerinin efendisi Arif, kötü bir günündeydi ve mutlak iki pozisyonda topu kötü kullandı. Ümit Karan’ın da tüm enerjisiyle bir onur mücadelesi yaptığına tanık olduk ama bu hırslı görüntüde de etkinlik yoktu. 
     Oyunun ikinci yarısında iki takım da riskleri göze alarak çok adamlı hücum varyasyonları denediler. Bunun doğal sonucunda savunmalar az adamla yakalandı. Ancak, iki taraf da golü getirecek akıllılığı ve ustalığı gösteremiyordu. 
     Bu maç, Brugge açısından herhalde iddianın ve ümidin tükenişi anlamına geliyor. Ancak Galatasaray’a baktığımızda yol henüz kapanmış değil. Bu dar yolda düşmeden, devrilmeden ikinci tur hedefine nasıl ulaşacaklar, merak konusu. 
     
     Bayan hakem ilgi gördü 
     BRUGGE karşılaşmasında en ilginç görüntü, yan hakemin bayan olmasıydı. Nelly Viennot isimli bayan hakem, maç öncesinde iki takımın kaptanını da öptü. 
     
     Hasan’a fırça 
     SEZONA kötü başlangıç yapan Hasan Şaş, dün de vasattı. İkinci yarıda kulübeye çekilen yıldız oyuncuyu, soyunma odasında, Terim’in azarladığı öğrenildi. 
     
     Islık sesleri 
     AVRUPA’DA ve ligde taraftarlarını başarıya alıştıran Galatasaray dün ilk kez tepki gördü. Bitiş düdüğüyle birlikte, tribünler futbolcuları ıslıkladı. 
     
     Bülent sakat 
     MAÇIN 83. dakikasında sakatlanan Bülent 90 dakikayı tamamlayamadı. Tecrübeli kaptanın arka adalesinden sakatlandığı ve bugün MR çektireceği bildirildi. 
     
     İki farklı Aslan 
     TÜRKİYE’DE Fenerbahçe’nin 24 maçlık "evinde yenilmeme" rekorunu kırmak için iki maç sayan Galatasaray, Avrupa’da tıkandı. Aslan son 5 maçtır üç puan yüzü göremedi. 
     
     Ada kiralandı 
     GALATASARAY, Kuruçeşme Adası’nı 20 yıllığına Unit isimli bir şirkete kiraladı. Şirketin, adayı kültürel ve eğlence amaçlı mekan haline getireceği öğrenildi. İmza törenine, Belçika Ticaret Bakanı Didier Gosuine da katıldı. 
     
     Collina sürprizi 
     DÜNYA Kupası’nın ardından jübile yaptığını açıklayan ünlü hakem Collina, sürpriz bir kararla PSV - B.Dortmund maçında görevlendirildi. Gözlemciliği ise Bülent Yavuz yapacak. 
     
Barcelona çok rahat 3-1      ŞAMPİYONLAR Ligi’nde Galatasaray’ın yer aldığı H Grubu’ndaki diğer karşılaşmada Barcelona, Lokomotiv Moskova’yı deplasmanda 3 - 1 mağlup ederek ikinci turu büyük ölçüde garantiledi. Gruptaki üç rakibini de yenmeyi başaran Barça’yı Moskova’da galibiyete taşıyan golleri Kluivert ve Saviola 2 kaydetti. Nijeryalı Obiorah’ın golü, Lokomotiv’in ligdeki şeref sayısı olurken, Rus ekibi ikinci tur umutlarını da tüketti. 
     
Küskünler barıstıBaşkan Özhan Canaydın kendisini ağır bir dille eleştiren Yiğit Şardan ile bir araya geldi. Fatih Terim ile Fatih Altaylı, Florya’da buluştu. UltrAslan sorunu çözüldü 
     Buzlar eridi 
     GALATASARAY’DA aylardır gündemdeki sıcaklığını koruyan küskünlük ve gerilim dün nihayet son buldu. Milliyet’te çıkan ağır eleştiriler nedeniyle birbirine darılan Başkan Özhan Canaydın ile eski yönetici Yiğit Şardan Kuruçeşme Adası’nda bir araya gelip, buzları eritti. Aynı dakikalarda eski Başkan Mehmet Cansun ile eski İkinci Başkan Fatih Altaylı da barıştı. 
     Sıcak temas 
     BİR başka ilginç gelişme ise Florya’da yaşandı. Brugge maçı öncesinde Metin Oktay Tesisleri’ne giden Fatih Altaylı’nın, Teknik Direktör Fatih Terim ile karşılaştığı bildirildi. İkilinin kırgınlığı sona erdirdiği öğrenildi. Öte yandan Barcelona karşılaşmasında yönetim ile arası açılan UltrAslan taraftar grubu, dün yapılan görüşmelerden sonra yeniden kapalı tribüne döndü. 
     



 SPOR 






























</TEXT>
</DOC>
