<DOC>
<DOCNO> 118184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/spor/spo02.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AYIP ETTİLER 
</HEADLINE>
<TEXT>

Samsunsporlu taraftarlar ilk yarı boyunca kaleci Rüştü’nün ailesine küfürler yağdırdı. Fenerbahçeli oyuncu ve yöneticilerin hakem Dereli’ye yaptıkları uyarılar sonuçsuz kaldı 
     4. hakeme şikayet 
     SAMSUNSPOR maçının ilk yarısında maraton tribününde bulunan evsahibi takım taraftarları uzun süre Fenerbahçe kalecisi Rüştü ile eşine küfür yağdırdı. Bunun üzerine önce Sarı - Lacivertli takımın idari menajeri Kemal Dinçer, ardından antrenör Oğuz Çetin, dördüncü hakem Ünsal Çimen’in yanına giderek şikayette bulundular ve hemen anons yaptırılmasını istediler. 
     
     Sen işine bak’ 
     ÇİMEN duruma tepki göstermeyince Samsunspor’un golünden sonra Rüştü ve kaptan Ogün bu kez orta hakem Selçuk Dereli’ye koştular. Rüştü, "Bana ve aileme küfür ediyorlar, duymuyor musun" diye çıkışınca, Dereli, "Sen işine bak" yanıtını verdi. Ardından devre arası soyunma odası koridorlarına inen yönetici Murat Özaydınlı soluğu hakemin yanında aldı. 
     
     Broşür işe yaramadı 
     ÖZAYDINLI’NIN, "Türk örf ve adetlerine bu şekilde küfür etmek yakışmaz. Bir şeyler yapın" sözlerine Dereli sessiz kaldı. Sonunda 4. hakem Ünsal Çimen "Uyarınızı dikkate alacağız" diyerek Özaydınlı’yı sakinleştirdi. Böylece maç öncesi taraftarlara dağıtılan Kulüpler Birliği Başkanı Cemal Aydın imzalı "küfüre son verin" broşürleri yine amacına ulaşmadı. 
     
Taktik Güneş’ten      Panathinaikos’un lig maçını izleyen Milli Takım’ın hocası, "Tempoları çok yavaş. Fenerbahçe çabuk oynarsa turu geçer" ifadesini kullandı 
     FENERBAHÇE’NİN UEFA Kupası’ndaki rakibi Panathinaikos’un ligde Panionios ile oynadığı maç için Atina’ya giden Milli Takım Teknik Direktörü Şenol Güneş, Yunanistan’tan umutlu mesajlar gönderdi. Panionios’ta forma giyen Erol Bulut’u izlemek amacıyla maça geldiğini söyleyen tecrübeli hoca, "Panathinaikos klas bir takım ama temposu yavaş. Fenerbahçe çabuk oynarsa etkili olabilir" diye konuştu. 
     GÜNEŞ, Erol ile ilgili olarak da "Sol kanat için oyuncu arıyorduk ancak Erol bugün hücumda oynadı. Tam olarak istediğimizi alamadık" dedi. Bu arada Panathinaikos, kendi sahasındaki maçta Panionios’u 1 - 0 mağlup etmeyi başardı. 14. dakikada Liberopoulos’un golüyle galibiyete ulaşan Panathinaikos, Fenerbahçe rövanşı öncesi moral bulurken, ligde de 5. sıraya yükseldi. 
     
Taraftara veto      Fenerbahçe yönetimi, Panathinaikos’un isteği üzerine rövanşa seyirci götürmekten vazgeçti 
     PANATHİNAİKOS yönetimi, üzücü olayların yaşanabileceği gerekçesiyle Fenerbahçe’den rövanş mücadelesine taraftar getirmemesini istedi. Durumu değerlendiren Sarı - Lacivertliler, Yunanistan’daki gergin atmosfer nedeniyle bu teklifi kabul etti. Tur şirketlerine de bu konuda bilgi verildi. Yönetimin, Yunanistan’a taraftar götürmeme kararı almasının ardından tur şirketlerinin bütün rezervasyonları iptal ettikleri öğrenildi. 
     
NOTLAR      Serhat nihayet 
     GALATASARAY karşısında gol orucunu bozan Serhat, 210 gün sonra da deplasmanda fileleri havalandırmayı başardı. Genç yıldız dış sahada en son geçen sezonun 31. haftasında Beşiktaş’a karşı gol atmıştı. 
     
     Tribünde casus 
     PANATHİNAİKOS antrenörü Tassos Siovles de Samsunspor karşılaşmasını izledi. Perşembe günü oynanacak rövanş maçı öncesi Fenerbahçe’nin durumunu görmek isteyen Siovles’in sürekli not tuttuğu gözlendi. 
     
     Seyirci gelmedi 
     SAMSUNSPOR taraftarları Fenerbahçe maçına fazla ilgi göstermedi. Bilet fiyatlarının çok yüksek olması nedeniyle tribünlerde büyük boşluklar dikkati çekti. Samsunsporlu futbolseverlerin Ortega’nın cezasından dolayı da maça soğuk baktıkları belirtildi. 
     
     Anlamlı pankart 
     ATATÜRK’ÜN ölüm yıldönümü nedeniyle Samsunsporlu futbolcular sahaya "Büyük liderlere matem gerekmez, fikirlerine bağlılık gerekir" yazılı pankartla çıktılar. Bu pankart tribünlerden büyük alkış aldı. 
     
     Çubuklu forma 
     SARI - Lacivertli futbolcular Başkan Aziz Yıldırım’ın isteği üzerine sahaya yine çubuklu forma ile çıktılar. Uzun bir aradan sonra Galatasaray maçında çubuklu forma giyen ve rakibini 6-0 yenen Fenerbahçe uğurunu bozmak istemedi. 
     
     Ünye’de açılış 
     BAŞKAN Aziz Yıldırım dün de Ünye Fenerbahçeliler Derneği’nin açılışını yaptı. Yıldırım, "Dünya Kulübü olmamız için Türkiye genelinde derneklerimizi tamamlamalıyız. Sizlerden alacağımız destekle maddi ve manevi güçlenmeliyiz" dedi. 
     



 SPOR 




























</TEXT>
</DOC>
