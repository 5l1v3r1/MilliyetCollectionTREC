<DOC>
<DOCNO> 133057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/spor/spo02.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
REBROV MÜJDESİ 
</HEADLINE>
<TEXT>

Fenerbahçe amacına ulaştı ve sonunda Ukraynalı yıldızı renklerine bağladı. 1.5 yıllığına bugün imza atacak olan golcünün Sarı - Lacivertliler’e 3 milyon dolara malolduğu öğrenildi 
     YALÇIN TÜRK 

     Tottenham boyun eğdi 
     SONUNDA Oğuz Çetin’in isteği gerçek oldu ve Fenerbahçe, Rebrov’u renklerine bağladı. Tottenham, Futbol Şube Sorumlusu Sadettin Saran’ın son restine boyun eğdi ve Ukraynalı oyuncu Rebrov, günler süren görüşmeler sonrasında Sarı - Lacivertliler’in malı oldu. Bundan önce iki kez İngiliz kulübünün yöneticileriyle görüşen, ancak pazarlıklarda bir türlü uzlaşmaya varamayan Saran, son şartlarını öne sürerek perşembe günü Türkiye’ye dönmüştü. 
     
     Bugün geliyor 
     BUNUN üzerine çark eden İngilizler şartları kabul ettiğini bildirdi. Paris’te bulunan Sadettin Saran’a gelen bu telefon sonrasında Rebrov, Türkiye’ye çağırıldı. 1.5 yıllığına opsiyonlu olarak Sarı - Lacivertliler ile anlaşan Ukraynalı yıldız, bugün İstanbul’a gelip imzayı atacak. Fener, istemesi durumunda sözleşmeyi uzatabilecek. 11 milyon poundluk maliyetle Tottenham’ın en pahalı transferi olan Rebrov’un 3 milyon dolara malolduğu öğrenildi. 
     
Divan Kurulu bugün yapılıyor      FENERBAHÇE Yüksek Divan Kurulu bugün toplanıyor. Göztepe Semiha Şakir Okulları Salonu’nda yapılacak toplantıda, Fenerbahçe Yönetim Kurulu’nun 2002 yılı faaliyetleri değerlendirilecek. Görüşmelerde muhalefet ile idareciler arasında hararetli tartışmaların yaşanması bekleniyor. 
     
Sistem uyarısı      Marrone’den düz koşu 
     SAMANDIRA Tesisleri’nde ikinci yarı hazırlıklarını sürdüren Fenerbahçe’nin dün akşamki antrenmanında futbolcular taktik çalışması yaptı. Kondisyoner Marrone yönetiminde önce düz koşu yapan, ardından da top çalışmasına geçen Sarı - Lacivertliler, daha sonra yeni sistemi uygulamaya geçti. Teknik Direktör Oğuz Çetin, özellikle dörtlü defansta hata yapan oyuncularını uyardı. 
     
     Serhat - Yusuf döndü 
     ARKA adalesinde sertleşme olduğu belirtilen Ortega’nın yine katılmadığı antrenmanda uzun süredir toplu çalışmalardan uzak kalan Serhat ve Yusuf ile Mustafa’nın antrenmanlarda yer alması teknik heyeti sevindirdi. İzin alarak ülkesine giden Mirkoviç de dün İstanbul’a döndü. MR’ı çekilen Ogün ise idmanda yer almadı. Öte yandan futbolcular bugün Fenerbahçe dergisinin tanıtımına katılacak. 
     
Kimseden korkmuyoruz’Çetin, rakiplerinin transfer yapmasından çekinmediğini belirterek, "Biz davaya inandık. Neler yapacağımızı 2 Şubat’ta görecekler" dedi 
     YUSUF DURSUN 

     Beşiktaş maçını bekliyor 
     FENERBAHÇE Teknik Direktörü Oğuz Çetin, takımının neler yapabileceğini 2 Şubat’ta göstereceklerini ifade etti. Şampiyonluk davasına inandıklarını ve hazır olduklarını belirten Çetin, "Rakiplerimiz transfer yapsalar da, güçlenseler de kimseden korkumuz yok. Ben bu ekibe inanıyorum. Beşiktaş karşısında Sarı - Lacivertliler’in gerçek yüzü ortaya çıkacak" diye konuştu. 
     
     "Biz bu yolda varız" 
     ÖZELLİKLE takım içindeki arkadaşlık ortamının memnuniyet verici olduğuna dikkat çeken Fenerbahçe çalıştırıcısı, "Bazıları yıpratmaya çalışsa da bunu başaramayacaklar" yorumunu yaptı. Çetin, "Transfer çalışmalarımız sürüyor. Olursa seviniriz, olmazsa üzülmeyiz. Çünkü elimdeki kadro bana yeterli. Bu camia bize inansın. Biz bu yolda varız" ifadesini kullandı. 
     
Ortega operasyonuArjantinli futbolcunun yalnızlıktan kurtulması için herkes seferber oldu. Mustafa, Ogün ve Rüştü, sosyal yaşamlarında ortak plan yapacak 
     YUSUF KOBAL 

     FENERBAHÇE’DE Ortega’yı mutlu etme seferberliği başladı. İlgisizlikten dolayı Arjantinli oyuncunun verim sağlayamadığını düşünen Oğuz Çetin, uyum sorunu yaşayan futbolcusuna nasıl davranılması gerektiğini oyuncularına tek tek sıraladı. Büyük yük, Ortega’nın komşuları Mustafa Doğan, Ogün ve Rüştü’ye yüklendi. 
     BU oyuncuları aileleriyle birlikte kendi evine de davet eden Oğuz Çetin, sosyal yaşamlarıyla ilgili yaptıkları planlara Ortega’yı da dahil etmelerini istedi. Ayrıca futbolculara İtalyanca, İspanyolca birkaç kelime öğreten Çetin, her futbolcunun Arjantinli oyuncuya bu kelimelerle hitap ederek, iyi davranmasını istedi. 
     
’Beraber oynasınlar      ORTEGA ile Ceyhun arasındaki karşılaştırmaya taraftar noktayı koydu. "www.fenerhaber.com" sitesinde oy kullanan taraftarın büyük çoğunluğu, her iki futbolcunun birlikte oynaması gerektiği görüşünü savundu. Ankette katılan 1587 kişiden 1210’u "beraber oynamalı" yönünde oy kullanırken, 271’i Ortega, 106’si ise Ceyhun "banko" oynamalı dedi. 
     



 SPOR 


























</TEXT>
</DOC>
