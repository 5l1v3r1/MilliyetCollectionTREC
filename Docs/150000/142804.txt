<DOC>
<DOCNO> 142804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/siyaset/siy08.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Biliyorlar ama konuşamıyorlar 
</HEADLINE>
<TEXT>

İki bakanın da TBMM albümündeki özgeçmişlerinde dil bildikleri yazıyor ama konuşmak için "tercüman" aradılar 
     GÜNSELİ ÖNAL Ankara 

     Başbakan Abdullah Gül’ün hafta başında hükümetin icraatlarını değerlendirdiği toplantıda, yanlarında oturan yabancı bir kadın gazeteciye hayran kalan bakanların, TBMM albümündeki özgeçmişlerinde lisan bildikleri yazmasına rağmen Sanayi Bakanı Ali Coşkun’a tercümanlık yaptırmaları, bu bilgileri tartışılır hale getirdi. 
     Meclis albümünde Milli Savunma Bakanı Vecdi Gönül’ün İngilizce, İçişleri Bakanı Abdülkadir Aksu’nun da Almanca bildiği yazıyor. ABD Güney California University’de master yapan Gönül, yarı İngilizce yarı Türkçe konuşmuş ve Coşkun’dan tercümanlık yapmasını istemişti. Aksu, kadın gazeteci dikkatini çekince Coşkun’a, "Beni tanıştırsana. En iyi arkadaşım’ de. Polisten sorumlu falan de" talebinde bulunmuş, Gönül de Coşkun’a, "Beni de tanıştır. Ben de savaştan sorumlu bakanım" demişti. 
     Meclis albümüne göre milletvekillerinden 444’ü en az bir yabancı dil bildiğini beyan etti. Albüme göre dil bilenlerin 27’si az, 30’u orta düzeyde olmak üzere 332’si İngilizce biliyor. AKP milletvekillerinden 232’si İngilizce, 79’u Arapça, 44’ü Fransızca, 30’u Almanca biliyor. CHP’lilerden de 99’u İngilizce, 29’u Fransızca, 14’ü Almanca ve 9’u da Arapça biliyor. 
     



 SİYASET 



















</TEXT>
</DOC>
