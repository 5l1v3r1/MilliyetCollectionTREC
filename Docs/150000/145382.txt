<DOC>
<DOCNO> 145382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/guncel/gun04.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak askerleri peşmergeyi püskürttü 
</HEADLINE>
<TEXT>

Irak ordusunun sivil halkı silahlandırdığı bölgede peşmergeler Musul - Kerkük’e operasyon hazırlığına hızı verdi. ABD, Selahaddin kentinde irtibat ve askeri koordinasyon karargahı kurdu 
     Musul’daki hedefleri ve Irak mevzilerini bombalayan ABD, bir yandan da bölgeye sevkıyat yapmayı sürdürürken, peşmergeler de Musul ve Kerkük’teki Irak hedeflerine yönelik operasyon hazırlığına hız verdi. Irak ordusunun da sivil halkı silahlandırdığı bölgede, çatışmalar zaman zaman şiddetlendi. 
     Musul ve Kerkük sınırında hava saldırısı başlatan ABD, önceki gece Çemkemal ve Kalek kasabalarının karşısındaki Irak mevzilerini bombaladı. ABD’nin attığı bombalar Erbil kent merkezinden de duyuldu. Kürdistan Yurtseverler Birliği’ne KYB bağlı peşmergelerle Irak askerleri arasında da Kerkük sınırında şiddetli çatışmalar yaşandı. ABD desteğiyle Çemkemal bölgesinin Karaincir köyüne saldırı düzenleyen peşmergeleri ise Irak askerleri püskürttü. Çatışmalarda peşmergelerin kayıplar verdiği belirtildi. Musul yakınlarındaki Şeyh Şervan köyüne mevzilenen peşmergelerle, Iraklı sivil gruplar arasında çatışmalar çıktı. 
     
     Karargah kuruldu 
     ABD, kuzey cephesi kapsamında Süleymaniye’deki Bakrojov Havaalanı’na asker sevkıyatını sürdürdü. Taşluca Askeri Helikopter Pisti’ne de peşmergelere destek amacıyla ABD’liler, askeri malzeme indirdi. Erbil, Ainkava ve Diyana kentlerine de malzeme ve zırhlı araç sevk edildi. 
     ABD, Selahaddin kentinde de irtibat ve askeri koordinasyon karargahı kurdu. Tümgeneral Harry Osmar yönetiminde faaliyete geçen karargahtan, bölgedeki ABD ve peşmerge kuvvetlerinin koordinasyonu sağlanacak. 
     
     Peşmergeler talimat bekliyor 
     Bölgede hazırlıkların tamamlanmasının ardından Süleymaniye, Erbil ve Duhok’tan Musul ve Kerkük’e cephe açılacağı belirtildi. Sınırdaki binlerce peşmergenin, Musul ve Kerkük’e saldırı başlatmak için ABD’nin talimatını beklediği bildirildi. Müttefik güçlerin hazırlığına karşılık Irak yönetimi de bölgedeki sivil halkı silahlandırdı. 
     
Irak’ı şiddetli vuramıyorlar’      Kürt muhalifler ABD’yi topa tuttu’ 
     Kuzey Iraklı muhalif gruplar, Irak’ın güneyinde şiddetli bir direnişle karşılaşan ve Bağdat’a doğru ilerlemekte zorlanan ABD ordusunu eleştiri yağmuruna tuttu. Amerikan MSNBC televizyonun haberine göre ABD’nin askeri stratejisi nedeniyle hayal kırıklığına uğrayan muhalif güçler, güneydeki şiddetli direnişin kuzeydeki Irak güçlerini canlandırmasından ve Amerikalıların beklenen hızda ilerleyememesinden endişeleniyor. ABD’nin kuzeyde tek tük hava saldırısı düzenlediğine dikkat çeken muhalifler, kuzeyde ve güneyde aynı anda saldırı düzenlenmesi gerektiğini vurguladı. Muhalifler ayrıca El Cezire televizyonundaki haber bültenlerinin de Iraklı askerleri cesaretlendirdiğini ve geniş çaplı firarların önünü kestiğini söyledi. Bir muhalefet yetkilisi, bu duruma "Amerikan siyasetini gerçekten anlamıyorum, ivme kaybediyoruz. Çok kötü bir taktik gibi görünüyor, Iraklılar teslim olacak, ancak şiddetli vurmak gerek" şeklinde tepki gösterdi 
     


GÜNCEL 





















</TEXT>
</DOC>
