<DOC>
<DOCNO> 137112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun39.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi'nde oy verme işlemi tamamlandı... 
</HEADLINE>
<TEXT>

     Kıbrıs Rum Kesimi'nde yapılan ''başkanlık'' seçimlerinde oy verme işlemi sona erdi. 
     18 yaşından büyüklerin oy kullandığı seçime katılımın yüksek olduğu belirtildi. Seçimlere 10 aday katıldı ve seçilecek ''başkan'' Rum halkını 5 yıl süreyle yönetecek. 
     Oy verme işleminin tamamlanmasının ardından açılan ilk sandıklarda, Demokratik Parti DİKO Başkanı Tasos Papadopulos ilk sırada, Rum Yönetimi lideri Glafkos Klerides ise ikinci sırada bulunuyor. Rum televizyonu, ilk sonuçlara göre Papadopulos'un yüzde 49 civarında, Klerides'in ise yüzde 33 oranlarında oy alacağını bildirdi. 
     İlk seçim sonuçlarının iki saat içinde alınması bekleniyor. 
     ''Başkan'' adaylarından Rum Başsavcı Alekos Markides, oyunu kullandıktan sonra yaptığı açıklamada, Rum vatandaşlarının Ada'nın siyasi tarihinde yeni bir sayfa açtıklarını söyledi. 
     Diğer adaylardan Yeni Ufuklar Partisi NEO Başkanı Nikos Kutsu da, bugünkü seçimlerin sonucundan çok umutlu olduğunu belirtti. Kutsu, seçmenlerin partisine, hükümette belirleyici rol oynamasını sağlayacak oranda destek vereceğini umduğunu kaydetti. 
     BM Genel Sekreteri Kofi Annan'ın sunduğu plana da değinen Nikos Kutsu, partisinin BM planı temelinde bir çözüme karşı olduğunu açıkladı. Kutsu, ''Annan planının aslında Kıbrıs'ı Türkiye'nin tam kontrolü altında bir ülke durumuna düşüreceğini'' iddia ederek, ''toplumsal ve devlet düzeyine bölünmüş bir Kıbrıs'ın birleşmiş Avrupa'da bir arada var olamayacağını'' savundu. 
     





</TEXT>
</DOC>
