<DOC>
<DOCNO> 111602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sondun15.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB İlerleme raporunda Türkiye'ye övgü ve eleştiri... 
</HEADLINE>
<TEXT>

     AB Komisyonu'nun 9 Ekim'de açıklayacağı, 13 aday ülkenin tam üyelik sürecinin teknik değerlendirmelerini içeren ilerleme raporlarının son taslaklarının ayrıntılı içeriği basına sızdırıldı. 
     AB Komisyonu'nun, Türkiye'ye ilişkin değerlendirmelerinde, tam üyelik müzakerelerinin başlatılması için tarih verilmesi konusuna değinilmediği, Türkiye'de gerçekleştirilen reformlara ayrıntılı olarak ve övgülü ifadelerle yer verildiği, ancak ''Türkiye'nin henüz Kopenhag kriterlerini tamamen yerine getirmediğinin'' savunulduğu dikkat çekiyor. 
     Verilen örnekler arasında, Türk Silahlı Kuvvetleri'nin sivil yönetime müdahale ettiği iddiası da bulunuyor. 
     Komisyon kaynakları, mevcut rapor taslağının içeriğini değerlendirirken, ''Türkiye konusunda sadece teknik analiz yapıldığını'' belirtiyor ve tam üyelik müzakerelerinin başlatılması için tarih verilmesi veya verilmemesi konusunun, Kopenhag zirvesinde, devlet ve hükümet başkanları tarafından alınacak bir ''siyasi karar'' olduğunu tekrarlıyorlar. AB Komisyonu'nun bu konuda tavır almadığı ve ''topu AB hükümetlerine attığı'' ifade ediliyor. 
     Brüksel'de bazı diplomat ve gazeteciler, Komisyon'un Türkiye konusunda net mesajlar vermemesini eleştirerek, ''Kopenhag zirvesinin, Türkiye zirvesine dönüşebileceği ve başarısızlıkla sonuçlanabileceği'' endişesini dile getiriyorlar. 
     AB Komisyonu yetkilileri ise Türkiye konusunda verilecek kararın ''siyasi'' olduğunu tekrarlarken, 3 Kasım seçimlerinin sonuçlarının görülmesi gereği üzerinde de ısrarla duruyorlar. 
     AB Komisyonu'nun diğer adaylara ilişkin ilerleme raporlarında, Kıbrıs Rum kesimi, Çek Cumhuriyeti, Estonya, Letonya, Litvanya, Macaristan, Malta, Polonya, Slovakya ve Slovenya'nın, ''siyasi kriterleri yerine getirdikleri, ekonomik kriterleri de öngörülen takvimde yerine getirecekleri'' ve 2004 yılında AB'ye katılıma hazır olacakları belirtilerek, bu 10 adaya yeşil ışık yakılıyor. 
     Komisyon, bu adaylarla müzakerelerin yıl sonuna kadar tamamlanmasını ve katılım antlaşmalarının 2003 yılı ilkbaharında imzalanmasını öneriyor. 
     AB Komisyonu, Bulgaristan ve Romanya için katılım tarihlerinin 2007'de belirlenebileceğini ifade ediyor. 
     AB Komisyonu'nun ''stratejik raporu'', İrlanda'da yapılacak referanduma değinmiyor ve genişlemeye, ''pozitif bir bakış açısı'' yansıtıyor. Raporda, ''Yeni üyelerin katılımının Avrupa kıtasını güçlendireceği, kalıcı bir refah ve barış dönemi getireceği, AB'nin dış ilişkilerine ivme kazandıracağı, terörizm ve uluslararası suç örgütlerine karşı mücadeleyi destekleyeceği'' savunuluyor. 
     Komisyon, aday ülkelerin daha iyi tanınması ve kamuoylarının daha sağlıklı bir şekilde bilgilendirilmesi gereği üzerinde de duruyor. 
     AB kaynakları, 10 adayın katılım antlaşmalarının, Avrupa Parlamentosu'nun onayının alınmasından sonra, Yunanistan'ın dönem başkanlığı sırasında, 2003 yılının Mart ayı sonunda Atina'da yapılacak zirvede imzalanmasının ve bu katılımların 2004'te gerçekleşmesinin öngörüldüğünü belirtiyorlar. 
     
</TEXT>
</DOC>
