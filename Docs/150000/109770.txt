<DOC>
<DOCNO> 109770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur22.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de soyguncuların vurduğu polis memuru öldü... 
</HEADLINE>
<TEXT>

     İzmir'in Karşıyaka İlçesi Nergis Semti'nde bugün İş Bankası'na düzenlenen soygun sırasında, ağır yaralanan ve Ege Üniversitesi'nde ameliyata alınan polis memuru öldü. 
     Ege Üniversitesi Beyin Cerrahi Bölümü'nde ameliyata alınan polis memuru Lütfi Ambarlı, tüm müdahaleye karşın kurtarılamadı. 
     İzmir Emniyet Müdürü Halil Tataş, İş Bankası Nergis Şubesi'ndeki incelemesinden sonra Ege Üniversitesi'ne geldi. Yaralı polis memurunun sağlık durumu hakkında doktorlardan bilgi alan Tataş, soygunun siyasi bir yönü bulunmadığını söyledi. 
     Halil Tataş, olayı şöyle anlattı 
     ''Soygunculardan erkek olanı saat 08.00'de banka şubesine gelmiş, temizlik görevlisi kadın bankanın kapalı olduğunu söylemiş. O da öğle tatilinin ne zaman başlayacağını sormuş, kadın Neden soruyorsunuz deyince de havale yaptıracağını söyleyip bankadan ayrılmış. 
     Saat 11.50'de yanında bir bayanla şubeye gelmişler, erkek olan havale servisine yanaşıp havale yaptıracağını söylemiş. Büyük elbise kılıfına pompalı tüfeğini saklamış. Yanındaki bayan ise banka güvenlik görevlisini tehdit ederek, silahını almış. Diğeri pompalı tüfeği çıkarıp Hiç kimse kıpırdamasın dedikten sonra iki veznedeki yaklaşık 14 milyar lirayı almışlar.'' Soyguncuların bankadan çıkmasından sonra banka müdürünün havaya ateş açması sonucu silah seslerini duyanların 155'e telefon etmeleri üzerine ekiplerin harekete geçtiğini ve soyguncuların Girne Caddesi'nde yakalandığını belirten Tataş, şöyle konuştu 
     ''Karşıyaka ekibindeki arkadaşlarımız soyguncuları gasp ettikleri 35 T 7769 plakalı takside kavşakta durdurmayı başarıyor, teslim ol çağrısında bulunuyor, erkek soyguncu pompalı tüfek ile memurumuzu vuruyor.'' Emniyet Müdürü Tataş, ''Olayın siyasi yönü yok, erkek ile kadın arasında bir ilişki olduğunu sanıyoruz'' dedi. Bu girişimle son günlerde İzmir'de üç banka soygunu girişimi yaşanmış olduğunu kaydeden Tataş, ''Diğer ikisi de bunun gibi başarısızdı, bu da başarısız sonuçlandı, ancak bizi üzen tarafı memurumuzun yaralanması'' dedi. 
     Asker dışında hiçbir meslekte silahlı bir kişiye karşı mücadele yapılmadığına dikkati çeken Tataş, ''Polisin kıymeti bilinmeli, hiçbir meslekte asker hariç kimse eli silahlı adama dur teslim ol demez'' diye konuştu. 
     Emniyet Genel Müdürü Kemal Çelik, Emniyet Müdürü Tataş'ı arayarak olay hakkında bilgi aldı. İzmir Valisi Alaaddin Yüksel de hastaneye gelerek, Tataş ve doktorlardan bilgi aldı. 
     
     SOYGUNCU DA YARALI 

     Bu arada, soygunculardan Sezgin Deniz'in 27 de polisin açtığı ateş sonucu kolundan yaralandığı ve Yeşilyurt Devlet Hastanesi'nde tedavi altına alındığı bildirildi. 
     Diğer soyguncu Meral Akkan 19 ise Bozyaka Emniyet Müdürlüğü'ne getirildi. 
     





</TEXT>
</DOC>
