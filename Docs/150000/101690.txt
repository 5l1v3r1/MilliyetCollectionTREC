<DOC>
<DOCNO> 101690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur05.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tatilciler bronzlaşmayı bilmiyor... 
</HEADLINE>
<TEXT>

     Antalya Devlet Hastanesi Cilt Hastalıkları Uzmanı Dr. Kubilay Yücel, hastaneye başvuran güneş yanığı vakalarının büyük bölümünü Türk tatilcilerin oluşturduğunu söyledi. 
     Dr. Kubilay Yücel, güneşe karşı koruyucu losyon kullanımı konusunda koruyucu kullanımının toplum bilinciyle bağıntılı olduğunu kaydetti. 
     Akdeniz kıyılarında tatili seçen Ruslar'ın da Türkler gibi bronzlaşmayı bilmediğini belirten Dr. Yücel, ''Ruslar da Türkler gibi kendini haşlıyor. Hastaneye güneş yanığı sebebiyle başvuran vakaların neredeyse tamamı Türk tatilci ve bunları Rus turistler izliyor'' dedi. 
     Dr. Kubilay Yücel, özellikle büyük şehirlerde yaşayanların, kısa süreli tatilleri boyunca en hızlı şekilde bronzlaşmayı istediklerini belirterek, şunları söyledi 
     ''Avrupa'dan gelen turistler bronzlaşma konusunda bilinçli. Bu turistler, yanlarında mutlaka koruyucu losyon taşıyorlar ve sık sık bu losyonu kullanıyorlar. Beyaz tenli olmalarına rağmen onlar tatil dönüşünde sağlıklı bronzluğa sahip olurken, biz Türkler esmer tenimizle kendimizi yakıyoruz. Henüz Türk insanı koruyucu losyon kullanma bilincine sahip değil.'' Dr, Yücel, güneşe karşı koruyucu kullanımı konusunda toplumun bilinçlendirilmesi gerektiğini kaydetti. 
     





</TEXT>
</DOC>
