<DOC>
<DOCNO> 112018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/soneko07.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ay PETKİM için düğmeye basılıyor... 
</HEADLINE>
<TEXT>

     Petrokimya Holding A.Ş. PETKİM Genel Müdürü Sedat Ertunç, bu ayın ikinci yarısında Petkim'in özelleştirilmesinde düğmeye basılacağını söyledi. 
     Ertunç, yaptığı açıklamada, Petkim'in özelleştirilmesindeki hedefin, hisselerin yüzde 51'inin blok halinde satılması olduğunu belirterek, ''Bu ayın ikinci yarısında özelleştirme için düğmeye basılacak. Ayın sonuna doğru Petkim'de özelleştirme ihalesi ilan edilecek, tekliflerin toplanması için süre verilecek'' dedi. 
     Sermaye birikimi ve teknoloji sahibi bir kuruluşun hisseleri alıp, tesisi büyütmesini istediklerini dile getiren Sedat Ertunç, şunları söyledi 
     ''Petkim, Türkiye'nin petrokimya ihtiyacının üçte birini karşılıyor. Petrokimya sektörüne yabancı sermaye çekmekten başka çaremiz yok. Bizim sektörümüz de diğer sektörler gibi zorda. Özelleştirmeyi çıkış olarak görüyoruz. Önemli olan tesisi doğru insana, sektörde olan, pazarı bilen kişiye satmak. Tesisin özelleştirilmesiyle ilgilenenler var, zaman zaman gelip bilgi alıyorlar. Ama ihaleye başvururlar mı bilemiyoruz. İhale sürecinde karşılaşacağımız durumlar bize yol gösterecek. O zaman iş ciddiye binecek. '' Petkim'in yıllık cirosunun 650-700 milyon dolar civarında bulunduğunu, tesisin büyük ölçeklere sahip olduğunu kaydeden Genel Müdür Ertunç, ''Petrokimya sektöründe yetişmiş, kalifiye elemanlar var. Tüm çaba sektöre doping yapıp, yatırım yapılmasını sağlamak'' diye konuştu. 
     





</TEXT>
</DOC>
