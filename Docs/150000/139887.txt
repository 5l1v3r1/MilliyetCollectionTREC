<DOC>
<DOCNO> 139887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun01.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'a yeni James Bond filminde rol teklifi... 
</HEADLINE>
<TEXT>

     Eski ABD Başkanı Bill Clinton, yakından ilgili olduğu Hollywood'un büyülü dünyasına girmeye hazırlanıyor. Yeni James Bond filminde rol alması için teklif götürülen Clinton ile film şirketi arasında görüşmeler başladı. 
     Internetteki ''star'' ve ''peoplenews'' sitelerinde yer alan habere göre, güleryüzlü ve esprili kişiliğiyle tanınan Clinton, eğer teklif cazip gelirse oyunculuk yeteneğini de gösterecek. 
     Başkanlığı döneminde sık sık Hollywood oyuncularını Beyaz Saray'daki davetlerde konuk eden, başkanlığa veda ettikten sonra da sık sık Hollywood partilerinde boy göstermeyi sürdüren Clinton, katıldığı böyle bir partide son ''007 James Bond'' Pierce Brosnan ile karşılaştı. 
     Brosnan'dan yeni James Bond filminde rol alması için yapılan teklifi olumlu bulan Clinton, daha sonra aktörle birlikte yemeğe çıktı. Bu yemekte de teklifin gündeme gelmesinin ardından film şirketi ile Clinton görüşme masasına oturdu. 
     Clinton, başkanlığı döneminde James Bond filmlerini çok sevdiğini ifade etmiş, hatta Bond'a olan hayranlığını, ''James Bond, en hayran olduğum İngiliz'' sözleriyle dile getirmişti. 
     Bill Clinton, geçtiğimiz aylarda da sunucu olmak üzere NBC televizyonu yöneticilerinden teklif almıştı. 
     





</TEXT>
</DOC>
