<DOC>
<DOCNO> 106999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/soneko19.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ, yılın ilk yarısında 63 trilyon kar etti... 
</HEADLINE>
<TEXT>

     Petrol Ofisi A.Ş. yılın ilk yarısında 63 trilyon lira kar elde etti. 
     Petrol Ofisi'nin, ''2002 yılı ilk yarı performans değerlendirmesi ve geleceğe dönük beklentiler'' konulu basın toplantısında konuşan Müşterek Hizmetler Direkrörü Hüseyin Keçeci, Ocak-Haziran dönemine ait dağıtım sektörü, operasyonel bilgiler ve finansal bilgilere ait verileri aktarırkan, personel sayısındaki indirimin devam edeceğini söyledi. 
     Keçeci, Petrol Ofisi'nin benzindeki pazar payının bu yılın ilk 6 ayında yüzde 25.8, motorinde yüzde 35.3, madeni yağlarda yüzde 31.9'a yükseldiğini bildirdi. 
     Siyah ürünlerdeki pazar payının geçtiğimiz yıl yüzde 61.1 olduğunu hatırlatan Keçeci, rakamın bu yıl yüzde 43.7 olarak gerçekleştiğini aktardı. 
     Keçeci, gerilemenin yönetimin statejik yönteminin sonucu olduğunu belirterek, şirketin bundan sonra karlılığı düşük olan siyah ürünler yerine, karlılığı yüksek olan beyaz ürünlerde yoğunlaşacağını söyledi. 
     Petrol Ofisi'nin ataklarının rakipleri tarafından cevaplanlandırılmaya çalışılmasına karşın pazar payını artırmayı sürdüreceklerini vurgulayan Keçeci, madeni yağlardaki 22 adet yeni ürünün rekabeti artıracğını kaydetti. 
     Dağıtım paylarının otomatik fiyatlandırmayla benzinde 10 cent, motorinde ise 7.5 cent olarak sabitlendiğini hatırlatan Keçeci, uygulamanın Petrol Ofisi'nin 2002 yılı karlılığı üzerinde yaklaşık 10 milyon dolarlık zarara neden olacağını söyledi. 
     Petrol Ofisi'nin şu anki istasyon sayısının 3 bin 885 olduğunu belirten Keçeci, bu pazarın yüzde 57'sini elinde tutan şirketin 2005 yılı sonu itibariyle bu sayıyı 3 bin 500'e indireceklerini söyledi. 
     Keçeci, bu yılın ilk yarısındaki akaryakıt satışlarının yüzde 56'sının istasyonlar, yüzde 28'inin ticari ve endüstriyel, yüzde 12'sinin de havacılık alanında gerçekleştiğini bildirdi. 
     
     PERSONEL DAHA DA AZALACAK 

     Keçeci, özelleştirmenin ardından personel sayısının sürekli azaltıldığını ve bunun devam ettiğini belirterek, ''2002 Haziran sonu itibariyle personel sayımız 1,030, verimlilik için personel azaltılması uygulamaları kapsamında bu sayının bir süre sonra daha da azalmasını öngörüyoruz'' dedi. 
     
     FİNANSAL BİLGELER 

     Keçeci, faiz, vergi ve amortisman öncesi karın 2001'in ilk yarısında 108.2 trilyon lira olduğunu bu yıl ise 103.4 trilyon lira olarak gerçekleştiğini bildirdi. 
     Keçeci, yılın ilk yarısında 145 trilyon lira brüt kar sağlandığını, 60 trilyon lira faaliyet giderlerinin bulunduğunu, 86 trilyon lira faaliyet karı gerçekleştiğini kaydederek, şunları söyledi 
     ''Net finansman gelirimiz ise geçen yılın aynı dönemine göre 30 trilyon lira geriledi. Gemi işletme hizmet ve maddi duran varlık satışlarından elde edilen gelirler de 3 trilyon liradan 7 trilyon liraya yükseldi. 2001'in ilk yarısında 104 trilyon lira olarak gerçekleşen net kar bu yıl 63 trilyon lira oldu.'' Petrol Ofisi'nin toplam aktiflerinde geçtiğimiz yıla göre yüzde 69 büyüme kaydedildiğini dile getiren Keçeci, bu dönemde 57 trilyon liralık bir finansal borcun söz konusu olduğunu, öz sermayenin de 262 trilyon liradan, 373 trilyon liraya yükseldiğini anlattı. 
     
     63 MİLYON DOLARLIK YATIRIM 

     Keçeci, bu yıl 63 milyon dolarlık yatırım harcaması yapmayı hedeflediklerini ve bu hedefte bir sapma olmadığını söyledi. Net satışlar, brüt kar marjı ve net kar marjında bu yılın ilk yarısında geçen yıla göre gerileme yaşandığını anlatan Keçeci, ''Bu dönemde 7.5 milyon dolar civarında bir ithalat karlılığı sözkonusu. Yani, TÜPRAŞ ve içalımlara göre ithalat daha karlı'' dedi. 
     Petrol Ofisi'nin toplamdaki ithalat payını bilinçi olarak artırdığını belirten Keçeci, ilk yarıda motorinin yüzde 32'sinin kurşunsuz benzinin de yüzde 38'inin ithal edildiğini bildirdi. 
     2002'nin ilk yarısında Türk Lirası'nın dolar karşısında değerlenmesi sonucu otomatik fiyatlandırma çerçevesinde, dolar bazında garanti edilen resmi kar marjlarının, Türk Lirası üzerinden enflasyonun altında kaldığını dile getiren Keçeci, bunun karlılığa etki eden önemli faktörlerden biri olduğunu söyledi. 
     Keçeci, Petrol Ofisi'nin ilk 6 ayda toplam benzindeki pazar payının 1 milyon 956 bin metreküp olduğunu belirterek, ''Motorinde yüzde 5.6'lık bir büyüme yaşandı. Madeni yağda ise 117 bin metriktondan 130 bin tona çıktı. Siyah ürünlerde de 2 milyon 368 metriktona geriledi. Şirketin önceki dönemlerde olduğu gibi hızlı bir pazar payı artışı yok, ancak stratejik yapılanmaya uygun olarak benzin, motorin ve madeni yağda pazar payını artırmaya devam ediyor'' diye konuştu. 
     
     OLASI IRAK OPERASYONU FİYATLARI YÜKSELTELEBİLİR 

     Petrol Ofisi A.Ş POAŞ Genel Müdürü Ertuğrul Tuncer, olası bir Irak operasyonunun petrol fiyatlarını yükseltebileceğini belirterek, ''Pompa fiyatlarındaki yükselişler talebin daha da azalmasına yol açacak. Dolayısıyla şirketlerin mali yapıları bozulacak'' dedi. 
     Tuncer, bu yılın ilk yarı performansının değerlendirildiği basın toplantısında, soruları yanıtladı. 
     2000 yılının Temmuz ayında yüzde 51'lik payı 1 milyar 260 milyon dolar karşılığında İş-Doğan Petrol Yatırımları A.Ş tarafından satın alınarak özelleştirilen ve yüzde 23.2'si İMKB'de işlem gören POAŞ ile ilgili olarak düzenleyecekleri toplantılarla kamuoyunu düzenli olarak bilgilendireceklerini ifade eden Tuncer, bugünkü toplantının bunun ilki olduğunu söyledi. 
     Tuncer, erken seçime ilişkin bir soru üzerine, bu kararın hükümet tarafından imzalanarak komisyonlara sevkedilen Petrol Kanunu Tasarısı'nın çıkmasını geciktirdiğini kaydetti. 
     Tasarının teknik ağırlıklı olması nedeniyle TBMM'den geçmesini beklediklerini dile getiren Tuncer, ''Petrol Kanunu 2003'ün 6. ayından önce çıkmaz. Dolayısıyla yürürlüğe girmesi de 2004 yılının 6. ayını bulur'' dedi. 
     Tuncer, erken seçimin POAŞ'ın karlılığını da olumsuz etkileyeceğini ifade etti. 
     Olası Irak operasyonu ile ilgili soruyu ise Tuncer, şöyle yanıtladı 
     ''Olası Irak operasyonu petrol fiyatlarını yükseltebilir. Bu da işletme sermayesine ek yük getirecektir. Pompa fiyatlarındaki yükselişler talebin daha da azalmasına yol açacak. Dolayısıyla şirketlerin mali yapıları bozulacak. Fiyatlar 50 dolar seviyelerine çıkabilir. Daha önce ham petrolün fiyatı 37-38 dolara kadar çıkmıştı.'' 
     
     PERSONEL KIYIMI İDDİALARI... 

     POAŞ Genel Müdürü Tuncer, personel çıkarmalarıyla ilgili olarak da, personel tasarrufuna gidilirken geliştirilmeye ihtiyaç duyulan birimlerin gözönünde tutulduğunu kaydederek, ''bazı gazetelerde Petrol Ofisi'nde personel kıyımı var iddiaları yer aldı. Personel kıyımı yok. Ne kadar ihtiyaç varsa o kadar eleman çalıştırıyoruz. Burası devlet kuruluşu değil ki... Rakiplerimizle yoğun bir rekabet ortamında en karlı şekilde çalışmamız lazım'' şeklinde konuştu. 
     Tuncer, ''petrol şirketlerinin ithalat yapmasını engelleyen koşullar neler '' sorusu üzerine, Türkiye'de hiç bir şirketin toplam miktarın yüzde 40'ını ithal edecek altyapıya sahip olmadığını, POAŞ'ın motorin ve kurşunsuz benzin ithalatı yüzde 35-36 düzeyinde olmasına rağmen, beyaz ürünler içindeki jet yakıtının tamamının Tüpraş'tan alındığını, bu durumun ise ithalat ortalamasını düşürdüğünü söyledi. 
     
     ''İLK SENE 500 İSTASYON KAPATTIK'' 

     Ertuğrul Tuncer, Türkiye'de küçük şirketlere ait olanlar da dahil yaklaşık 10 bin akaryakıt istasyonu bulunduğuna dikkati çekerek, çok sayıda istasyon yerine az sayıda verimli istasyonu tercih ettiklerini, ilk sene 500 istasyon kapattıklarını, ikinci sene 500 istasyon daha kapatmayı hedeflediklerini bildirdi. 
     Dış Ticaret Müsteşarlığı'nın yayınladığı ''gizli bir genelgeyle'' 1 Eylül'den itibaren akaryakıtın sınır ticaretinden çıkarıldığına işaret eden Tuncer, ''Bu durum en çok POAŞ'ı olumlu etkileyecek. Doğu ve Güneydoğu'da en çok faaliyette bulunan POAŞ'ın satışlarının yüzde 10 artmasını bekliyoruz'' dedi. 
     Avrupa ve komşu ülkelerde akaryakıt istasyonları açıp açmayacakları yönündeki soruyu da Tuncer, ''Biz öncelikle kendi mutfağımızı halletmeye çalışıyoruz. Daha sonra Bulgaristan, Türk cumhuriyetleri gibi yerlerde stratejik işbirliği yapabiliriz'' diye yanıtladı. 
     Tuncer, sektörde vergi kaçağının yüksek olduğu iddiasının hatırlatılması üzerine ise petrol sektörünün bilindiği gibi yüksek vergi kaçağının olduğu bir sektör olmadığını, vergi denetçilerinin rahatlıkla denetleme yapabileceklerini söyledi. 
     Dünyanın hiçbir yerinde istasyonlarda müşterilerin fatura almadıklarını, bu durumun kuyruklara neden olabileceğini savunarak, ''Türkiye'de hükümetler vergi toplamada başarılı değiller. En kolay vergi topladıkları sektör akaryakıt sektörü. Toplanan vergiler, bütçe gelirlerinin yüzde 20'sini oluşturuyor'' diye konuştu. 
     Tuncer, başka bir soru üzerine de, farklı şehirlerdeki istasyonlardaki fiyatların, ikmal yerlerine olan uzaklıklarına bağlı olarak değişebileceğini kaydetti. 
     





</TEXT>
</DOC>
