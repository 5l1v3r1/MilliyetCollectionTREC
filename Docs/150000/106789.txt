<DOC>
<DOCNO> 106789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sonspo03.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, galibiyet planları yapıyor... 
</HEADLINE>
<TEXT>

     Gaziantepspor, yarın Fenerbahçe ile yapacağı erteleme maçından galibiyetle ayrılmanın planlarını yapıyor. 
     Kulüp başkanı Celal Doğan, zorlu lig maratonunda tüm takımların birbirlerine üstünlük kurmaya çalıştığını, orta sıralarda mücadele veren ekiplerin ise ilerleyen haftalarda küme düşme endişesi taşımamak için işi şimdiden sıkı tutmaya çalıştıklarını söyledi. 
     Sezonun ikinci haftasında Fenerbahçe ile oynayacakları maçın, Fenerbahçe'nin Avrupa Şampiyonlar Ligi ön eleme turu karşılaşması nedeni ile ertelendiğini anımsatan Doğan, ''Yarın oynayacağımız erteleme maçında, futbolcularımıza ve taraftarımıza çok büyük iş düşüyor'' dedi. 
     ''Şampiyonlar ligi ön eleme maçında elenen rakibimiz küçümsenmeyecek, hafife alınmayacak bir ekip'' görüşünü aktaran Doğan, şöyle devam etti 
     ''Fenerbahçe, Avrupa çapında güçlü bir kadroya sahip. Bireysel olarak bakarsanız, kadrosunda birbirinden iyi oyuncuları var, ama her takımın sezon öncesinde yaşadığı sıkıntıları yaşıyor. 7 sezondur bizi sahamızda yenemeyen Fenerbahçe, geçtiğimiz sezon bu geleneği bozdu ve iki kez yendi. Bu kez sahadan galibiyetle ayrılan taraf yine biz olmak için oynayacağız. Kadromuz bunu başarabilecek güçte. Fenerbahçe'den sonra hafta sonu sahamızda Altay ile oynayacağız. Bu iki karşılaşmayı kazanıp, haftayı 6 puanla kapatmayı ve tırmanmayı amaçlıyoruz.'' Fenerbahçe taraftarına Kamil Ocak Stadı'nda yer ayırmayacaklarını anlatan Doğan, ''Zaten bu tür karşılaşmalarda Gaziantepspor taraftarı tribünleri dolduruyor'' diye konuştu. 
     Doğan, Sivasspor deplasmanına giderken Yozgat'ın Akdağmadeni İlçesi'nde 5 kişinin ölümü ile sonuçlanan trafik kazası geçiren Sakaryaspor'a gereken yardımı yapmaya hazır olduklarını da sözlerine ekledi. 
     Bu arada, Fenerbahçe ile oynanacak karşılaşmanın bilet ücretleri, kale arkaları 4, maraton 6, kapalı tribün 50 milyon lira olarak belirlendi. 
     





</TEXT>
</DOC>
