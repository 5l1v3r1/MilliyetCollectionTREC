<DOC>
<DOCNO> 133765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/guncel/gun02.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebru Gündeş’e hayran’ baskını 
</HEADLINE>
<TEXT>

Gündeş’in Etiler’deki şirketini bir hayranı kurusıkı tabancayla bastı. 2 kişiyi rehin alan saldırgan yakalandı 
     MUSTAFA KURTARAN İstanbul 

     Sanatçı Ebru Gündeş’in hayranı olduğunu söyleyen bir kişi, sanatçıya ait müzik şirketine girerek kurusıkı tabancayla iki kadın çalışanı rehin aldı. Polisler tarafından etkisiz hale getirilen saldırgan, gözaltına alındı. 
     Gündeş’e ait Etiler Korukent Sitesi’ndeki Diva Müzik Yapım Organizasyon Menajerlik ve Yönetim Danışmanlık Şirketi’ne saat 16.30’da gelen seyyar satıcı Mustafa Topçu, çalışanlara hayranı olduğu sanatçıyla görüşmek istediğini söyledi. Görevlilerin Gündeş’in içeride olmadığını söylemeleri üzerine kurusıkı tabancasını çıkartan saldırgan, Emine Ocak’la Kumar Taşoğlu’nu rehin aldı. 
     İhbar üzerine olay yerine gelen polisin müdahalesi sonucu saldırgan, etkisiz hale getirilerek gözaltına alındı. Saldırgan ile iki kadın görevli Beşiktaş İlçe Emniyet Müdürlüğü’ne götürüldü. 
     İfadesi alınan saldırganın, dün sabah saatlerinden itibaren şirketin yakınında, Gündeş’in şirkete ne zaman geleceğini sorduğu öğrenildi. Topçu’nun kolunda sigara ateşi ile yazılmış "Ebru" ismi dikkat çekti. 
     



 GÜNCEL 





















</TEXT>
</DOC>
