<DOC>
<DOCNO> 114398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun07.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı gaziler, Türk Kore gazisi Hakim'i arıyor 
</HEADLINE>
<TEXT>

     Merkezi Washington'da bulunan Amerikan-Türk Gaziler Derneği ATVA , Türkiye'de 29 Ekim Cumhuriyet Bayramı törenlerine katılmaya hazırlanırken, Kore Savaşı gazisi Türk arkadaşları Hakim'i bulma ümidini taşıyor. 
     ATVA Başkanı ve Kore Gazisi Bill Alli, sadece ilk adını bildikleri Hakim'in, 1951-1952 Kore Savaşı'nda bir Amerikan askerinin hayatını kurtardığını belirterek, Türk arkadaşlarının bulunması çağrısını iletmek için Anadolu Ajansı ile temasa geçti. 
     Alli, Kore Savaşı'ndan sonra Türkiye'de bir Amerikan subayına şoförlük yaptığını duydukları Hakim'in daha sonra izini kaybettiklerini belirterek, ''Amerikalı gaziler olarak Türkiye'ye 29 Ekim törenleri için gittiğimizde Hakim'i de arayacağız. Eğer hala yaşıyorsa ona en derin teşekkürlerimizi ifade edeceğiz. Öldüyse Tanrı'ya onun için dua edeceğiz ve ABD'nin, Hakim gibi böyle iyi dostları olduğu için minnettarlığımızı göstereceğiz'' dedi. 
     Amerikalı Kore Savaşı gazileri, Türk Kore Savaşı gazilerine katılarak, Ankara'da bulunan ''Kore'de Savaşan Türkler Anıtı''na ve Anıtkabir'e çelenk bırakacaklar. 
     Gaziler, 27 Ekim-8 Kasım arasındaki Türkiye gezisi sırasında Ankara'da Kara Harp Okulu, İstanbul'da da Deniz Harp Okulu'nu ziyaret ederek, Kore Savaşı anılarını öğrencilerle paylaşacaklar. 
     





</TEXT>
</DOC>
