<DOC>
<DOCNO> 108946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/spor/spo04.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
HORONLA GELDİLER 
</HEADLINE>
<TEXT>

Trabzonspor kafilesini taraftarlar kemençe çalarak karşıladı. Teknik Direktör Aybaba, Beşiktaş’ı yenmek için oynayacaklarını söyledi 
     BEŞİKTAŞ maçı için dün İstanbul’a gelen Trabzonspor kafilesini taraftarlar kemençe eşliğinde karşıladı. Teknik Direktör Samet Aybaba ligde her maçın zor olduğunu belirterek, "Camianın beklentileri çok. Her maç zor, her maç final gibi. Beşiktaş büyük takım. Biz de büyük takımız. Son haftalardaki tempomuz iyi, ama bunu skorlara yansıtamıyoruz. İnşallah bu maçı alıp, yukarılara tırmanmak istiyoruz" dedi. 
     BORDO - Mavili futbolcular Beşiktaş’ın hafta içinde oynadığı maç nedeniyle yorgun olacağını söylediler. Serkan Özsoy, "Rakibimizin morali bozuk. Biz ise çok iyi çalıştık ve hazırlandık" derken, golcü Fatih Tekke, "İyi takım olduğumuzu göstermemiz için kafa kafaya mücadele etmemiz lazım" diye konuştu. Mehmet Yılmaz da üç puana ihtiyaçları olduğunu söyledi. 
     
     Silahlara pranga 
     TRABZONSPOR teknik heyeti zorlu maçta Beşiktaş’ın gol silahlarını adam markajı ile durdurmaya çalışacak. Teknik Direkötr Aybaba’nın Sergen, Nouma, Pancu, Ahmet Dursun ve Amaral’ı maç boyunca takibe almaları için oyuncularına emir verdi. Hızlı hücumu düşünen Bordo - Mavililer, ortadan Gökdeniz ve Aurelio, sağ kanattan Mustafa Yalçınkaya ile etkili olmaya çalışacak. 
     
     Selahattin yok 
     MAÇ hazırlıklarını Sarıyer’deki son çalışmaya tamamlayan Trabzonspor’da sakat olan Selahattin’in yanı sıra, Gençlerbirliği maçında oynamalarına rağmen Hakkı ve Muzaffer kadroya alınmadı. Uzun zamandır kadroya bile giremeyen Somers İstanbul’a getirildi. Aybaba’nın savunma ağırlıklı bir taktik çalışma yapması ve özellikle göbeği kalabalık tutması dikkati çekti. 
     
     



 SPOR 
























</TEXT>
</DOC>
