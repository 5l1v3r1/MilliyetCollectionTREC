<DOC>
<DOCNO> 118022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/ekonomi/eko02.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasadaki ralli iki - üç ay sürer 
</HEADLINE>
<TEXT>

Deutsche Bank Gelişmekte Olan Piyasalar Başekonomisti Marco Annunziata seçim sonrası piyasalarda oluşan olumlu havanın en az iki - üç ay daha süreceğini söyledi 
     EKONOMİ SERVİSİ 

     Avrupa’nın en büyük bankalarından Deutsche Bank’ın Gelişmekte Olan Piyasalar Başekonomisti Marco Annunziata, seçimlerden sonra piyasalarda oluşan rallinin iki, üç ay daha devam edeceğini, hükümetin uyumlu tavrını sürdürmesi halinde bu sürecin daha da uzayabileceğini söyledi. 
     CNBC - e’nin sorularını yanıtlayan Annunziata, önümüzdeki dönemin risklerini ve fırsatlarını değerlendirdi. Irak konusunda Türkiye’nin faydacı bir yaklaşımla doğru bir yol izlediğini belirten Annunziata, olası savaş durumun da dahi Türkiye her türlü çıkarlarının korunacağını bileceği için, piyasaların bundan çok etkilenmeyeceğini savundu. Annunziata, Türkiye’nin borç sorunun çözülebilmesi için kısa vadeli çözümlerin yanında uzun vadeli yapısal reformları da gerçekleştirmesi gereğinin önemini de vurguladı. 
     
     Faiz yüzde 40’a inebilir 
     Deutsche Bank tarafından yayınlanan rapora göre, şu an yüzde 30 civarında olan enflasyonun siyasi risk priminin düşmesiyle daha da inebileceği ve de bono bileşiklerinin yüzde 40 civarında olacağı belirtildi. 
     Dolar TL kurunun 1 milyon 600 bin seviyesine inmesinin ardından, Türk Lirası’nın enflasyon oranının altında değer kaybedeceğinin öngörüldüğü rapora göre, bu oran gelecek yıl için yüzde 20 olacak ve kur 2003 sonunda 1 milyon 828 bin olarak gerçekleşecek. 
     Raporda, orta vadede Uluslararası Para Fonu IMF görüşmelerinde ekonomik politikaların gevşetilmesi konusunda bazı gerginliklerin olabileceğini, bunun da borcun sürdürülebilirliği konusunda yeniden şüphe yaratabileceğini belirtti. 
     Raporda hükümetin ekonomi programı konusunda bazı değişimler yoluna gitmek istemesi durumunda 2003 yılı ortalarında problemlerin ortaya çıkabileceği vurgulandı. 
     
Yabancılar 2003’te en az yüzde 5 büyüme bekliyor      Deutsche Bank ve Merrill Lynch, Türkiye’nin 2002 ve 2003 ekonomik verileri hakkında olumlu tahminde bulundu. NTV - MSNBC’nin haberine göre Merrill Lynch, enflasyon beklentisini 2002 için yüzde 33.5, gelecek yıl için yüzde 23 olarak belirledi. Deutsche Bank’ın 2002 sonu enflasyon tahmini ise yüzde 31.4, 2003 sonu tahmini ise yüzde 19.5 olarak belirlendi. 
     Her iki bankanın raporunda da bono bileşiklerinin kısa vadede yüzde 40 seviyelerine düşerek, iç borç faiz yükünde önemli ölçüde azalma olacağı belirtildi. Merill Lynch’in 2003 yılı büyüme beklentisi yüzde 5 iken, Deutsche Bank’ınki yüzde 5. 5 olarak açıklandı. 
     



 EKONOMİ 

















</TEXT>
</DOC>
