<DOC>
<DOCNO> 131572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/ekonomi/eko03.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
10 SORU 10 CEVAP 
</HEADLINE>
<TEXT>
Naylon faturacılar için de AK sayfa 
Naylon fatura kullananları kapsayan 359’uncu maddenin de kapsama alındığı yeni vergi affı yasasında, borcunun ana parasını ödeyenin gecikme faiz ve zamları tamamen silinecek 
     Af yasası kapsamına hangi vergiler giriyor 
     Gelir ve Kurumlar Vergisi, Çevre Temizlik, Motorlu Taşıtlar ve Emlak Vergisi, Katma Değer Vergisi, Veraset ve İntiktal Vergisi, Damga Vergisi, Harçlar Kanunu, Taşıt Alım Vergisi, Vergi İadesi Kanunu gibi Vergi Usul Kanunu kapsamına giren vergi, resim, harçlar, fon payı ve bunlara bağlı vergi cezaları, gecikme faizleri ve gecikme zamları ile eğitime katkı payı ve cezaları, Devlet İhale Kanunu’na göre alınan ecrimisiller ve buna bağlı gecikme zamları ile Maliye Bakanlığı’na bağlı vergi dairelerince tahsil edilen Amme Alacaklarının Tahsil Usulü Hakkında Kanun çerçevesindeki bazı alacakları kapsıyor. 
     
     Hangi tarihe kadar ödenmemiş borçları kapsıyor 
     31 Ağustos 2002’den önceki dönemi, bu tarihe kadar verilmesi gereken beyannameleri ve tahakkuk eden vergileri içeriyor. 
     
     Af, kesinleşmiş ve kesinleşmemiş vergi borçları için ne getiriyor 
     Kesinleşmiş vergi alacakları asıllarında hiçbir indirim yapılmaksızın 9 taksitte ve 18 ayda ödenecek. Alacaklarda Toptan Eşya Fiyat Endeksi oranları esas alınacak. Kesinleşmemiş ve dava safhasında bulunan alacakların yüzde 50’sinin, aylık TEFE oranlarına göre 9 taksitte ödenmesi halinde ihtilaf sona erdirilecek. Gecikme faiz ve zamlarından vazgeçiliyor. 
     
     Taksitler ne zaman ödenecek, gecikme zammı uygulanacak mı 
     Ödeme dönemleri şubat, nisan, haziran, ağustos, ekim ve Aralık 2003 ayları ile şubat, nisan, Haziran 2004 olarak belirlendi. 
     
     Halen süren incelemeler ne olacak 
     Kanunun yürürlüğe girdiği tarihte tamamlanamamışvergi incelemeleri ile takdir, tarh ve tahakkuk işlemleri, matrah artırımına ilişkin hükümler saklı kalmak kaydıyla devam edecek. 
     
     Yeni getirilen matrah artırımı nasıl uygulanacak 
     Mükellefler, yıllık beyannamelerinde yer alan matrahlarını, 2003 yılı şubat ayı sonuna kadar, 1998 yılı için yüzde 30, 1999 için yüzde 25, 2000 için yüzde 20, 2001 için de yüzde 15’den az olmamak üzere artırabilecek. Mükelleflerin artırımda bulunmak istedikleri yıl ile ilgili vermiş oldukları beyannamelerde zarar beyan edilmiş ya da hiç beyanname verilmemiş ise vergilendirmeye esas matrah, 1998 için 2.5 milyar, 1999 için 3 milyar, 2000 için 3 milyar 750 milyon, 2001 için de 5 milyar liradan az olamayacak. Yasaya göre, artırılan matrahlar yüzde 30 oranında vergilendirilecek. Ayrıca bir vergi, fon payı ve eğitime katkı payı alınmayacak. 
     
     Trafik cezalarında af sınırları nelerdir 
     Yasa ile 200 milyon liraya kadar olan trafik cezaları ile 100 milyon liraya kadar olan para cezaları da affediliyor. Kanunun yürürlüğe girdiği tarih itibarıyla ödenmesi gerektiği halde ödenmemiş olan ve Amme Alacaklarının Tahsil Usulü Hakkında Kanun kapsamına giren ve vergi dairelerince tahsil edilen 200 milyon lirayı aşmayan trafik para cezaları ile 100 milyon lirayı aşmayan diğer para cezalarının tahsilinden vazgeçiliyor. 
     
     Stok beyanı ne getiriyor 
     Mükellefler, işletmelerinde mevcut olduğu halde kayıtlarında yer almayan emtia, makine, teçhizat ve demirbaşlarını, kanunun yürürlüğe girdiği tarihten sonraki 3 ay içinde, bağlı oldukları meslek kuruluşunca tespit edilecek rayiç bedel ile bir envanter listesi yaparak vergi dairelerine bildirerek kayıtlarına alabilecek. Beyan edilen kıymetlerin satışı halinde, satış bedeli bunların deftere kaydedilen bedelinden düşük olamayacak, bildirime dahil edilen varlıklar için amortisman da ayrılmayacak. Bu şekilde beyan edilen makine, teçhizat ve demirbaşlar ile genel orana tabi emtianın bedeli üzerinden yüzde 10, diğer emtianın bedeli üzerinden bunların tabi olduğu oranın yarısı esas alınarak KDV hesaplanacak. Ayrı bir beyanname ile beyan edilecek bu vergi, beyanname verme süresi içinde de ödenecek. 
     
     Naylon fatura konusunda ne gibi düzenleme yapıldı 
     Vergi Usul Kanunu’nun 359’uncu maddesinde sayılan fiilleri naylon fatura kullananlanımı 31 Ağustos 2002 tarihinden önce işleyenler için suç duyurusunda bulunulmayacak. Soruşturma aşamasında bulunanlar için takibat yapılmayacak, açılmış davaları ortadan kaldırılacak. Kesinleşmiş mahkumiyet kararları da infaz edilmeyecek. Ancak, defter, kayıt ve belgeleri yok edenler veya defter sayfalarını yok ederek yerine başka yapraklar koyanlar, ya da belgelerin asıl ve suretlerini tamamen veya kısmen sahte olarak düzenleyenler ve basanlar, af dışında olacak. 
     
     Zamanında borçlarını ödemeyenlere yaptırım ne olacak 
     Ödenmesi gereken taksitleri yatırmayan ya da eksik ödeyen, ödenmemiş olan tutarların son taksit ödeme süresi sonuna kadar, bunun son taksite ait olması halinde ise bunu izleyen ayın sonuna kadar her ay için ayrı ayrı yüzde 10 fazlası ile ödeyecek. 
     



 EKONOMİ 























</TEXT>
</DOC>
