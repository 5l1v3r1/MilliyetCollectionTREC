<DOC>
<DOCNO> 104196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sondun19.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın güneyine bombardıman... 
</HEADLINE>
<TEXT>

     Amerikan ve İngiliz uçaklarının hafta sonunda Irak'ın güneyine yaptığı saldırıda, Körfez'deki Amerikan askerlerinin gözlendiği büyük bir askeri tesisin harabeye çevrildiği bildirildi. 
     Görgü tanıkları, Pazar günkü hava akınında vurulan tesislerden birinin, devasa askeri izleme birimini içinde barındıran ordu istihbaratının karargahı olduğunu söylediler. 
     Basra'nın güneyindeki Ashar'da bulunan tesislerin 4 füze tarafından vurulduğu, buradaki binaların çoğunun yıkıldığı ve teçhizatın tahrip edildiği belirtildi. 
     Görgü tanıklarından biri, iktidardaki Baas partisinin milis ve askerlerinin derhal bölgeyi kordon altına aldığını ve çok sıkı korunan karargaha ambulanslar ve itfaiye araçlarının geldiğini söyledi. 
     Amman'daki bir Iraklı muhalif de, tesisin kısa bir süre önce gelişmiş izleme cihazlarıyla donatıldığını ve bunlarla, başta Kuveyt'teki olmak üzere Körfez'deki ABD üslerinin gözlendiğini söyledi. 
     Irak, Pazar günü Basra ilindeki bölgelere yapılan saldırıda 8 sivilin öldüğünü, 9 kişinin yaralandığını bildirmişti. 
     





</TEXT>
</DOC>
