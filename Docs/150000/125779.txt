<DOC>
<DOCNO> 125779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/spor/spo02.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo’ya vize 
</HEADLINE>
<TEXT>

Fenerbahçe yönetimi, İsrailli futbolcunun FIFA kozu üzerine, sabıkasını da düşünerek, 200 bin dolar indirimle sözleşme feshini kabul etti 
     SARI-LACİVERTLİ kulüple, Revivo arasında yaşanan fesih krizi çözüme kavuştu. İsrailli futbolcunun, "Türkiye’de başka takıma gidemez" maddesini kabul etmemesi ve "FIFA’ya giderim" sözleri üzerine yönetim, FIFA’daki sabıkasını da düşünerek, vizeyi verdi. Yöneticilerin, "200 bin dolar daha indirim yap" diye oynadığı son kozu ve 450 bin dolarlık ödemeyi kabul eden Revivo bugün son kez masaya oturarak sözleşmesini feshedecek. 
     REVİVO’NUN isteği üzerine "Türkiye’de oynayamaz" maddesinin de kaldırılacak olması nedeniyle İsrailli oyuncuya, Galatasaray ya da Beşiktaş açılacak. Sarı - Lacivertli yöneticilerin bugün görüşecekleri Revivo’ya "öBurada yaşadığın şampiyonluğu düşün ve Galatasaray’a gitme" tavsiyesinde bulunacağı bildirildi. Ancak İsrailli oyuncunun, sağlık kontrolünden geçmesine rağmen Hamburg’la kesin anlaşma yapmaması dikkat çekti. 
     
Ogün’e af çıktı      DİYARBAKIRSPOR maçında Cengizhan’a tekme attığı gerekçesiyle iki maç ceza alan Ogün’ün cezası Tahkim Kurulu tarafından bire indirildi. Hakem Selçuk Dereli’nin Cengizhan ile girdiği ikili mücadelede rakibine kasti tekme attığı rapor ettiği Ogün için yapılan itirazı değerlendiren kurul Fenerbahçe’yi haklı gördü. Kaptan Ogün Trabzon maçında forma giyebilecek. 
     
Kamp belli      FENERBAHÇE’NİN devre arası kamp programı belli oldu. Sarı - Lacivertli takım 3 - 9 Ocak arasında Samandıra Tesisleri’nde çalıştıktan sonra 9 Ocak’ta Antalya’ya geçecek. Fenerbahçe buradaki yoğun kamp programının ardından 25 Ocak’ta İstanbul’a dönüp, 2 Şubat’ta Şükrü Saracoğlu Stadı’nda Beşiktaş’la oynayacağı erteleme maçına kilitlenecek. 
     
Kadıköy gergin      AZİZ Yıldırım’ın, "20 milyon dolar borç var, isterlerse gelsinler" mesajını muhalefete götürdüğü ileri sürülen Bülent İsçan, bu sözleri yalanlayınca ortalık karıştı. Ali Şen’in oğlu Adnan Şen bir açıklama yaparak, "Yıldırım, Fenerbahçe’yi bin parçaya böldüğü gibi, şimdi de 25 yıllık arkadaşım olan Bülent ile aramı açmaya çalışıyor. İşçan sözlerini inkar ediyor, ama yalan söylüyor" dedi. 
     
Lorant iş buldu      FENERBAHÇE’NİN eski teknik direktörü Werner Lorant, Almanya İkinci Ligi takımlarından LR Ahlen ile anlaştı. Lorant, ligde 16. sırada bulunan Ahlen ile sezon sonuna kadar yaptığı sözleşme sonrası hemen görevine başladı. Ahlenli yöneticiler 3 milyon Euro yatırım yaptıkları takımlarının bir alt kümeye düşmemesi için Lorant’ı göreve getirdiklerini açıkladılar. 
     



 SPOR 


























</TEXT>
</DOC>
