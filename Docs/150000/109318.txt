<DOC>
<DOCNO> 109318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/soneko11.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İmalat sanayiinde kapasite kullanımı arttı... 
</HEADLINE>
<TEXT>

     İmalat sanayiinde kapasite kullanımı, bu yılın Ağustos ayında yüzde 76.4'e yükseldi. 
     Devlet İstatistik Enstitüsü'nün DİE , aylık imalat sanayi eğilim anketine göre, geçen yılın Ağustos ayında yüzde 71.7 olan üretim değeri ağırlıklı kapasite kullanım oranı, bu yılın Ağustos ayında yüzde 76.4 olarak gerçekleşti. 
     Anket sonuçlarına göre, kapasite kullanımı artmasına karşılık, tam kapasite ile çalışamama nedenleri arasında, yüzde 50.4 ile iç pazarda talep yetersizliği ilk sırada yer aldı. 
     Kapasite kullanımının düşmesinde, yüzde 8.7 ile dış pazarda talep yetersizliği, yüzde 3.6 ile mali imkansızlık, yüzde 2.2 ile yerli mallarda hammadde yetersizliği, yüzde 1.9 ile işçiler ile ilgili meseleler, yüzde 1.1 ile de ithal mallarda hammadde yetersizliği etkili oldu. 
     DİE'nin anketine göre, bu yılın Ağustos ayında, ankete katılan işyerlerinin yüzde 47.1'i üretimde artış, yüzde 32.4'ü azalış olduğunu belirtirken, işyerlerinin yüzde 31.9'u yurtiçi satışlarda artış, yüzde 44.1'i azalış, yüzde 55.1'i satış fiyatlarında artış, yüzde 45.2'si hammadde fiyatlarında artış bildirdi. 
     
     EYLÜL'E İLİŞKİN BEKLENTİLER 

     Bu yılın Eylül ayında ise işyerlerinin yüzde 32.6'sı üretimde artış, yüzde 36'sı azalış beklerken, yurtiçi satışlarda bu yılın Eylül ayında artış bekleyenlerin oranı yüzde 33.8, azalış bekleyenlerin oranı da yüzde 32.5 olarak saptandı. 
     Satış fiyatları ile ilgili olarak işyerlerinin yüzde 49.2'si artış, yüzde 4.7'si azalış beklendiklerini bildirirken, hammadde fiyatları konusunda artış olmasını bekleyenlerin oranı yüzde 42.4, azalış bekleyenlerin oranı da yüzde 2.2 olarak tespit edildi. 

     
</TEXT>
</DOC>
