<DOC>
<DOCNO> 135778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur07.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Harem kuran din dersi öğretmeni ''İnancıma göre doğru yaptım'' 
</HEADLINE>
<TEXT>

     Kayseri'de, öğrencisine imam nikahı kıydığı iddiasıyla gözaltına alınan Din Kültürü ve Ahlak Bilgisi öğretmeni Miktat Öccü, çıkarıldığı mahkemece tutuklanarak cezaevine gönderildi. 
     İl Jandarma Komutanlığı ekipleri tarafından adliyeye getirilen Miktat Öccü 46 , savcılıkta verdiği ifadenin ardından gazetecilerin sorularını yanıtladı. 
     Hakkındaki iddiaları kabul eden Öccü, dini inanışına göre doğru olanı yaptığını, ancak kendi hatasının İslam Dini'ne maledilmemesi gerektiğini belirterek, şunları söyledi 
     ''Ben dini inanışıma göre doğru olanı yaptım. Aşkın yaşı yoktur, ben onu sevdim o da beni. Öğretmen de öğrencisine aşık olabilir, bu çok normal. Ancak, benim hatam 18 yaşından küçük kıza nikah kıymaktı. Benim kişisel hatamın İslam Dini'ne ve öğretmenlik kimliğine maledilmemesini istiyorum. Bu hatamın cezasını çekeceğim, daha sonra da ailesinin iznini alıp onu 3. eşim yapacağım.'' 
     
     ''IQ TESTİ YAPTIRIN'' 

     Küçük yaştaki öğrencisine imam nikahı yapmasının doğru olup olmadığının sorulması üzerine ise Öccü, sözlerini şöyle sürdürdü 
     ''Biz H.S. ile imam nikahı yaparak evlendik. Ancak o, hemen kandırılabilecek, aklı çelinebilecek bir insan değil. Yaşının küçük olduğu da gerçek değil. İsterseniz kendisine IQ testi yaptırın. Kendi kararlarını kendisi verebilecek, 20 yaşında bir insanın zekasına sahip. Şu an resmen 16 yaşında, ama ben yaşının küçük yazıldığına inanıyorum.'' Kayseri Milli Eğitim Müdürlüğü tarafından açığa alınan Miktat Öccü, Cumhuriyet Savcılığı'na verdiği ifadenin ardından sevk edildiği mahkemece tutuklanarak cezaevine gönderildi. 
     Kayseri'de meydana gelen olayda, Hürriyet Endüstri Meslek Lisesi Din Kültürü öğretmeni Miktat Öccü'nün, geçen yıl görev yaptığı Melikgazi İmam Hatip Lisesi'ndeki öğrencisi H.S. 16 ile gönül ilişkisine girdiği ve okulların yarıyıl tatiline girmesinden sonra da imam nikahı kıyarak birlikte kaçtıkları iddia edilmişti. 
     Miktat Öccü'nün 1976'da Asiye Öccü ile resmi nikahla evlendiği ve 4 çocuk sahibi olduğu, 1997'de eski öğrencisi Sevim Serim ile imam nikahı ile evlendiği ve bir çocuk sahibi olduğu ortaya çıkmıştı. 
     





</TEXT>
</DOC>
