<DOC>
<DOCNO> 104040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/soneko31.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a BMC'den ihracat... 
</HEADLINE>
<TEXT>

     Irak Ticaret Bakanı Mohammed Mehdi Salah, fiyatların uygun olması halinde, BMC'den bin adet vasıta alacaklarını söyledi. 
     Mohammed Mehdi Salah, BMC'nin Pınarbaşı'ndaki fabrikasını gezerek, BMC Yönetim Kurulu Başkanvekili ve Murahhas Azası Mehmet Demirpençe'den üretim ile ilgili bilgi aldı. 
     Fabrikadan çok etkilendiğini dile getiren Bakan Salah, şunları kaydetti 
     ''Dizayn ve planlamadan aracın yola çıkmaya hazır olmasına kadar, üretimin her aşamasını inceledim. Türkiye'nin bağımsız ve kendi mühendisleriyle üretim yapan bu fabrikasından çok etkilendim. Bizim çok sayıda kamyon ve diğer araçlara ihtiyacımız var. Dünyadaki değişik markalardan araçlar alıyoruz. BMC'den de fiyatlar uygun olursa, ilk etapda bin adet vasıta alacağız.'' BMC Yönetim Kurulu Başkan Vekili ve Murahhas Azası Mehmet Demirpençe ise, Irak'a araç sattıklarını belirterek, şunlar söyledi 
     ''Orada bir fabrika var. Ancak şu anda üretim yapmıyor. Sayın Bakan ortak üretim yapmaya sıcak baktıklarını söyledi. Burada Sayın Bakan'a 100'e yakın model gösterdik. Bunlardan 5-6 tanesini beğendi. Fiyat konusunda Bağdat Temsilcimiz Serdar Konyalı, 6 Eylül 2002'de Irak'ta görüşmeler yapacak. Bu görüşmelerden sonra istedikleri bin adet vasıtayı satacağımızı umuyorum.'' Öte yandan Irak Ticaret Bakanı Mohammed Mehdi Salah, Atatürk Organize Sanayi Bölgesi'ndeki bazı fabrikaları da gezerek bilgi aldı. Salah'a, EBSO Başkanı Salih Esen eşlik etti. 
     





</TEXT>
</DOC>
