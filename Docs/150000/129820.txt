<DOC>
<DOCNO> 129820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo24.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Belözoğlu Şampiyon olursak evleneceğim... 
</HEADLINE>
<TEXT>

     İtalya'nın FC İnter takımında oynayan Emre Belözoğlu, eğer bu sezon şampiyon olurlarsa evleneceğini söyledi. 
     Corriere dello Sport gazetesinde bugün yayımlanan demecinde, geçen yıl son maçta Lazio'ya yenilerek kaçırdıkları şampiyonluğu bu sezon istediklerini vurgulayan Emre, ''Başkan Moratti için kazanmak bir rüyayı gerçekleştirmek olur. Eğer şampiyonluğu kazanırsak evleneceğim. Elbette ki nişanlıyım. Ama nişanım İstanbul'da değil. Halen öğrenci'' dedi. 
     Hasan'ın sezon sonunda Galatasaray ile sözleşmesinin sona erdiğini hatırlatan Emre, şöyle devam etti 
     ''Futbolcu ve insan olarak çok büyük biri. İtalya'ya gelirse, onu rakip olarak karşımızda görmek işimize gelmez. Umarım ki İnter'e gelir. Hem eğer İnter'e gelirse Appiano'da İnter'in antrenman sahası Arjantinlilerle birlikte nihayet 3'e 3 maç yapabiliriz.'' 22 yaşındaki yıldız futbolcu, gelecekte Türkiye'den birçok futbolcunun İtalyan liginde oynayacağına inandığını, Gençlerbirliği'nden Okan Koç ve Fenerbahçe'den Tuncay Şanlı'nın başta gelen isimler olacağını belirtti. Emre, küçüklüğünden beri İnter formasını düşlediğini ve geçen 2 yıl içinde İnter'e alıştığını ifade etti. Türk futbolcu, şöyle dedi 
     ''İnter'e geldiğimde hayatım değişti. İlk zamanlar antrenman bende sorun yaratıyordu. Ama kendi kendime ileriye gitmem gerektiğini söylüyordum. Okuduğum kadarıyla Zidane ve Platini'nin de İtalyan futbolunu anlaması için biraz zaman geçti. En güzel lig İspanyol ligi gibi görünse de İtalyan ligi daha zor. İnter'e sadece, Türkiye'de gösterilen bir çizgi filmde futbolcuların formasının lacivert siyah olduğu ve idolüm Mattheus olduğu için gelmedim. Gelişimde büyük faktörü olan bay Pezzotti, o dönemde antrenör Lippi'nin yardımcısı bana İnter ve İtalya'dan çok bahsetti.'' Öte yandan İtalyan gazetecinin dinsel yaşantısıyla ilgili soruları üzerine Emre, ''Her zaman dua ediyorum. Müslümanım. Ama camiye gitmiyorum. İyi, profesyonel bir hayat yaşıyorum. Ve boş zamanlarım için bir kuralım var, gündüz gördüklerinle yaşamın zevkini çıkart, gece zaman kaybetme. Çünkü ertesi gün antrenmanda zorluk çekersin'' yanıtını verdi. 
     





</TEXT>
</DOC>
