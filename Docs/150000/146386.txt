<DOC>
<DOCNO> 146386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sondun32.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailliler'den ABD'ye "Cehenneme hoş geldiniz" 
</HEADLINE>
<TEXT>

     Filistinlilerin ikinci intifadasından sonra intihar saldırılarının sarstığı İsrailliler, Amerikan askerlerine de intihar saldırısı düzenlenmesi üzerine ''Cehenneme hoş geldiniz'' dedi. 
     İsrail'de yayınlanan Maariv gazetesinde çıkan Hemi Şelev imzalı bir makalede, ''Son iki yıldır elde ettiği deneyimleriyle her İsrail vatandaşı şunu söyleyebilir Cehenneme Hoş geldiniz'' diye yazdı. 
     Irak'ta intihar saldırıları tehdidiyle karşılaşan Amerikalı askerlere İsrailliler, ayrıca her intihar saldırısının durdurmanın mümkün olmadığını hatırlatıyorlar. 
     Tel Aviv Üniversitesi'nden Profesör Zeev Maoz, ''Bu olayda ne kadar iyi istihbaratınızın olduğu ya da ne kadar çok uğraştığınızın önemi yok. Yüzde yüz başarı yok'' dedi. 
     Maoz, İsrail'in son iki yıldır edindiği deneyimden yola çıkarak, Amerikalıların, saldırıların çıkış kaynağı olan kentlerde ve Irak ordusunun komuta kontrol merkezlerinde daha fazla istihbarat bağlantısı kurması tavsiyesinde bulundu. 
     Reuters ajansının haberine göre, Irak'taki Amerikan ve İngiliz askerleri arasında bu konuda farklılık var. İrlanda kökenli askerlerin intihar saldırılarını daha iyi bildiği, diğerlerininse daha endişeli oldukları belirtiliyor. 
     Haberde, Irak'taki Amerikan Deniz Kuvvetleri'nden bir askerin, önceliği hayatta kalmaya vererek, yolda ilerleyen bir özel araç görür görmez ateş açacağı kaydediliyor. 
     Irak Devlet Başkan Yardımcısı Taha Yasin Ramazan, dün Necef'te Amerikan askerlerine yönelik intihar saldırısını yapan kişinin Irak ordusunda astsubay olduğunu belirtmiş ve bunun başlangıç olduğunu söylemişti. 
     İsrail'de ise son olarak bugün Netanya'da düzenlenen ve sorumluluğunu İslami Cihad'ın üstlendiği intihar saldırısında 26 kişi yaralanmıştı. 
     





</TEXT>
</DOC>
