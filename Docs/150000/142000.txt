<DOC>
<DOCNO> 142000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun27.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en güvenilir havayolu şirketinin bir uçağı var 
</HEADLINE>
<TEXT>

     Dünyanın en güvenilir havayolu şirketinin sadece bir uçağı var. 
     ''Holiday Which'' adlı İngiliz tüketici derneğinin yaptığı bir ankete göre, sadece tek bir uçağı bulunan İngiliz ''Palmair European'' dünyanın en güvenilir havayolu şirketi seçildi. 
     Yaklaşık 30 bin kişinin katıldığı anket sonucu, İngiltere'nin güneyindeki Bournemouth'tan charter uçuşları yapan şirketin, konforun yanı sıra özenli davranışlarının da bu seçimde etkili olduğunu ortaya koyuyor. 
     Şirketin kurucusu ve müdürü Peter Bath, her sefer öncesi yolcularını el sallayarak uğurluyor. 
     Tuvaletinde çiçeklerin ihmal edilmediği uçak, haftada 16 kez uçuyor ve yılda yaklaşık 75 bin yolcu taşıyor. İngiliz tüketicilere göre, Palmair'in ardından Singapore Airlines ikinci, Birleşik Arap Emirlikleri'nin havayolu şirketi Emirates ise üçüncü sırada geliyor. İngiliz Havayolları British Airways ise 32. sırada bulunuyor. 
     





</TEXT>
</DOC>
