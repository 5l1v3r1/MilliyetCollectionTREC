<DOC>
<DOCNO> 123785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo18.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenes Erzik 2008 için şansımız çok fazla 
</HEADLINE>
<TEXT>

     UEFA İcra Komitesi'nin, 2008 Avrupa Futbol Şampiyonası EURO-2008 finallerinin düzenleneceği yeri belirleyeceği İsviçre'nin Cenevre kentine, Türk Delegasyonu tam kadro halinde geldi. UEFA Asbaşkanı Şenes Erzik'in de yer aldığı delegasyonda, Futbol Federasyonu Başkanı Haluk Ulusoy, Asbaşkan Ata Aksu, Genel Sekreter Metin Kazancıoğlu, Yönetim Kurulu Üyeleri Selami Özdemir, Levent Kızıl ve Hüsnü Hayali'nin yanı sıra Yunanistan-Türkiye 2008 Genel Koordinatörü Sami Çölgeçen de Cenevre'ye ulaştı. 
     Yunanistan ve Türkiye'nin ortak adaylığının şansının az olduğu şeklinde, özellikle Avrupa basınındaki değerlendirmelere kesinlikle katılmadığını ifade eden Şenes Erzik, ''Onlar bu olayı bir olimpiyat, bir dünya kupası seçimi zannediyorlar. Oysa burada sadece 8 kişi oy verecek'' dedi. İlk turu rahatlıkla aşacaklarına inandığını belirten Erzik, ''İkinci turda, elenen adayların oylarını da alacağımıza ve şansımızın çok fazla olduğuna inanıyorum'' diye konuştu. 
     Futbol Federasyonu Başkanı Haluk Ulusoy ise Türkiye ve Yunanistan'ın ortak adaylığı ile ilgili Yunan sporcuların basına aleyhte yaptıkları açıklamalara değinerek, ''Spora siyaseti karıştırmak istiyorlar. Ortamı germekten başka hiçbir amacı yok. Biz güçlüyüz ve şansımız da çok'' dedi. 
     
     SON TANITIM YARIN 
     2008 Avrupa Futbol Şampiyonası finallerine aday ülkeler, UEFA İcra Komitesi'ne yarın son tanıtımlarını yapacaklar. 
     Nyon kentindeki Avrupa Futbol Evi'nde yapılacak tanıtımda Türkiye, 15 dakikalık sunum ile ardından soru ve cevap hakkını kullanacak. Türkiye'nin son tanıtımında, AK Parti Genel Başkanı Recep Tayyip Erdoğan'ın organizasyonu destekleyen konuşması da komite üyelerine gösterilecek. 
     Sunumda, Balkanlar'a bugüne kadar hiçbir organizasyonun verilmemesi, Türkiye ve Yunanistan'ın turistik potansiyelinin seyirci sayısına yansıyacağı ve organizasyon alındığı taktirde gerekli kanunların her iki ülke meclisinin gündemine getirileceği UEFA yetkililerine anlatılacak. 
     
     KARAR 12 ARALIK'TA 
     2008 Avrupa Futbol Şampiyonası'nın düzenleneceği yer, 12 Aralık Perşembe günü UEFA Başkanı Lennart Johansson tarafından açıklanacak. 
     UEFA İcra Komitesi'nin 8 üyesi tarafından yapılacak ilk oylamanın ardından aday sayısı 2 veya 3'e indirilecek. Final oylamasında ise elenen aday ülkelerin temsilcileri de oy kullanacak. 
     EURO-2008'in adayları şöyle 
     Yunanistan-Türkiye, İskoçya-İrlanda Cumhuriyeti, Nordic 2008 Danimarka-İsveç-Norveç-Finlandiya , Avusturya-İsviçre, Hırvatistan-Bosna Hersek, Rusya ve Macaristan. 
     





</TEXT>
</DOC>
