<DOC>
<DOCNO> 145979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/soneko15.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Hedeflerde şu an için revizyon yok 
</HEADLINE>
<TEXT>

     Maliye Bakanı Kemal Unakıtan, enflasyon ile büyüme hedeflerinde, şu anda bir revizyona gidilmeyeceğini ancak ilerde zamanın ne göstereceğini de bilmediğini söyledi. 
     Gazi Üniversitesi İktisadi ve İdari Bilimler Fakültesi'nde düzenlenen ''Vergi Barışı'' konferansına katılan Unakıtan, öğrencilerin sorusu üzerine, enflasyon, büyüme ve diğer makro ekonomik ekonomik hedefler konusunda, Devlet Bakanı Ali Babacan ile konuştuğunu belirterek, şunları kaydetti 
     ''Bunları değiştirmeyceğiz. Şimdi faiz ödemeleri hedefin üzerinde gidiyor. Ama bugünkü faizlerin ödemesi daha çok 2004'ü etkiler. Önümüzde iyi günler görüyoruz. Faizlerin hızla inmesi lazım. Ama tutmadı. O zaman belli sürede revize edilmesi lazım. Öyle hayal alemine gerek yok. Şu anda revize etmiyoruz ama ilerde zaman ne gösterir bilemiyorum.'' 
     
     ÖZELLEŞTİRME İDARESİ'NİN MALİYE'YE BAĞLANMASI 

     Unakıtan, Özelleştirme İdaresi'nin, Devlet Bakanı ve Başbakan Yardımcısı Abdüllatif Şener'den alınıp Maliye Bakanlığı'na bağlanması konusunda da, ''Başbakan çağırdı bunu sana bağladım abi dedi. Yaşça büyüğüm, bana öyle hitap eder'' şeklinde konuştu. 
     Özelleştirme İdaresi ile ilgili, her kesimin katkısına ihtiyacı olduğunu kaydeden Unakıtan, bir esnafın, bir tüccarın, bir işçinin, bir hocanın, bir öğrencinin, bütün kesimlerin, bu konuyla ilgili fikirlerine önem verdiğini ifade etti. 
     
     ÖZİLHAN'A YANIT 

     Bu arada Maliye Bakanı Unakıtan, toplantı çıkışında gazetecilerin, Tüsiad Başkanı Tuncay Özilhan'ın, ''son 4 ayda yaşananların, Türkiye'nin önümüzdeki 50 yılı kaybetmesine neden olabileceği'' yönündeki sözlerinin hatırlatılması üzerine, ''Ben öyle birşey görmüyorum. Benim göremediğim bir şey mi var acaba Tuncay beyin gördüğü..'' açıklamasında bulundu. 
     Unakıtan, Amerika'nın, Türkiye'ye savaş bütçesinden 1 milyar dolar ayırması konusunda, bunun kendisini çok fazla ilgilendirmediğini söyledi. Maliye Bakanı ''Onları çok fazla ilgilendiriyor herhalde. Eğer, bizim borcumuzu artıracak ise hiç gelmesin. Bizim borçtan kaçmamız lazım.'' 
     
     VERGİ BARIŞI VE IMF 

     Türkiye'nin mali ve ekonomik konularda çok iyi uzmanlara sahip olduğunu kaydeden Unakıtan, sözü vergi barışı uygulamasında IMF ile yaşanan görüş ayrılıklarına getirerek, şöyle konuştu 
     ''Bir de IMF diye bir ekip geliyor. Onlar daha çok Biz bilirizci oluyor. Onlara, Bakın burada çok iyi uzmanlar var, bizi dinleyin dedik. Onlar da birkaç uzman çıkardı, Biz, başka ülkelerde araştırmalar yaptık. Biz, bu işi daha iyi biliriz dediler. Vergi barışı uygulamasında şimdi beni en çok sevindiren, bizim bürokratların daha iyi hesap yapması oldu. Bir de milletle kucaklaşmamış oldu. Zaten sen samimiysen, açıksan, millet seni kucaklıyor.'' 
     
     ÜLKEYE YARDIM İÇİN PARA TOPLANMIŞ 

     Irak savaşının ortaya çıkmasıyla birlikte, milletin bu alanda büyük bir dayanışma örneği sergilediğini de belirten Unakıtan, kendilerine bu konuda çok sayıda telefon ve faks geldiğini bildirdi. 
     Gelen telefon ve fakslarda vatandaşların kendilerine, Biz, IMF'den kurtulmak, dış yardımdan kurtulmak istiyoruz'' dediğini kaydeden Unakıtan, şöyle devam etti 
     ''Vatandaş, bize yardım etmek istediğini bildiriyor. Biz, para topladık. Bunu nereye yatıralım diyor. Bunlardan birisini çağırdım. Siteler'de esnafmış. Eğitimi, hali vakti de iyi biri. Bana Biz 400-500 kişi para topladık. Bunu nereye yatıralım diye sordu. Türkiye'nin ödediği borç, 400 milyon liradan 40 milyar dolara gelmiş. Üstelik borçlar, yatırımlara değil, harcamalara gitmiş. Ama bu millet bununu da altından kalkar. Ben, bu potansiyeli görüyorum. Yeterki milletle bütünleşip, o potansiyeli enerjiye çevirelim. 
     Ben, hiç karamsar değilim. Çok da ümitliyim. Kendimize de güveniyorum. Evvelallah herşeyin altından kalkarız.'' Unakıtan konuşmasında, milletin ödediği vergilerin peşinde olmasını da istedi ve vergilerin nereye gittiğinin, ne yapıldığının, ne yapılamadığının araştırılması, sorgulanması gerektiğini ifade etti. 
     
     ''BENİM ALNIM AÇIK'' 

     Maliye Bakanı, daha sonra öğrencilerin sorularını yanıtladı. Unakıtan, bir öğrencinin ''Vergi Barışı ile kendinizi de affettiniz mi'' sorusu üzerine, şunları söyledi 
     ''Benim vergi borcum yoktu. Ben, bir dönem Özel Finans Kurumu ÖFK yönetim kurulu üyesiydim. Kurumda mal hareketleri yapılıyor. Satıcı geliyor, bizim kanalımızla karşı tarafa mal satıyor, alıcı geliyor, karşı taraftan mal alıyor. Malı vermişiz ama fatura naylonmuş. Öyle bir mal yok. İncelemeyi yapan arkadaşların iddiası o. Bundan dolayı rapor tutuluyor. Bizi de tüzel kişiliğin yönetim kuruyu üyesi olarak mahkemeye veriliyoruz. 6-6.5 sene önceki hadiye. Orada yönetim kurulu üyesi olmasam böyle bir suçla karşılaşmayacaktım. Yönetim kurulu üyelerinin mutad işlerden pek haberi olmaz. 
     Sahte faturayı düzenleme ve kullanma suçları var. Biz düzenlemekten suçlanıyoruz. Vergi barışında sahte fatura düzenlemeyi kapsama almadık. Kullanmayı kapsama aldık. Benim alnım açık olduktan sonra... Ben ne vergi ödememezlik yaptım ne başka bir şey. Alnım açık.'' 
     
     EK VERGİLER 

     Unakıtan, bir öğrencinin '' Ek vergiler 1 depo benzin parası dediniz ama millette 1 depo benzin parası var mı, bu paralar nereye gidecek'' sorusu üzerine de, ''Millet sormaya başladı, tamam. İyi yoldayız'' dedi. 
     2003 bütçesini yaparken, milletten ek vergi almamak için kendilerini çok zorladıklarını belirten Unakıtan, ancak bütçenin 15.8 katrilyon lira küçülmesi gerektiğini anlattı. Bunun 1.7 katrilyon liralık bölümü için ek vergi koymak zorunda kaldıklarını ifade eden Unakıtan, geri kalan bölümün ise israf niteliğindeki harcamalardan kesildiğini söyledi. 
     ''Vergiler bakımından mümkün olan en az şekilde gittik'' diyen Unakıtan, kendilerine KDV artışı önerildiğini, ancak bunun herkesi etkileyeceği gerekçesiyle sadece arabası ve evi olanlardan ek vergi almayı tercih ettiklerini vurguladı. Maliye Bakanı, ''Bundan sonra halkımızın üzerine yeni vergilerle gitmeyeceğiz'' açıklamasında bulundu. 
     Unakıtan, 1 depo benzin parası sözü için de ''Bu üzdü ama kusura bakılmasın. Çünkü verginin yüzü soğuk. Bunun için bazı şeyler söylüyorsunuz. Tuttu, tutmadı. Ama milletin, devletin ayakları üzerinde durması lazım artık'' dedi. 
     
     SAVAŞLA İLGİLİ ÖDENEKLER DURUYOR 

     Irak'ta cereyan eden savaşın Türkiye'nin savaşı olmadığına da dikkati çeken Unakıtan, sözlerini şöyle sürdürdü 
     ''Bunun içinde olmadık. İyi bir şey de oldu. Demekki demokratik ortamların böyle güzel şeyleri de var. Tezkereyi getirdik. Olmadı. Hükümet de TBMM'nin kararına göre bir tavır sergiledi. ABD ile ihtilaf olduğu falan yok. Siz, duruşunuzu şahsiyetli yapıyorsanız herkes sizi takdir ediyor. ABD ile müttefikiz, dostuz. Öyle diklenecek de bir şey yok. ABD ile iyi ilişkilerimiz devam ediyor. Biz, Irak ile komşuyuz. Bizim hassasiyetimiz daha fazla. Onun için bizi anlasınlar, zaten anlıyorlar. 
     O kadar öldük, bittik yok. Savaşla ilgili harcama ödeneklerimiz var. Bunlar duruyor. Mülteci gelir diye düşündüğümüz ödenek duruyor. 315 trilyon ayrılmış. 5-10 trilyon harcanmış. 10 trilyon daha istediler, hepsi o. Askerlerimizin şu kadar olur, bu kadar olur. Ama onlar da olmadı. Biz, şimdi turizmde de olumsuzluk olmasın, ihracatta olmasın diye tedbirler alıyoruz. Türkiye'nin önü açık.'' 
     
     VERGİ BARIŞI VE DENETİMLER 

     Unakıtan, bir başka soru üzerine, vergi barışıyla ilgili tahminlerin tutacağını, hatta bunun üzerine de geçileceğini düşündüklerini bildirdi. 
     Yoğun talep üzerine, başvuru süresinin uzatıldığını dile getiren Unakıtan, bir öğrencinin ''Vergi Barışından iyi para geldiğinde ek vergilerden vazgeçecek misiniz '' sorusuna ise ''Ek vergilerden vazgeçmeyeceğiz'' karşılığını verdi. 
     Yeni dönemde sektörel vergi denetimlerine gidileceğini hatırlatan Unakıtan, ''Vergi barışı bitsin. Vergi ödemeyenlerin vay haline. Çünkü çok kötü üzerlerine gideceğim onların'' diyerek, vergi borçlularına da gözdağı verdi. 
     Bu arada Dünya Bankası'nın kendilerinden vergi ödeyen 2 bin şirketin denetlenmesini istediğini ifade eden Unakıtan, bunların zaten vergisini ödediğini, bu nedenle onlara arkalarını dönüp, vergi ödemeyenlere yöneleceklerini kaydetti. 
     




</TEXT>
</DOC>
