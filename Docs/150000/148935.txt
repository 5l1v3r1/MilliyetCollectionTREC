<DOC>
<DOCNO> 148935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur22.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kandilli Rasathanesi "İzmir'de endişe edilecek bir durum yok" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Sismoloji Laboratuvarı Şefi Dr. Doğan Kalafat, İzmir'deki depreme ilişkin, ''Endişe edilecek bir durum yok. Bu yöredeki fayların üretebileceği depremler orta şiddeti geçmez'' dedi. 
     Dr. Kalafat, Urla ile Seferihisar arasında saat 03.40'ta meydana gelen 5.6 büyüklüğündeki depremin, ''normal bir deprem'' olduğunu söyledi. 
     Bu yörede birçok tali fay bulunduğunu vurgulayan Dr. Kalafat, İzmir ve civarında bu tür depremlerin her zaman olabileceğini bildirdi. 
     Dr. Kalafat, ''Endişe edilecek bir durum yok. Bu yöredeki fayların üretebileceği depremler orta şiddeti geçmez'' diye konuştu. 
     BÜ Kandilli Rasathanesi ve Deprem Araştırma Enstitüsü Müdür Vekili Prof. Dr. Mustafa Aktar da, orta büyüklükteki bu depremin şu ana kadar 2.8'den büyük 35 artçı sarsıntı meydana geldiğini, en büyük artçının da 4.3 büyüklüğünde olduğunu kaydetti. 
     





</TEXT>
</DOC>
