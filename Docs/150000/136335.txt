<DOC>
<DOCNO> 136335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sontur05.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi surlar güvercin tehdidi altında... 
</HEADLINE>
<TEXT>

     Kayseri'de, halkın buğdayla beslemesi nedeniyle tarihi kale etrafından ayrılmayan güvercinler, surlara zarar veriyor. 
     Kayseri Kalesi, 3. Yüzyılın ortalarında yaptırıldı ve 6. Yüzyılın ortalarında Bizans İmparatoru Justinian tarafından daraltılarak onarıldı. Ancak, bugüne dek varlığını koruyan dış kale ve iç kale surlarından hangisinin Roma ve Bizans dönemine ait olduğu tam olarak bilinmiyor. 
     Doğal aşınma nedeniyle çeşitli dönemlerde restore edilen Cumhuriyet Meydanı'ndaki iç kale surları ise bugün güvercinlerin tehdidi altında. Surların batı kısmında yuva yapan güvercinler, vatandaşlar tarafından buğdayla beslendikleri için bu bölgeden ayrılmıyor. 
     Buradaki güvercinliklerin Kayseri Kültür ve Tabiat Varlıklarını Koruma Kurulu kararıyla kaldırılmasına rağmen bölgeden ayrılmayan güvercinler, kale surlarının bazı bölümlerini de gagalarıyla yaklaşık 15 santimetre oydular. 
     Kayseri Veteriner Hekimler Odası Başkanı Mehmet Aykaş, A.A muhabirine, güvercinlerin yumurtlama dönemlerinde minerallere ihtiyaç duyduklarını bunu da topraktan aldıklarını söyledi. Güvercin yumurtalarının kabuklarının oluşumu için mineral gerektiğini anlatan Aykaş, şunları kaydetti 
     ''Güvercinler sadece buğdayla besleniyor. Yumurta kabuklarının sertleşmesi için minerale ihtiyaçları var. Buğdayda yeterli mineral yok. Güvercinler yumurtaları için gerekli olan minerali, kale surlarını yiyerek alıyor olabilir. Bunun yanı sıra yediklerini öğütmek ve sindirime yardımcı olmak için taşlıklarında kum, toprak gibi ezici maddeler bulunması gerekir. Bu ezici maddeleri sağlamak için de surları yiyorlar.'' Kültür Müdürlüğü yetkilileri de surların bu şekilde aşındırılmaya devam etmesi halinde birkaç yıl içinde yıkılabileceğini belirttiler. 
     





</TEXT>
</DOC>
