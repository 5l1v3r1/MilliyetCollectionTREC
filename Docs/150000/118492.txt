<DOC>
<DOCNO> 118492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur06.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanser haritası...Türkiye'de en çok akciğer kanseri görülüyor... 
</HEADLINE>
<TEXT>

     Sağlık Bakanlığı verilerine göre, Türkiye'de en çok akciğer kanseri görülüyor. Kadınlar arasında meme, erkekler arasında ise en çok akciğer kanserine rastlanıyor. 
     Sağlık Bakanlığı Kanserle Savaş Daire Başkanlığı'nın hazırladığı ''Kanserle Savaş Politikası ve Kanser Verileri'' raporuna göre, hastalık, erkeklerde kadınlara göre yaklaşık 2 kat daha fazla görülüyor. 
     Hastaların büyük çoğunluğu akciğer kanseri iken bunu meme, mide, deri, mesane, kalın bağırsak, larinks, kemik iliği, beyin ve prostat kanserleri izliyor. 
     Erkekler arasında en çok görülen kanser türleri akciğer, mide, mesane, larinks, prostat, deri, kemik iliği, kalın bağırsak, beyin ve rektum kanseri olarak sıralanıyor. Kadınlar arasında ise en sık meme kanseri görülüyor. Bunu, mide, deri, yumurtalık, kalın bağırsak, akciğer, kemik iliği, rektum ve uterus serviksi kanseri izliyor. 
     Kanser olgularının illere göre dağılımına bakıldığında ise hastalığın en çok görüldüğü iller sırasıyla İstanbul, Ankara, Antalya, Bursa ve İzmir. 
     Kanser bildirimlerini toplayan Kanserle Savaş Daire Başkanlığı'na bildirilen bölgelere göre ise hastalığın en çok görüldüğü bölge Marmara Bölgesi. Marmara Bölgesi'ni, İç Anadolu, Akdeniz, Ege, Karadeniz, Doğu Anadolu ve ve Güney Doğu Anadolu Bölgesi izliyor. 
     Türkiye'de hastalığın görülme sıklığı özellikle 35 yaşından sonra artış gösteriyor. Verilere göre, en çok 65-69 yaşları arasında rastlanan hastalık, daha sonra sırasıyla 60-64, 55-59, 50-54, 70-74, 45-49 yaşları arasında ve 75 yaş üstünde sık görülüyor. 
     





</TEXT>
</DOC>
