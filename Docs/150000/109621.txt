<DOC>
<DOCNO> 109621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/siyaset/siyz1.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SEÇİME DOĞRU 
</HEADLINE>
<TEXT>

     Tayyip Erdoğan oy pusulasında 
     Gümrük kapılarında kullanılacak oy pusulaları basıldı. Pusulalarda, YSK tarafından milletvekili adaylık başvurusu reddedilen AKP lideri Tayyip Erdoğan’ın ismi de yer aldı. 6 gümrük kapısında 2 Ekim’den itibaren kullanılacak olan 72.5 cm. uzunluğundaki oy pusulaları siyah - beyaz basıldı. Partilerin amblemi, açık adı ve genel başkanlarının isminin bulunduğu pusulalarda "tercih" mührünün basılacağı daire de bulunuyor. Genel Başkan olması nedeniyle oy pusulasında ismi bulunan Erdoğan’ın adı, 3 Kasım seçimleri için 27 Eylül’den itibaren basılacak oy pusulalarında da yer alacak. 
     
     Yılmaz Seçimler ertelenebilir 
     ANAP Genel Başkanı Mesut Yılmaz, seçimlerin ertelenmesi yönündeki ısrarından vazgeçmeyerek, "AB takvimine çok yakınız. Gerekirse erken seçimi yeniden gözden geçirelim. Birkaç aylık ertelemeyle, AB için gerekenleri yapalım" dedi. CNBC-e’de soruları yanıtlayan Yılmaz, erken seçimden vazgeçmediklerini ancak AB takviminin işlemesi için ertelemenin daha doğru olduğunu söyledi. 
     
     CHP’nin hedef oyu yüzde 32 
     CHP, seçim çalışmalarını "Tek başına iktidar" sloganıyla yürütürken, hedef oy oranını da yüzde 32 olarak belirledi. Anketlerde oy oranı yüzde 20’lerin üzerinde seyreden AKP’nin ardından gelen CHP, seçimlerden çoğunlukla çıkmayı amaçlıyor. CHP’nin hedeflediği milletvekili sayısını çıkarması ise barajı geçecek parti sayısına bağlı bulunuyor. CHP’liler, 150 - 300 milletvekili arasında milletvekili çıkarabilecekleri hesabını yapıyor. 
     
     Diyarbakır DGM Kararı atlamışız 
     AKP Genel Başkanı Recep Tayyip Erdoğan ve Necmettin Erbakan’ın adli sicil kayıtlarının silinmesi kararını veren Diyarbakır DGM Başsavcısı Şaban Ertürk, "Erbakan kararını atlamışız. Burada hatalıyız. Bu yöndeki eleştiriler doğru. Her yargı kurumu usul ya da yorum hatası yapabilir. Bunların hepsini yargılamak doğru mu Bu süreçte bunun dışında yaptığımız başka hata yok" dedi. 
     
     GP Bizde Allah korkusu var 
     Genç Parti Genel Başkanı Cem Uzan, "Bütün Türkiye’nin yürekten sevgisi, görülmemiş desteği bizi iktidara taşıyor" dedi. Malatya İnönü Stadyumu’nda düzenlenen miting öncesi sahne alan Nalan, Ebru Yaşar ve Nihat Doğan’ın konserinin ardından konuşan Uzan, şunları söyledi "Ey Avrupa, sana bu memleketin tarımını, hayvancılığını yedirir miyiz Biz milletin ekmeğiyle oynamayız. Bizde Allah korkusu var. Biz yabancılara boyun eğer miyiz " 
     
     İlk kurumsal destek SP’den 
     Seçim karşıtı cephenin 1 Ekim’de Meclis’i açık tutma girişiminde başarı sağlayamaması halinde, yeni bir girişimde bulunmak için olası dağılmayı önlemek amacıyla "yedekli" imza topladığı ortaya çıktı. YTP’li Gönül Saray Alphan, "İmzalar hazır bekliyoruz" dedi. Küskünlere ilk kurumsal destek de, "seçimlerin yasaklı ve güvenliksiz olacağı"nı öne süren SP’den geldi. SP dünkü Başkanlık Divanı’nda, 3 Kasım’da seçimin ertelenmesi ve seçimle ilgili yasaların çıkarılması girişimine "kurumsal destek" verme kararı aldı. 
     



 SİYASET 


















</TEXT>
</DOC>
