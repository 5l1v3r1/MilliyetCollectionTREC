<DOC>
<DOCNO> 112737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur02.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rehabilitasyon Merkezi'nde cinsel taciz davası... 
</HEADLINE>
<TEXT>

     Ankara Cumhuriyet Başsavcılığı, Sosyal Hizmetler Çocuk Esirgeme Kurumu'na bağlı Saray Bakım ve Rehabilitasyon Merkezi'nde, zihinsel özürlü iki kızın ''ırzına tasaddide bulunduğu'' iddiasıyla, kurumda hizmetli olarak çalışan 1 kişi hakkında, 7.5 yıla kadar hapis istemiyle dava açtı. 
     Edinilen bilgiye göre, Başsavcılık, Saray Bakım ve Rehabilitasyon Merkezi'ndeki olayla ilgili soruşturmayı tamamladı. 
     Ankara 19. Asliye Ceza Mahkemesi'ne açılan davanın iddianamesinde, olaydan sonra tutuklanan hizmetli Tevfik Karatepe'nin, zihinsel özürlü F.Ç 15 ve S.A'yı 16 değişik tarihlerde ve gece geç saatlerde nöbet odasına aldığı belirtildi. 
     Karatepe'nin, F.Ç ve S.A'ya cinsel tacizde bulunduğu öne sürülen iddianamede, tutuklu sanık hakkında, Türk Ceza Kanunu'nun ''mefruz cebirle ırz ve namusa tasaddi'' başlığını taşıyan 415 ve ''ceza artırımını'' öngören 417. maddeleri uyarınca 4 yıl 6 aydan 7 yıl 6 aya kadar hapis talep edildi. 
     
     DAHA ÖNCE AÇILAN DAVA 
     Ankara Cumhuriyet Başsavcılığı, Marmara Depremi'nden sonra, Saray Bakım ve Rehabilitasyon Merkezi'nde kalmaya başlayan Leyla Yüksel'e, görüşme odasında, ''zorla ırzına geçtiği'' iddiasıyla ağabeyi Namık Kemal Yüksel hakkında, 10 yıl 6 aydan az olmamak üzere ağır hapis cezası istemiyle, Ankara 2. Ağır Ceza Mahkemesi'ne dava açmıştı. 
     





</TEXT>
</DOC>
