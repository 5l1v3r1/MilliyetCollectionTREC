<DOC>
<DOCNO> 135817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/ekonomi/aeko.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank’ta polisli devir teslim 
</HEADLINE>
<TEXT>

Vakıfbank Genel Müdürü İrfan Erciyas görevden alınarak yerine Aziz Ahmet Kaçar getirildi. Erciyas’ın makamını terk etmediği iddia edilirken, polis evrak kaçırma ihbarıyla banka binası dışında önlem aldı 
     ANKARA Milliyet 

     Vakıflar Bankası Genel Müdürü olaylı bir süreçten sonra değişti. Genel Müdür İrfan Erciyas’ın yerine Aziz Ahmet Kaçar getirildi. Saat 14.30’da başlayan atama süreci, gece 23.30’da sona erdi. Bu arada polis, bankadan evrak kaçırılacağına dair ihbar aldığı için akşam saatlerinde bankanın dışında önlem aldı. 
     Başbakan Abdullah Gül, dün Kaçar’ın Genel Müdürlüğe atanmasına dair yazıyı onayladı. Kaçar, Genel Müdürlüğe atandığını öğrenmesi üzerine gerekli evrakları alıp, Ticaret Mahkemesi’nde yemin ederek akşam 18.00 civarında Vakıfbank Genel Müdürlük Binası’na gitti. Kaçar, burada Erciyas’le bir araya geldi. 
     
     Kabul etmedi iddiası 
     Bu arada Erciyas’ın görev değişikliğini kabul etmediği öne sürüldü. Erciyas’ın makamını terk etmeyi reddettiği iddia edildi. Polisin akşam saatlerinde bankanın önünde önlem alması ve Çankaya İlçe Emniyet Müdürü Ziya Aydınay’ın bankaya gelerek "Bankadan evrak kaçırılacağına dair ihbar aldık" demesi iddiaları güçlendirdi. 
     Erciyas ve Kaçar’ın makam odasında yaklaşık 3.5 saat birlikte kaldıkları ifade edildi. Yeni Genel Müdür Kaçar, saat 23.30’da dışarıya çıkarak bekleyen basın mensuplarına ısa bir açıklama yaptı. Kaçar, canlı bağlantılar yapan televizyonlardaki haberleri eleştirerek şunları söyledi 
     "Ben Mehmet Ali Şahin tarafından değil, Sayın Başbakan tarafından atandım. İddia edildiği gibi Vakıflar Bankası Genel Müdürlüğü’ne atama için kararname gerekmemektedir. Yemin işlemlerinin uzun sürmesi nedeniyle Sayın Erciyas’la devir teslim geç saatlere sarktı. Bir direniş söz konusu değil." 
     
     Direnmedim, evdeyim’ 
     Öte yandan A.A’ya açıklama yapan eski Genel Müdür İrfan Erciyas, şöyle konuştu "Anlaşılır gibi değil. Bankayı terk etmemişim gibi yayın yaptılar. Yok öyle bir şey. Kanunen dört yıllığına atanmıştım. Başbakanlık oluru ile görevden aldılar. Belki onu merak ediyorlardır. Bankada direnişte değil, evimdeyim." 
     
Başbakan Gül Tuhaf      Dün gece bir televizyon programında soruları yanıtlayan Başbakan Gül, Vakıfbank’taki olayın sorulması üzerine "Tuhaftır" yorumu yaptı. Konuyla ilgili bilgisinin olduğunu söyleyen Gül, "Devlet işlerinde böyledir. Görev biter. İtiraz söz konusu olursa bunlar yapılır" dedi. 
     



 EKONOMİ 


























</TEXT>
</DOC>
