<DOC>
<DOCNO> 110443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur53.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk "Savaş hali dışında erteleme Anayasa'nın ruhuyla çelişir" 
</HEADLINE>
<TEXT>

     Eski Adalet Bakanı Hikmet Sami Türk, 7 Ağustos'tan itibaren seçim takviminin işlemeye başladığını belirterek, "Seçimler, Anayasa'nın ruhuna uygun olarak savaş halinde ertelenebilir. Bunun dışındaki erteleme, Anayasa'nın ruhuyla çelişir" dedi. 
     Türk, Başbakan Bülent Ecevit ile görüşmesinden çıkışta, seçimin ertelenme ihtimali olup olmadığı ve konunun hukuki durumunun ne olduğunun sorulması üzerine, 7 Ağustos'tan itibaren seçimlerin başladığını ifade etti. Türk, 2 Ekim günü gümrüklerde oy verme işleminin başlayacağına da dikkati çekerek, "Oy verme işlemi seçimin son aşamasıdır. Seçim ortamına girilmiştir. Bu çeşit girişimler, içeride ve dışarıda büyük bir tereddüt yaratmaktadır. Bu bakımdan yarın, TBMM'nin açılmasından sonra tatile devam kararı verilmesiyle tereddütler ortadan kalkacaktır. Ancak, tatile girmemesi, verilen kanun tekliflerinin görüşülmesi yönünde alınacak karar, içeride ve dışarıda çok sıkıntılı bir durum yaratacaktır" diye konuştu. 
     Türk, Ecevit'in bu konuda düşüncesini sorduğunu ve kendisinin de "seçimlerin ertelenmesinin halka anlatılamayacağı, içeride ve dışarıda sakıncalar doğuracağı görüşünü ilettiğini" bildirdi. 
     





</TEXT>
</DOC>
