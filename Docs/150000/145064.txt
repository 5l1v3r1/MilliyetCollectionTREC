<DOC>
<DOCNO> 145064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo04.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol 1. liginde Efes Pilsen'in liderliği sürüyor... 
</HEADLINE>
<TEXT>

     Türkiye Basketbol Ligi'nde Efes Pilsen, Türkiye Bayanlar Basketbol Ligi'nde Erdemirspor, 21. haftada averajla lider. 
     Türkiye Basketbol Ligi'nde maçlar, Erkekler Türkiye Kupası 1. tur ve çeyrek final maçları nedeniyle 1 haftalık aradan sonra yeniden başladı. 
     Ligin ilk haftasında Karşıyaka'ya yenildikten sonra yenilmezliğini sürdüren Efes Pilsen, Fenerbahçe'yi 101-87 mağlup ederek, üst üste 20. galibiyetini aldı ve liderliğini sürdürdü. 
     Liderin ardından aynı puanla 2. sırada bulunan Ülkerspor, İstanbul'da TED Kolejliler'i 90-63 yenerek, üst üste 8. galibiyetini elde etti. Son haftalarda düşüşte olan ve 7. sırada bulunan OYAK Renault ise bir alt sırada yeralan İstanbul Tekelspor'a Bursa'da 69-65 yenilerek, son 6 maçta 5. yenilgisine uğradı. 
     Bayanlar liginde ise geçen hafta 1 puan farkla lider olan Erdemirspor, haftanın önemli maçında 3. sırada bulunan Migrosspor'a İstanbul'da 72-68 yenilerek, ligde 2. yenilgisini aldı. Ligde diğer yenilgisini yine Migrosspor'a karşı evinde alan Erdemirspor, bu sonuca rağmen averajla liderliğini korudu. 2. sırada bulunan Fenerbahçe, Ankara Etbalıkspor'a 81-50 yenerek, haftayı 2 puanla kapadı. Çankaya Üniversitesi Arı Koleji'ni Adana'da 95-78 yenen BOTAŞ Spor, 5. sıradan 4. sıraya çıktı. 
     Ligde normal sezonun son haftasına girilirken ilk 8 sırada yeralan takımlar, play-off turunu garantiledi. Son haftada Karadeniz Ereğli'de yapılacak Erdemirspor-Fenerbahçe maçını kazanacak takım, normal sezonu ilk sırada bitirecek. 
     




</TEXT>
</DOC>
