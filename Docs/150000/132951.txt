<DOC>
<DOCNO> 132951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo26.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Ülkerspor, 10. yılında özel marşıyla coşacak... 
</HEADLINE>
<TEXT>

     Türkiye Basketbol Ligi'nin şampiyonluk adaylarından Ülkerspor, 10. yılında özel marşıyla coşacak. 
     Turuncu-yeşilliler, 10. yıl kutlamaları çerçevesinde Ali Kocatepe'ye özel ''Ülkerspor Marşı'' hazırlattı. Söz ve müziğini Ali Kocatepe'nin yaptığı marşı, Kocatepe Vokal Grubu'nun seslendirdiği bildirildi. 
     Ülkerspor Kulübü Genel Müdürü Lütfi Arıboğan, 10. yıllarında kurumsal birşeyler yapmayı istediklerini ifade ederek, ''Seyircimiz ve camiamızın aidiyet duygusu ile kurumsal kimliğimizin pekişmesi için 10. yılımızda özel bir marş yaptırdık. Basketbol kulüplerinin böyle resmi marşı yok. Türkiye'de bir ilki gerçekleştirdik'' diye konuştu. 
     Arıboğan, bu yılın haziran ayında 10. yıllarını çeşitli aktivitelerle kutlayacaklarını kaydetti. 
     Öte yandan Ülkerspor Marşı'nın, 27 Ocak Pazartesi günü Ataköy Crowne Plaza'da verilecek kokteylle tanıtılacağı bildirildi. Tanıtım kokteylinde, turuncu-yeşilli oyuncuların Kocatepe Vokal Grubu ile birlikte marşı söyleyecekleri kaydedildi. 
     





</TEXT>
</DOC>
