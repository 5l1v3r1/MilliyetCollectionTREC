<DOC>
<DOCNO> 144125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/spor/ykoksaldi.html </URL>
<DATE> 2003/03/21/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Sistemi sallayanlar 
</HEADLINE>
<TEXT>

     Gençlerbirliği bu sefer, 3 büyüklerin belası olmak dışında bir hedefe odaklanarak, süpriz takım şablonunun dışına çıktı. Şampiyonluk kadar, Şampiyonlar Ligi’ne kalma iddiası da yüksek. 
     Buraya bir ama’ eklemek zorundayız. Ligimizde hata’ diye geçiştirilen kronikleşmiş saha içi adaletsizlikler ve çelişkiler var. Son iki Gençlerbirliği maçındaki hakem atamaları ve performansları tartışılmayı hakedecek cinsten. Sürekli mızmızlanarak, hakem ve disiplin cezası sorunlarını İstanbul yereline indiren 3 büyükler kadar, bu sıkıntıları irdeletmeye Gençlerbirliği’nin de hakkı var. Tabi İlhan Cavcav usulüyle değil. Ama alışılanın aksine teknik adam ve takım cephesinden sızlanmalar duymuyoruz. Takımın neredeyse hepsi aynı yaklaşımı sergiliyorsa, bu sorumlu kişinin karakterini yansıtan bir özellik olur. Kasıtlı sert oynuyorsunuz suçlamalarını, "Bizi bu tartışmaların içine çekmeyin. Sadece futbol oynamak istiyoruz’ diye cevaplayan Ersun Yanal, şimdiye kadar taviz vermedi. Suçlamaların sebebi, ligde 3 büyükleri seviye üstüne çıkaran farkları kapatıp, onların töleranslı yaklaşılan sertliklerine, o töleransı görmeden futbollarıyla cevap verebilmelerini kaldıramamaktır. 
     Gençlerbirliği, sahadaki 11’in performansının birbirine yakın olduğu nadir takımlardan. Ersun Yanal, risk alsa da kontrol edilebilir tüm değişkenleri kendi istediği aralıkta tutmaya ve faydalanmaya çalışıyor. 
     Ersun Yanal, Aykut Kocaman, Ziya Doğan, Rıza Çalımbay gibi hocalar farklı bir Türk teknik direktör jenerasyonu oluşturmaya aday. Bu değerlendirmede kriter oyunu yorumlayışları değil, çalışma yöntemleri, futbolu 11 isim olarak görmemeleri ve yan faktörleri alışılmışın dışına çıkararak yorumlamaları. Belki de en önemlisi futbol ruhuna aykırı davranışlara gösterdikleri hassasiyet. 
     Avrupa kupasını "biz şu kadar puan kazandırdık, siz bizi rezil ettiniz" bayalığına indirenlerin ağırlıkta olduğu futbol camiasında, 3 büyükler dışında bir takımın Şampiyonlar ligi’ne gidecek olması, rahatsızlık verirse şaşmamak lazım. Futbol kültürümüzdeki sorunları giderme çabası göstermediğimiz için Dünya 3.lüğü ünvanı değerli kılınamıyorken, isyankar Gençlerbirliği’nin bu kör sürecin kırılma noktası olmak gibi önemli bir misyonu var artık. 
     



 SPOR 





























</TEXT>
</DOC>
