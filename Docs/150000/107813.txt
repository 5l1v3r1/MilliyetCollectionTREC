<DOC>
<DOCNO> 107813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/siyaset/siy02.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
1.6 trilyonluk YSK sistemi ödeneksizlikten çalışmıyor 
</HEADLINE>
<TEXT>

Türkiye’yi zahmetli bir seçimden kurtaracak Seç - Sis adlı seçim sistemi için şu ana kadar 1 trilyon 650 milyar lira harcandı. Ancak sistem, ödeneksizlik nedeniyle ilçe bağlantıları kurulamadığından işlemiyor 
     GÖKÇER TAHİNCİOĞLU Ankara 

     Seçmen Kütüğü Genel Müdürlüğü, 3 Kasım seçimleri için 24 saat aralıksız çalışıyor. Genel müdürlüğün çalışmalarının önündeki en büyük engelse, ödeneksizlik nedeniyle çalıştırılamayan Seçim Sistemi Seç - Sis bilgisayarı. 
     Türkiye’yi zahmetli ve masraflı bir seçimden kurtaracak Seç - Sis için şu ana kadar 1 trilyon 650 milyar lira harcandı. Ancak sistem, ödeneksizlik nedeniyle ilçe bağlantıları kurulamadığı için işlemiyor ve kurumun bilgisayar odasında çalışmadan bekliyor. 
     
     Nasıl çalışıyorlar 
     Sistemin çalışmaması nedeniyle, tutulan 400 geçici işçi, vardiyalı olarak 24 saat çalışıyor. Kurumun bu işçilere günlük ödediği paraysa 5 milyar 800 milyon lirayı buluyor. 
     Kurumun önüne akşam saatlerinden itibaren araba park edilmesi yasaklanırken, 3 polis binanın etrafında güvenliği sağlıyor. Kayıtların birer örneği de, başka bir devlet kurumunda saklanıyor. 
     Çalışmalarına 15 Temmuz’da başlayan genel müdürlük, kendisine ulaşan liste ve evrakları ilk aşamada ikiye ayırıyor. İlk kez oy kullanacakların isimleri Veri Giriş Merkezi’ne gönderilirken, üzerinde değişiklik yapılacakların ya da eski haliyle saklanacakların isimleri, kayıtlı seçmenlerin bulunduğu bilgisayarlara gidiyor. 
     
     Kartlar 3 nüsha 
     44 ayrı terminalde, ilk kez oy kullanacakların bilgileri seçmen kütüğüne kaydedilirken, kayıtlı seçmenlerin eski bilgileri kontrol ediliyor, bilgilerinde değişiklik olanların yeni evrakları bilgisayara giriliyor. 
     Bu aşamadan sonra bilgisayarlardan gelen bilgiler kağıt üzerine dökülüyor. 15 Temmuz’dan bu yana tam gün aralıksız çalışan yazıcılardan, seçmen bilgi kartları ve seçmen listeleri çıkıyor. Bu listeler ve bilgi kartları, kaybolma ihtimaline karşı iki ayrı sistemde muhafaza ediliyor. Birbirine yapışık 3 nüsha halinde çıkan liste ve seçmen kartları daha sonra "Ayrıştırma Merkezi"ne geliyor. 
     Burada her 3’lü nüshadan, biri imzalanmak üzere sandık kurulu başkanlığına, biri kapıya asılmak üzere oy verme alanına, biri de kaybolma ihtimaline karşı saklanması için ilçe seçim kuruluna verilmesi amacıyla düzenleniyor ve gönderileceği ilçeye göre tasnif ediliyor. Tasniflenen evrak, kamyonlarla il ve ilçe seçim kurullarına gönderiliyor. 
     



 SİYASET 















</TEXT>
</DOC>
