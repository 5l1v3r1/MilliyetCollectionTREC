<DOC>
<DOCNO> 134466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sondun04.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Simpson, Kral Edward'ı çok sayıda erkekle aldatmış 
</HEADLINE>
<TEXT>

     Kendisi için tahtından feragat eden Kral 8. Edward'ı çok sayıda erkekle aldattığı haberleriyle İngiltere'yi çalkalayan Wallis Simpson'ın hayatı film oluyor. Filmde Simpson'ı, Oscarlı ünlü aktris Gwyneth Paltrow canlandıracak. 
     Internetteki ''peoplenews'' sitesinin haberine göre, BBC Televizyonu tarafından çekilecek ''Amerikalı Kadın-The American Woman'' adlı film, İngiliz ve Amerikalı ajanlardan elde edilen belgeler ışığında hazırlanacak. 
     Paltrow'un skandal eş Simpson'ı canlandıracağı yapımın senaryosunu kaleme alan Heidi Thomas, 8. Edward ile Wallis Simpson'ın yaşamında gizli kalmış pek çok boşluğun bulunduğunu söyledi. Thomas, ''Biz, bulmacanın son bölümünü tamamlamaya çalışıyoruz'' dedi. 
     Filmin, Simpson'ın gizli kalmış çok sayıda ilişkisini ve özellikle evli olduğu süre içerisinde karıştığı gönül maceralarını gözler önüne sermesi bekleniyor. 
     Gwyneth Paltow, şu günlerde ünlü şairler Sylvia Plath ile Ted Hughes'un yaşam öykülerini anlatan ''Ted ve Sylvia'' adlı başka bir BBC yapımı filmin çekimleri için Yeni Zelanda'da bulunuyor. 
     





</TEXT>
</DOC>
