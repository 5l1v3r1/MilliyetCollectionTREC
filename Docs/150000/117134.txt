<DOC>
<DOCNO> 117134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun13.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu Başkanı "Sonuçları saygıyla karşılıyoruz" 
</HEADLINE>
<TEXT>

     Avrupa Parlamentosu Başkanı İrlandalı Pat Cox, Türkiye'deki demokratik seçimlerin sonuçlarını saygıyla karşıladıklarını söyledi. 
     Cox, Türkiye'nin Brüksel'deki AB Daimi Temsilcisi Büyükelçi Oğuz Demiralp ile yaptığı görüşmeden sonra basınla görüşerek, Büyükelçi'den seçim sonuçları hakkında bilgi aldığını ifade etti ve Avrupa Parlamentosu'nun, yeni TBMM üyeleri ile bir an önce temas arzusunda olduğunu söyledi. 
     TBMM ile Avrupa Parlamentosu arasında bir diyalog organı olduğu varsayılan Karma Parlamento Komisyonu'nun KPK yeni Türk üyelerinin belirlenmesini beklediklerini ifade eden Cox, seçim sonuçlarının, ''devamlılığı simgeleyen bir değişim sinyali'' verdiğini anlattı. 
     Gazetecilerin, ''Adalet ve Kalkınma Partisi'nin İslamcı kimliğinden'' söz ederek sordukları soruları yanıtlayan Cox, kendisinin de seçilmiş bir temsilci olduğunu, demokratik seçimlerin sonuçlarını saygıyla karşıladığını, Türk seçmeninin tercihinin net olarak ortaya çıktığını söyledi. 
     ''Müslüman boyutlu bir partinin seçimleri kazandığını ancak seçmenin sadece bu boyutu için değil, ekonomik ve diğer reformları yapabileceğine inançla bu partiye oy verdiklerini düşündüğünü'' anlatan Cox, Kopenhag zirvesinde Türkiye'ye tam üyelik müzakerelerinin başlangıç tarihi verilip verilmeyeceği konusunda Avrupa Parlamentosu'nun henüz tavır belirlemediğini söyledi. 
     Cox, Türkiye'nin ve yeni kurulacak hükümetin AB konusunda atacağı adımların ve izleyeceği politikanın belirleyici olacağını düşündüğünü, yeni hükümetin neyi ne zaman yapacağının önem taşıdığını ifade etti. 
     Seçim sonuçlarının Türkiye'de demokrasinin göstergesi olduğunu, ''Müslüman boyutlu bir partinin seçilmesinin sorun teşkil etmediğini'' belirten Cox, ''Önemli olan, yeni hükümetin siyasi yönelimleridir'' dedi. 
     Büyükelçi Oğuz Demiralp de Avrupa Parlamentosu Başkanı'na seçim sonuçları hakkında bilgi verdiğini, Türkiye'nin AB politikasında devamlılık ilkesinin esas alındığı, hedeften sapma olmayacağı mesajlarını yansıttığını, Kopenhag zirvesindeki beklentinin de değişmediğini ifade ettiğini söyledi. 
     





</TEXT>
</DOC>
