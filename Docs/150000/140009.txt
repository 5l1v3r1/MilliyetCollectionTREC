<DOC>
<DOCNO> 140009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/siyaset/siy02.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci deneme göz korkutuyor 
</HEADLINE>
<TEXT>

     Hükümet, tezkerenin kabul edilmemesi üzerine nasıl bir adım atacağını hesaplamaya çalışırken, dün geç saatlerde ortaya çıkan değerlendirme, ikinci bir denemenin şimdilik düşünülmediği yönünde oldu. Ancak nihai kararın bugün yapılacak olan AKP MKYK toplantısında netleşeceği kaydedildi. Başbakan Abdullah Gül, Dışişleri Konutu’nda AKP lideri Tayyip Erdoğan, Başbakan Yardımcıları, bazı bakanlar ve danışmanlarıyla toplantı yaptı. 
     Toplantıların sonunda tezkerenin kısa süre içinde ikinci kez Meclis’e getirilmesinin doğru olmayacağı eğilimi hakim oldu. Gerekçe olarak, parti grubunun zorlanması halinde ortaya çıkan çatlağın parçalanmaya dönüşebileceği endişesi dile getirilirken, konunun bugün AKP MKYK’da ele alınması kararlaştırıldı. Toplantıda gergin olan Gül’ün "Bizi en iyi demokrasi geleneği gelişmiş olan ABD anlamalı" dediği öğrenildi. 
     

</TEXT>
</DOC>
