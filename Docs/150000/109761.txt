<DOC>
<DOCNO> 109761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur13.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigortadan para almak için sahte yangın çıkartınca... 
</HEADLINE>
<TEXT>

     Adana'da bir büfe sahibi, sigortadan para almak için karton yakıp işyerinde yangın çıktığı görüntüsü verdiği iddiasıyla gözaltına alındı. 
     Emniyet Müdürlüğü'nden yapılan açıklamaya göre, Çınarlı Mahallesi'ndeki TEKEL bayii A.T. 46 , polise başvurarak, büfesinin, molotofkokteyli atılarak yakılmak istendiğini bildirdi. Olay yerinde incelemede bulunan ekipler, büfe içindeki karton kutuların, bilinçli yakıldığını belirledi. 
     Ekiplerin gözaltına aldığı A.T, sorgusunda borçlarının biriktiğini, bu yüzden büfesindeki karton kutuları yakarak, ''yangın çıktığı'' görüntüsü vermek istediğini, sigorta şirketinden alacağı parayla da ödemelerini yapmak için bu yola başvurduğunu itiraf etti. 
     Olay yerine götürülerek tatbikat yaptırılan A.T'nin, sorgusunun ardından, hakkında ''polise yalan beyanda bulunmak ve adli mercileri oyalamak'' suçlarından adliyeye sevk edileceği bildirildi. 
     





</TEXT>
</DOC>
