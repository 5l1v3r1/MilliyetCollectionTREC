<DOC>
<DOCNO> 107882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sondun22.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de "Kıyamet Günü" senaryoları... 
</HEADLINE>
<TEXT>

     New York Post gazetesi, Amerikan istihbarat birimlerinin, Irak'ın ABD'ye saldırmak için biyolojik silahlarını El Kaide'ye vermesinden korktuklarını bildirdi. 
     Gazetede çıkan bir makaleye göre, Amerikan hükümet yetkilileri, Irak'a askeri harekata kalkışıldığında, rejimi yıkılma tehlikesiyle karşı karşıya kalacak Saddam Hüseyin'in kimyasal ya da biyolojik başlıklarını bölgedeki Amerikan üslerine ve müttefik ülkelerine ateşlemesinden endişe ettiklerini belirttiler. 
     Daha da korkutucu olanın, Saddam Hüseyin'in, El Kaide ya da başka terör gruplarına Amerikan ve İsrail kentlerine saldırıda kullanmaları için saklaması kolay biyolojik silah malzemesi sağlaması olduğunu belirten aynı kaynaklar, bu tip biyolojik silahların bir evrak çantasında, bir şişe ya da tüpte saklanabileceğini, bunların ABD sınırında tespitinin de çok güç olduğunu kaydettiler. 
     Gazete, Amerikan istihbaratının, Irak'ın kitle imha silahlarını uluslararası denetimden saklamayı başardığına inandığını yazarken, eski Başkan Bill Clinton da katıldığı bir televizyon programında, ''Saddam Hüseyin'in son gülen olmak için, bu silahları başkalarına verebileceğini'' söyledi. 
     
     POWELL 
     Öte yandan Başbakan Yardımcısı ve Dışişleri Bakanı Şükrü Sina Gürel'in bugün bir araya geleceği ABD Dışişleri Bakanı Colin Powell, birkaç hafta içinde BM'den Irak'la ilgili bir karar beklediğini söyledi. 
     ''Bu konudaki kararın aylar değil, haftalar içinde alınacağını sandığını'' söyleyen Powell, ancak Amerikan Başkanı George Bush'un BM'den önce acele bir karar almayacağını da belirtti. Bush'un Ulusal Güvenlik Danışmanı Condoleeza Rice ise artık Irak ile görüşme zamanının geçtiğini söyleyerek, Saddam Hüseyin'e güvenilemeyeceğini ve BM denetçileri konusunda artık görüşme yapmanın gereği olmadığını savundu. 
     





</TEXT>
</DOC>
