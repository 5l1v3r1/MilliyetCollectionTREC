<DOC>
<DOCNO> 124250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur08.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamürsel Kaymakamı'nın sallanan koltuğu Sayıştay'lık 
</HEADLINE>
<TEXT>

     Kocaeli İl Özel İdare Müdürlüğü'nce, Karamürsel Kaymakamlık Konutu'nda kullanılmak üzere geçen yıl satın alınan ''sallanan koltuğun'' alımında tasarruf tedbirlerine uyulmadığı belirlendi. 
     İl Özel İdare Müdürlüğü'nün 2001 yılına ait hesaplarını inceleyen Mülkiye Başmüfettişi Ali Üzmez, İl Daimi Encümen kararıyla Karamürsel Kaymakamlık Konutu'na 205 milyon liraya alınıp demirbaş kayıtlarına işlenen koltuğun, Başbakanlık tarafından yayımlanan tasarruf tedbirleri genelgesine uygun olmadığını belirledi. 
     İl Genel Meclisi'ne gönderilen ve Bütçe Komisyonu'nca incelenen raporda, ''ülkede ekonomik krizin bulunduğu bir dönemde böyle bir harcamanın yapılmasının lüzumsuz ve lüks olduğu'' kaydedildi. 
     Kocaeli Valisi Erdal Ata Başkanlığı'nda 3 Aralık Salı günü toplanan İl Genel Meclisi üyeleri de Mülkiye Başmüfettişi'nin hazırladığı bu raporu incelenmesi için Sayıştay'a gönderdi. 
     
     KAYMAKAM ÖZENER'İN AÇIKLAMASI 
     Karamürsel Kaymakamı Raif Özener, Marmara depreminde yıkılan konutun yerine yenisinin yapıldığını ve içinin de yeniden döşendiğini söyledi. 
     Konutun, özel tahsisli olduğunu ve eşyalarının da demirbaş kaydı bulunduğunu ifade eden Özener, şöyle konuştu 
     ''Yeni yapılan konutun eşyaları demirbaşa kayıtlıdır. Hesapları inceleyen müfettiş, alınan koltuğun tasarruf tedbirlerine aykırı olduğunu belirlemiş. Bu gizli, saklı bir olay değil. Demirbaş giderleri ve yapılan harcamalar ortada. Özel tahsisli lojmanların konumu da belli. Ayrıca bu koltuğu ben değil, İl Daimi Encümeni aldı.'' 
     





</TEXT>
</DOC>
