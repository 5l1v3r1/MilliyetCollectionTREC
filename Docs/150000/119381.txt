<DOC>
<DOCNO> 119381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/soneko06.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni rüzgar santralleri geliyor... 
</HEADLINE>
<TEXT>

     Gerekli iznin çıkması halinde, enerji talebinin kısa vadeli çözüm arayışları çerçevesinde kurulması öngörülen rüzgar santrallarına yenileri ekleniyor. 
     Bu amaçla Enerji Piyasası Düzenleme ve Denetleme Kurulu'na EPDK başvuran 5 firmaya lisans verilmesi halinde, 24 adet rüzgar santralı yapımına başlanarak planlanan sürede enerji üretimine başlanacak. 
     Daha önce bu amaçla üst kurula yapılan 24 adet yeni projenin dışında, geçtiğimiz günlerde yine Türkiye'nin çeşitli bölgelerinde kurulması öngörülen 13 adet rüzgar santralına yönelik lisans başvurusunda daha bulunulmuştu. 
     Yapım finansmanı, ilgili firma veya firma grubu tarafından karşılanacak olan söz konusu projelere lisans verilmesi halinde, önümüzdeki günlerde toplam 37 adet rüzgar santralına yönelik yatırım çalışmalarına başlanmış olacak. 
     Çeşitli güç ve kapasitelerde ilgili firmalar tarafından kurulması öngörülen santralların büyük bölümü Muğla bölgesinde faaliyet gösterecek. 
     Bursa, İzmir, Osmaniye, Balıkesir, Çanakkale, Karaman ve Hatay gibi rüzgarı yoğunlukla alan iller de, yeni rüzgar santralı kurulacak bölgeler arasında bulunuyor. 
     





</TEXT>
</DOC>
