<DOC>
<DOCNO> 138317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/ekonomi/eko05.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde, 8 milyar dolarlık ihracat hedefi 
</HEADLINE>
<TEXT>

Geçen yıl 4.7 milyar dolar ihracat gerçekleştiren otomotiv sektörü bu yıl 6 milyar dolar, 2005’te de 8 milyar dolarlık ihracat hedefliyor 
     Otomotiv Sanayii Derneği OSD Başkanı Ali İhsan İlkbahar, otomotiv sektörünün bu yılki ihracatının 6 milyar dolara ulaşmasının beklendiğini, 2005 hedefinin 7.5 - 8 milyar dolar olduğunu bildirdi. Otomotiv sektörünün 2002’deki ihracatı Türkiye İhracatçılar meclisi TİM verilerine göre 4.76 milyar dolardı. 
     OSD’nin seçimli 29’uncu Olağan Genel Kurulu’nda konuşan İlkbahar, sürdürülen projelerle yıllık bazda Oyak Renault’un 100 bin, Tofaş’ın 100 bin, Ford Otosan’ın 150 bin, Toyota’nın 100 bin, Hyundai Assan’ın 50 bin, diğerlerinin 50 bin olmak üzere toplam 550 bin adetlik ihracat rakamlarına ulaşılacağını kaydetti. İlkbahar, bunun da 150 bin kişiye iş anlamına geldiğine işaret etti. 
     
     Vergiler indirilsin’ 
     Sektörün ihracatının bu yıl 6 milyar dolara ulaşmasının beklendiğini belirten İlkbahar, "Otomotiv sanayinde sürdürülen projeler, toplam 550 bin adet aracın ihracatını öngörüyor. Buna göre sanayinin 2005 yılı ihracat hedefi 7.5 - 8 milyar dolar. Bu, bir rüya değil" dedi. 
     İlkbahar, daralan iç pazarın, sektörün gelecekte ihracatına olumsuz etkileri olabileceği uyarısında bulunarak, model yılı bitecek ürünlerin yerine gelecek yeni projeleri, bazı ülkelerin Türkiye’nin elinden alabileceğini kaydetti. 
     İlkbahar’ın otomotiv sanayiinin sorunları ve çözüm yollarına ilişkin yaptığı sunumda 1600 cc’den küçük otomobillerde KDV artı ÖTV’nin yüzde 25 düzeyine, minibüslerde yüzde 9’a ÖTV’nin yüzde 4’e çekilmesi istendi. Motorlu Taşıtlar Vergisinin silindir hacmine göre ve tüm araçlarda aynı değerde alınması istenen öneriler arasında, aşırı yaşlı araçların hurdaya ayrılmasının özendirilmesi, 15 yaşından büyük otomobillerin hurdaya çıkarılması ve yerine yeni bir otomobil alımında taşıt alım vergisi indirimi yapılması bulunuyor. 
     
İlkbahar 15’inci kez başkan seçildi...      Otomotiv Sanayii Derneği’nin OSD 29’uncu Olağan Genel Kurul toplantısında Ali İhsan İlkbahar, 15’inci kez Yönetim Kurulu Başkanlığı’na seçildi. İstanbul Sanayi Odası Meclis Salonu’nda yapılan ve tek listeyle gidilen genel kurulda, her yıl yenilenen derneğin yönetim kurulunun diğer üyeleri şu isimlerden oluştu "Mehmet Demirpençe, Çetin Atsür, Dominique Correze, Bedirhan Çelik, Erdem Bektaş, Nezih Olcay, Osman Mete Altan, Kudret Önen, Tamer Ünlü, M. Kamil Eser, H. Tunç Koman, Macit Akman, Hakkı Akkan, Selim Arseven, Mehmet Buldurgan ve Ümit Karaaslan." 
     



 EKONOMİ 
























</TEXT>
</DOC>
