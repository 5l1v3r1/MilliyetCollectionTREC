<DOC>
<DOCNO> 126596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/soneko35.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Savaş durumunda yapılan fedakarlıklar boşa gidecek... 
</HEADLINE>
<TEXT>

     Müstakil Sanayici ve İşadamları Derneği MÜSİAD Başkanı Ali Bayramoğlu, Irak'a bir operasyon olması durumunda, ekonominin bütün dengelerinin bozulacağını ve yapılan fedakarlıkların boşa gideceğini savundu. 
     Bayramoğlu, yaptığı yazılı açıklamada, Türkiye'nin, Irak'a olası bir savaşta aktif rol almasını asla tasvip etmediklerini bildirdi. 
     Savaşa taraf olmanın faturasının çok ağır olacağını dile getiren Bayramoğlu, açıklamasında şunları kaydetti 
     ''Irak'a yapılacak müdahale, öncelikle dış ticarete ve turizm sektörüne büyük bir darbe vuracaktır. Borsayı alaşağı edecek, dövizin aşırı dalgalanmasına yol açacaktır. Savaşın, bozacağı ekonomik dengeler münasebetiyle 10 yıllık bir süre içerisinde meydana getireceği muhtemel maliyet ise 60-70 milyar dolarları bulacaktır. Savaş endişesiyle petroldeki aşırı artışı da hesaba katmak gerekir. Öte yandan, ekonominin düzelmesi için yapılan onca fedakarlıkların da kesintiye uğrayacağı düşünülürse, Türkiye'nin kaybı tahmin edilenden çok daha büyük olacaktır. 
     Bu nedenlerle işalemi tümüyle Irak'a müdahaleye karşıdır. Yatırım ve iş şevki de müdahaleden olumsuz yönde etkilenmektedir.'' Barışın önemini vurgulayan Ali Bayramoğlu, Irak'ın toprak bütünlüğünün korunması gerektiğini vurguladı. 
     
     ''HÜKÜMETİN ALTERNATİF PLANLARI OLMALI'' 
     Savaş durumunda ABD'den veya IMF'den Türkiye'ye ek kaynak sağlanması konusunda ise verilmiş kesin taahhütler olmadığını belirten Bayramoğlu, ''IMF'den gelecek ek kaynak sağlansa bile, bu 1-2 milyar doları aşmaz. Savaşın ilk etkisinin atlatılabilmesi için ABD'nin iki yıl içinde 3.5 milyar dolarlık yardım önerdiği söyleniyor. Bunların ihtiyacımızı karşılamayacağı açıktır. Çünkü, Körfez Savaşı sırasında Türkiye'nin ödemek zorunda kaldığı 'ölçülebilir' faturanın 45 milyar dolar olduğu ifade ediliyor'' şeklinde görüş bildirdi. 
     Türk hükümetinin alternatif planları olması gerektiğini belirten Bayramoğlu, Körfez Savaşı sırasında Mısır'ın savaşa hiç girmediği halde ince diplomasiyle 30 milyar doları bulan yardım aldığına dikkati çekti. Bayramoğlu, açıklamasında şu görüşleri dile getirdi 
     ''Türkiye de askerlerini oraya sokmadan, diplomasi gücünü kullanarak, bazı sembolik katılımlarla zararını azaltabilir. Türk ordusunun Irak'a girmesi ise karşılaşacağımız mali yükü patlatır. Savaş sonrasında ödemek zorunda kalacağımız bu faturayı düşünerek şimdiden, alacaklarımız konusunda sözlerle yetinmeyip 'bağlayıcı taahhütler' talep etmeliyiz. Hükümetin olası durumlara karşı alternatif planları olması beklenen bir tutumdur.'' 
     





</TEXT>
</DOC>
