<DOC>
<DOCNO> 100738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sondun36.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de Avrupa Gazetesi mahkum oldu 
</HEADLINE>
<TEXT>

     KKTC'de yayımlanan Avrupa Gazetesi, bir köşe yazısı nedeniyle, ''neşren hakaret suçu'' işlemekten mahkum oldu. 
     Gazetenin 29 Temmuz 1999 tarihli sayısında köşe yazarı Memduh Ener'in ''Bir Numaralı Vatan Haini Kim'' başlıklı yazısı nedeniyle açılan davada mahkeme, gazeteyi 2 yıl süreyle 5 milyar TL şahsi kefalete, Yazıişleri Müdürü Şener Levent ve köşe yazarı Memduh Ener'i 6'şar ay hapse mahkum etti. 
     Mahkeme, Avrupa Gazetesi ile ilgili şahsi kefaletin Yazıişleri Müdürü Şener Levent tarafından imzalanması emrini verdi. 
     Lefkoşa Kaza Mahkemesi Yargıcı Ömer Güran tarafından açıklanan cezaların infazına bugünden itibaren başlandı. Güran, karardan önce çağdaş hukukta cezalandırma ilkelerini sıralayarak, hakaret suçunun basın yoluyla işlenmesinin suçu ağırlaştırıcı bir durum olduğunu söyledi. 
     Güran, suçun hangi araçla işlenmesi kadar kime karşı işlendiğinin de önemli olduğunu, suçun KKTC Cumhurbaşkanı Rauf Denktaş'a karşı işlendiğini, bunun da işlenen suçu ağırlaştırdığını kaydetti. 
     Kararın okunmasından sonra Şener Levent ve Memduh Ener, Merkezi Cezaevi'ne gönderilmek üzere tutuklandılar. 
     





</TEXT>
</DOC>
