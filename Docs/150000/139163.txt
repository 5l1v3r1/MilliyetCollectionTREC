<DOC>
<DOCNO> 139163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko11.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Karlı hava, balık fiyatlarını da vurdu... 
</HEADLINE>
<TEXT>

     Yurdun büyük bölümünü etkisi altına alan soğuk ve yağışlı hava, balık fiyatlarını da vurdu. 
     Balıkçı teknelerinin elverişsiz hava koşulları nedeniyle denize açılmakta güçlük çekmeleri, başta lüfer olmak üzere balık fiyatlarında artmalara yol açtı. 
     Bir-iki hafta öncesine kadar kilosu 750 bin liradan satılan ve özellikle dar gelirli aileler tarafından tercih edilen hamsi, soğuk havanın etkisini sürdürdüğü şu günlerde, bu özelliğini kaybetmiş durumda. Türkiye'de en fazla tüketilen balık türü olan hamsinin fiyatı, iriliğine göre 2,5-3 milyon lira arasında değişiyor. 
     Yine dar gelirlilerin sofralarını süsleyen ve bu nedenle ''fukara lüferi'' olarak adlandırılan istavrit de, ''kar zammı''ndan nasibini aldı. Hava koşullarının elverişli olduğu dönemlerde kilosu 1 milyon liradan tezgahlara konulan istavritin fiyatı, bu günlerde 3 milyon liradan başlıyor ve 5 milyon liraya kadar çıkabiliyor. 
     Balık yerken ''Tavuk eti tadı'' almak isteyenler tarafından tercih edilen mezgidin fiyatı da, karla birlikte arttı. Mezgidin, daha önce 7-8 milyon lira olan fiyatı, 10-12 milyon liraya çıktı. 
     ''Ağzının tadını bilenler''in tercih ettiği balık türleri arasında ilk sırayı alan lüfer de, fiyat artışından nasibini aldı. Av döneminin ilk günlerinde bol miktarda avlandığı için kilosu 3 milyon liraya kadar düşen ve dar gelirlilerin sofrasına da giren lüfer, 22 milyon liralık yeni etiketiyle yine zengin sofralarına taşındı. 
Bursa'daki balık satıcılarında fiyatlar şöyle 
Hamsi 2,5-3 milyon 
İstavrit 3-5 milyon 
Çupra 10 milyon 
Mezgit 10-12 milyon 
Barbun 10-12 milyon 
Kırlangıç 12 milyon 
Lüfer 22 milyon 
Dil 8 milyon 
Levrek 10 milyon 

     





</TEXT>
</DOC>
