<DOC>
<DOCNO> 103551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/soneko09.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, 12 Dev Adam'la tanıtılacak... 
</HEADLINE>
<TEXT>

     14. Dünya Erkekler Basketbol Şampiyonası finallerinde Türkiye'yi temsil edecek olan ''12 Dev Adam'', Türk ihracatçısını da sırtlayacak. 
     Uludağ İhracatçılar Birliği yetkililerinden alınan bilgiye göre, Türkiye'nin Dünya Futbol Şampiyonası'nda elde ettiği başarı ile başlayan tanıtım atağı, ABD'nin Indianapolis kentinde, 29 Ağustos-8 Eylül tarihleri arasında yapılacak Dünya Basketbol Şampiyonası boyunca da etkin şekilde sürdürülecek. 
     ABD'de basketbola olan yoğun ilgiden dolayı, Türkiye'nin tanıtımı için büyük fırsat olarak değerlendirilen Dünya Basketbol Şampiyonası'nın düzenleneceği Indianapolis'te, Dışişleri Bakanlığı, Turizm Bakanlığı ve Kültür Bakanlığı bir dizi tanıtım etkinlikleri düzenleyecekler. 
     Turizm Bakanlığı, 55 otobüs ile saha kenarlarına ve televizyonlara reklam verilmesini sağlayacak. Kültür Bakanlığı ise halkoyunları gösterileri, Türk sanat müziği konserleri ile el sanatları sergileri düzenleyecek. 
     Dışişleri Bakanlığı da, şampiyonanın üçüncü günü olan 31 Ağustos'ta, Indianapolis'te karşılaşmaların düzenleneceği spor salonlarına yakın olan bir parkın, Türkiye'nin tanıtım etkinliklerini tahsis edilmesini sağladı. Parkta, Türk kültürünün ve mutfağının tanıtılabilmesi için kuru kayısı, fındık, lokum gibi ürünler ikram edilecek, Türk bayrağı, anahtarlık, tişört, şapka gibi ürünler hediye olarak dağıtılacak. 
     Dış Ticaret Müsteşarlığı İhracat Genel Müdürlüğü, ihracatçı şirketlere çağrıda bulunarak tanıtım etkinliklerine katılmalarını istedi. Genel Müdürlük, turizm, ticaret ve kültürel temsilcilerin, karşılaşmaların gerçekleştirileceği salonlara yakın mekanlarda çeşitli standlar kurarak ürünlerini tanıtabileceklerini, logo, rozet, tişört gibi hediyeler dağıtabileceklerini, ayrıca konser ve halkoyunları gösterileri düzenleyebileceklerini bildirdi. 
     Genel Müdürlük, promosyon dağıtımı konusunda destek verecek firmaların Dışişleri Bakanlığı Yurtdışı Tanıtma Genel Müdür Yardımcılığı'na başvurmalarını istedi. 
     





</TEXT>
</DOC>
