<DOC>
<DOCNO> 137934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko06.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı, 76 aracı açık artırma ile satışa çıkardı... 
</HEADLINE>
<TEXT>

     Maliye Bakanlığı, gümrük mevzuatı uyarınca tasfiyelik hale gelen 76 parça aracı, açık artırma ile satışa çıkardı. 
     Maliye Bakanlığı TASİŞ Genel Müdürlüğü İzmir İşletme Bölge Müdürlüğü'nün, Resmi Gazete'nin bugünkü sayısında yayımlanan ilanına göre, satışa çıkarılan araçlar arasında, binek oto, kamyon, karavan tekne, motor, römork ile 59.8 milyar lira bedel belirlenen 1995 model Cheroke marka jeep de bulunuyor. Satışa çıkarılan araçların satışa esas bedelleri, 275 milyon lira ile 59 milyar 858.7 milyon lira arasında değişiyor. Söz konusu satış için güvence bedelleri de 13 milyon 750 bin lira ile 2 milyar 992 milyon 935 bin lira arasında belirlendi. 
     Araçların ilk satış ihalesi 4 Mart 2003, satılamadığı takdirde ikinci satış ihalesi 7 Mart 2003, yine satılamadığı takdirde üçüncü satış ihalesi 11 Mart 2003'te, Alsancak'ta bulunan Dalyan Düğün Salonu'nda yapılacak. 
     Açık artırma yöntemiyle eşya satış şartnamesi ve ekleri, bedel karşılığı TASİŞ İzmir Bölge Müdürlüğü ve diğer bölge müdürlüklerinden alınabilecek. 
     





</TEXT>
</DOC>
