<DOC>
<DOCNO> 131134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/spor/aspo.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'E İLK UYARI 1-2 
</HEADLINE>
<TEXT>

PSV Eindhoven karşısında vasat bir futbol ortaya koydu, Oğuz’un büyük hatasıyla yenilgiye razı oldu. Bu mağlubiyete rağmen, Efes Pilsen Cup’ta averajla finali buldu 
     SARI - Lacivertli takım, yeni hocası ve yeni sistemiyle Hollanda’nın güçlü temsilcisi önünde oyuna iyi başladı. Bu görüntü 23. dakikada golü getirdi. Ali Güneş, akıllıca sızdığı defansın arasından iyi vurdu. İkinci 45 dakikada daha tedbirli oynamaya çalışan Fenerbahçe defanstaki hatayla 61. dakikada Robben’in ayağından beraberlik golünü yedi. Ancak 63. dakikada kaleci Oğuz’un daha büyük bir hatayla ikram ettiği topu Kezman affetmedi. Fenerbahçe bu yenilgiye rağmen, Efes Pilsen Cup’ta, averajla finale yükseldi. Bu grupta Werder Bremen de, PSV’yi penaltılarla mağlup etmişti. Finalin diğer takımı bugünkü Trabzon-S.Moskova maçından sonra belli olacak. 
     
Dar alana sıkıştık’      FENERBAHÇE Teknik Direktörü Oğuz Çetin, "PSV 4-4-2 uyguladığı için karşılaşma 30 metrelik dar alanda oynandı. Oyun sistemimiz bozulmamasına rağmen, zaman zaman disiplinden uzaklaştık. Rakibimiz çok fazla pozisyona giremedi ama biz de istediğimizi yapamadık" diye konuştu. Çetin finalde Vladimir ile Erhan’ı oynatacağını söyledi. 
     
Final bizim hakkımız’PSV çalıştırıcısı Hiddink, grupta kendilerinin dört, Fenerbahçe’nin ise üç puanı olduğunu belirtip, Sarı-Lacivertliler’in final oynamasına itiraz etti 
     PSV Teknik Direktörü Guus Hiddink, Efes Pilsen Cup’ta Fenerbahçe’nin finale çıkmasına itiraz etti. Hollandalı teknik adam, turnuvada yer aldıkları grupta kendilerinin bir galibiyet, bir de beraberlik aldıklarını söyleyip, "Bizim 4, Fenerbahçe’nin ise üç puanı bulunuyor. Nasıl oluyor da Fenerbahçe finale kalıyor anlam veremedim" dedi. 
     HİDDİNK, UEFA standartlarına göre bu tür turnuvalarda grup maçlarında puanın esas olduğunu ifade ederek, "Oynadığımız ilk maçta berabere kaldıktan sonra penaltı atışlarına gerek yoktu. Zaten takımlar puanla sıralanıyor, o olmazsa averaja bakılıyor. Şimdi hiç yenilmediğimiz halde final oynayamıyoruz. Bunu anlayamadım" diye konuştu. 
     



 SPOR 



























</TEXT>
</DOC>
