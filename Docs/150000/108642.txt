<DOC>
<DOCNO> 108642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sondun02.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
BM denetçilerinin ilk bölümü, Irak'a 15 Ekim'de gidiyor... 
</HEADLINE>
<TEXT>

     BM silah denetçileri komisyonu UNMOVİC başkanı Hans Blix, BM denetçilerinin ilk bölümünün Irak'a 15 Ekim'de gitmesini planladıklarını belirtti. 
     Blix, Güvenlik Konseyi üyeleriyle yaptığı görüşmenin ardından basına yaptığı açıklamada, bu tarihin kesin olmadığını söyleyerek, BM silah denetçileriyle Iraklı silah uzmanlarının, Bağdat'ta başlayacak denetimlerle ilgili pratik düzenlemeleri konuşmak üzere 30 Eylül ile başlayan hafta Viyana'da bir araya geldikten sonra, denetçilerin ilk bölümünün Irak'a gitmesinin planlandığını kaydetti. 
     ''Viyana'daki bu görüşmelerden hemen sonra Güvenlik Konseyi'ne rapor sunacağım, ardından denetçilerin Irak'a gitmelerini planlıyoruz'' diyen Blix, bu ilk gruba kendisinin de eşlik edeceğini, bu grubun keşif grubu olacağını, daha sonra aşamalı olarak denetim kapasitelerini artıracaklarını açıkladı. 
     UNMOVİC'in, 58 daimi uzmanı ile ihtiyaç halinde göreve çağırabileceği 230 bağımsız uzmanı bulunuyor. 
     





</TEXT>
</DOC>
