<DOC>
<DOCNO> 130502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun15.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de 2 milletvekilinin de çocuk pornosu sitelerine girmiş 
</HEADLINE>
<TEXT>

     Amerikan Federal Soruşturma Bürosu'nun FBI uyarısı üzerine İngiltere'de başlatılan internet üzerinden çocuk pornosu soruşturması kapsamında iki İngiliz milletvekilinin de bulunduğu öne sürüldü. 
     Bu milletvekillerinin isimleri ve mensubu oldukları partileri açıklamayan polis kaynakları, iki politikacının da ünlü rock müzik sanatçısı Pete Townshend ile aynı porno sitelerine girdiklerine dair deliller bulunduğunu bildirdi. 
     Polisin elinde, Amerikan gizli servislerinin de yardımıyla hazırlanan çocuk pornosu sitelerini ziyaret eden kişilere ait uzun bir liste bulunduğuna işaret eden İngiliz basını, bu listede yaklaşık 6 bin isim olduğunu ve bunların arasında iki milletvekilinin ve Townshend'in yanı sıra kamuoyu tarafından tanınan çok sayıda ismin yer aldığını öne sürüyor. 
     ''Operation Ore'' olarak adlandırılan soruşturmanın, Texas'ta işletilen büyük bir internet ağının ortaya çıkartılması üzerine başlatıldığına işaret eden İngiliz basınında yer alan haberlerde şöyle denildi 
     ''Scotland Yard, soruşturmada adı geçen iki milletvekili ve kamuoyunun yakından tanıdığı diğer ünlü isimleri açıklamadan önce, bu kişilerin kredi kartlarının çalınmış ya da kopyalanmış olup olmadığını ayrıntılı biçimde inceliyor. 
     Bu soruşturmanın sonucunda söz konusu kişilerin kredi kartlarını kullanarak bu sitelere bizzat girdikleri tespit edilirse haklarında cezai işlem başlatılacak ve adları da teşhir edilecek.'' Haberlerde, çocuk pornosu sitesini ziyaret eden kişiler arasında, polis teşkilatı mensubu 50 kişinin bulunduğu da belirtildi. 
     





</TEXT>
</DOC>
