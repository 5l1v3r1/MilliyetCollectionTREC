<DOC>
<DOCNO> 145463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun19.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı basını Türkiye'ye veryansın ediyor... 
</HEADLINE>
<TEXT>

     ABD önderliğindeki koalisyon güçlerinin, Irak'ın güneyinde beklenmeyen kayıplar vermeleri üzerine yeniden gündeme gelen Kuzey cephesi tartışmalarında, "Başbakan Erdoğan'ın Türkiye'nin geleceğini düşünmesi" ve "ABD'nin, uzun süreli müttefiki olan Türkiye'den olumlu yaklaşım beklemesinin hakkı olduğu" söylemleri öne çıkıyor. 
     
     WASHINGTON TIMES "OLUMLU YAKLAŞIM ABD'NİN HAKKI" 

     ABD'nin muhafazakar gazetelerinden The Washington Times'ta Helle Dale imzasıyla yer alan haberde, Türk parlamentosunun, ABD birliklerinin, Irak'a karşı bir kuzey cephesi açmak amacıyla Türkiye'de konuşlanmasına ret oyu vererek, kendisine büyük bir siyasi zarar verdiği öne sürüldü. 
     Yazıda, bu davranışın, Türkiye'nin en önemli ve en güçlü müttefiki olan ABD ile ilişkileri çıkmaza soktuğu yorumu yapılırken, "Türkiye'nin, Kuzey Irak'ın Kürt bölgelerine ilişkin askeri amaçları nedeniyle" bu iki uzun süreli NATO müttefikinin gelecekte birbilerine soğuk davranabileceği öne sürüldü. 
     Çok yakın bir zamana kadar, Türkiye'nin, ABD için en güvenilir sratejik müttefiklerden biri olarak değerlendirildiği belirtilen yazıda, iki tarafın da hatalar ve yanlış hesaplamalar yaptığına dikkat çekildi. Ancak yine de konu "Irak savaşına destek" olduğunda, ABD'nin, uzun süreli dostu ve müttefikinden daha iyi şeyler bekleme hakkı olduğu savunuldu. 
     Bu tartışma ortamındaki en önemli olayın, "İslami kökleri olan" AKP'nin seçimleri kazanması olduğu belirtilen yazıda, bu gerçeğin ise "en tepede bulunan politikacıların bütünüyle deneyimsizlği" karşısında daha az önemli bir konumda olduğu yorumu yer aldı. 
     Yazıda, ABD destekli 31 milyar dolarlık IMF yardımı, Kıbıs konusunda ve Türkiye'nin AB üyeliği için verilen destekler ve tüm bunlara eklenen 6 milyar dolarlık ABD yardım paketi sözü düşünüldüğünde, Beyaz Saray'ın, Türkiye'den taleplerine olumlu yaklaşım görmek için iyi nedenleri olduğu savunuldu. 
     "Türkiye'nin, gierek tartışmasız bir gerçek haline gelen uluslararası izolasyondan korunması için halen zaman var" denilen yazıda, Başbakan Recep Tayyip Erdoğan'ın, ABD yönetimi ile barışmanın yolunu bularak ve kaybettiği güvenin bir kısmını geri kazanarak, ükesi için çok önemli bir "dönüş" yapmış olacağı kaydedildi. 
     
     THE TIMES "KATI MİLLİYETÇİ VE LAİK ORDUNUN SAPLANTISI" 

     İngiltere'nin önemli gazetelerinden The Times'ta yer alan yazıda ise, Türkiye'ye asker konuşandırılmasına izin veren birinci tezkerenin onaylanmamasının ardından bu kez ABD'nin kolay çözümlenmeyen ikinci bir sorunla karşı karşıya olduğu belirtildi. 
     Ankara'nın, ABD Başkanı Bush'un "güçlerini Kürt kontrolündeki Kuzey Irak'a göndermemesi" uyarısını ciddiye almayı reddettiği ifade edilen yazıda, "Kürtler'i kontrol altında tutmak, Türkiye'nin katı milliyetçi ve laik ordusunun saplantılarından birisi" denildi. 
     Yazıda, Başbakan Erdoğan'ın, kısa dönemde istikametinin, neden en kolaya kaçacak biçimde "ordunun gürültülü sesine uymak" biçiminde olduğunu görmenin kolay olduğu ifade edildi ve Erdoğan için "Türkiye'nin uzun vadeli uluslararası amaçlarını aklında tutması yönünde kendisine tavsiyede bulunulması iyi olur" denildi. 
     
     INDEPENDENT "KÜRTLER DAHA AZINA RAZI OLACAĞA BENZEMİYOR" 

     Yine İngiltere'nin etkili siyasi gazetelerinden The Independent'ta Pelin Turgut imzasıyla yer alan haberde ise, Türkiye'nin gerçek korkusunun, savaş sonrası Irak'ta Kürtler'in bağımsız bir devlet oluşturmasına izin verilmesi olduğu kaydedildi. 
     Yazıda, 1991'deki Körfez savaşından bu yana Kürtler'in, 12 yıl boyunca fiili olarak kendi yönetimlerinde, İncirlik'ten kalkan ABD ve İngiliz uçaklarının koruması altındaki bölgede yaşadıklarına dikkat çekildi. 
     "Kendi anayasaları var, kendi dillarene konuşuyorlar, kendi okulları ve kendi orduları var. Savaş sonrası Irak'ta bundan daha az bir şeye razı olacağa benzemiyorlar" ifadesi de yazıda yer aldı. 
     




</TEXT>
</DOC>
