<DOC>
<DOCNO> 149796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo25.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Denizli'ye hazırlanıyor... 
</HEADLINE>
<TEXT>

     Fenerbahçe, 16 Nisan Çarşamba günü Denizlispor ile yapacağı erteleme maçının hazırlıklarına başladı. 
     Teknik Koordinatör Tamer Güney yönetiminde, Samandıra Tesisleri'nde gerçekleştirilen antrenmanda, dünkü Gençlerbirliği maçında 90 dakika forma giyen futbolcular koşunun ardından çalışmayı bırakırken, Rüştü dışındaki öteki futbolcular yarı sahada çift kale maç oynadı. Kaleci Rüştü ise Kaleci Antrenörü Yavuz Şimşek tarafından bir süre özel olarak çalıştırıldı. 
     Bu arada, sakatlığı bulunan Rebrov salonda çalıştı. Bu futbolcunun yarınki antrenmanda deneneceği, durumunun iyi olması halinde Denizlispor maçında forma giyebileceği bildirildi. 
     Fenerbahçe, yarın sabah basına kapalı antrenman yapacak, öğleden sonra da özel uçakla Denizli'ye gidecek. 
     





</TEXT>
</DOC>
