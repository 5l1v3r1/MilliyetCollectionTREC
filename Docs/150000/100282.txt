<DOC>
<DOCNO> 100282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun12.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hitler aslında mültimilyoner miydi 
</HEADLINE>
<TEXT>

     Alman Bild gazetesi, kendisini her zaman ''halktan biri'' olarak göstermeye çalışan Adolf Hitler'in aslında mültimilyoner olduğunu yazdı. 
     Norddeutsche Rundfunk NDR adlı televizyon kanalında yayınlanacak olan ''Hitler'in Paraları'' adlı belgesele dayanılarak verilen haberde, Hitler'in et yemeyerek, içki ve sigara içmeyerek kendisini örnek vatandaş olarak göstermeye çalıştığı, ancak 2. Dünya Savaşı'nın sonlarına doğru sığınağında intihar ettiğinde, milyonlarca ''Reichsmark''ı bulunduğu belirtildi. 
     Hitler'in çok zengin kişi ve sanayiciler ile ilişkileri olduğu ve üzerinde portresi bulunan pulların satışından para kazandığı anlatılan belgeselde, ''Mein Kampf'' Kavgam adlı kitabın basılması için de 7 milyon 800 bin Reichsmark aldığı kaydedildi. 
     Hitler'in, partisinin ve devletin kasasından istediği gibi istifade ettiği, el koyduğu ve yağmalamalardan elde ettiği paraları harcamakta çok müsrif davrandığı belirtilen belgeselde, Hitler'in ev ve villalar yaptırdığı, sanat eserleri topladığı, ayrıca vergi de ödemediği ifade edildi. 
     Hitler'in sermayesinin, ölümünden sonra savaşı kazanan müttefik ülkeler tarafından Bavyera eyaletine verildiği kaydedilen belgeselin yapımcısı Ingo Helm, ''Hitler, rüşvetçi bir sistemin merkezinde bulunuyordu'' dedi. 
     





</TEXT>
</DOC>
