<DOC>
<DOCNO> 143948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko34.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Ayaklarımızın üzerinde durmayı öğrenmeliyiz 
</HEADLINE>
<TEXT>

     Maliye Bakanı Kemal Unakıtan, ABD'den ekonomik yardım gelmedi diye herşeyin bitmediğini belirterek, ''Ayaklarımızın üzerinde durmayı öğrenmemiz lazım'' dedi. 
     Unakıtan, Türkiye'nin ABD'den gelecek yardıma bağlı olmadığını, 2003 bütçesiyle faiz dışı fazla hedefini tespit ederken de yardım gelecek şekilde bir hesap yapılmadığını söyledi. 
     ABD yardımının Türkiye'nin borç ödemelerinde bir rahatlık sağlayacağına dikkati çeken Unakıtan, şöyle devam etti 
     ''Ama bu olmadı, dünyanın sonu geldi diye bir şey yok. ABD'den yardım geldi çok rahatladık, ABD'den yardım gelmedi her şey bitti diye bir durum yok. Para gelseydi ne olurdu Fena olmazdı, ama gelmedi diye her şey bitti, Böyle şey olur mu Bizim ekonomide uzun vadeli tedbirler almayı ve ayaklarımızın üzerinde durmayı öğrenmemiz lazım. 
     Memleket öyle bir hale geldi ki, öyle bir kısır döngü içine girdi ki sadece söylentilerle dolar ve faiz yükseliyor. Yine söylentilerle dolar ve faiz düşüyor. Bu olması gereken bir durum değil, bizim ekonomimiz bu kadar da zayıf değil.'' 
     
     ''SAVAŞIN TOPRAKLARIMIZDA OLMAMASI AVANTAJ'' 
     Türkiye'nin bugün en önemli meselesinin, söylentilerle her şeyi iyi ya da kötü hale getirmek değil, borç yükünü azaltmak olduğunu kaydeden Unakıtan, bunun için de mali disipline titizlikle uyulması zorunluluğuna işaret etti. 
     Unakıtan, bu çerçevede iyi bir bütçe hazırlamanın daha da önemlisi onu sıkı bir şekilde uygulamanın çok önemli olduğunu vurgulayarak, 2 aylık bütçe uygulamalarının da bu yönde işaretler verdiğini belirtti. Unakıtan, bütçedeki iyileşmelerin önümüzdeki aylarda devam edeceğini ifade etti. 
     ''Savaşın bizim topraklarımızda olmaması da bize avantaj sağlıyor'' diye konuşan Unakıtan, Kuveyt'e düşen füzelere dikkat çekerek, ''Onlar bizim topraklarımıza düşseydi halimiz ne olacaktı, bir de onu düşünün'' açıklamasında bulundu. 
     Irak savaşının Türkiye'nin değil, ABD'nin savaşı olduğunu kaydeden Unakıtan, şunları söyledi 
     ''Biz ABD ile olan ilişkilerimizden dolayı onlara hava sahasını açarız, bazı ilişkilerimiz olur. Bu da onlarla olan dostluğumuzdan ve müttefikliğimizden kaynaklanır. Ancak bu savaş bizim savaşımız değil. Bizim için önemli olan Türkiye'nin menfaatlerini gerek savaş içinde, gerekse savaştan sonra korumaktır.'' 
     
     YENİ VERGİLER YOK 
     Unakıtan, mevcut şartlarda hiç kimsenin panik havası içinde olmaması gerektiğini de vurgularken, bugün panikle dolara hücum edenlerin yarın zarar edebileceğini bildirdi. 
     Kemal Unakıtan, ''Bugün geçici şeylerden kimse istifade etmeye kalkmasın kimse spekülasyon yapmasın'' dedi. 
     Unakıtan, son gelişmelerin ardından yeni bir kaynak paketinin gündeme gelip gelmeyeceği konusunda da şunları söyledi 
     ''Yeni bir kaynak paketi gündeme tasarruflarla gelebilir ama yeni vergiler geleceğini tahmin etmiyorum. Maliye Bakanı olarak yeni vergiler geleceğini tahmin etmiyorum. ABD'den para gelse de gelmese de, hükümet olarak bizim vergi dışı yeni gelir kaynakları yaratmamız lazım. Bununla ilgili son aşamaya gelen çalışmalarımız var. Orman arazileri de onlardan biri. '' Vergi reform paketine ilişkin çalışmaların da bittiğini ve hazırlanan taslağın bugün Başbakanlığa gönderileceğini bildiren Unakıtan, söz konusu düzenlemeyle gelir vergisinde halen yüzde 15 olarak uygulanan ilk oranın yüzde 20'ye çıkarılacağını ifade etti. 
     Yeni düzenlemeyle yatırım indiriminin otomatiğe bağlanacağını, dağıtılan kurum kazançları üzerindeki vergi yükünün yüzde 65'den yüzde 45'e düşürüleceğini belirten Unakıtan, yeni düzenlemelerin kısa bir süre içinde Meclis'e sevkedileceğini vurguladı. 
     
     VERGİ BARIŞI'NDA SÜRE UZATILMAYACAK 
     Unakıtan, vergi barışı uygulamasının gayet iyi gittiğini de belirterek, ''vergi borçlularına başvuru için son gün 31 Mart. Bunun uzaması kesinlikle söz konusu değil. Ona göre başvurunuzu yapın'' uyarısında bulundu. 
     





</TEXT>
</DOC>
