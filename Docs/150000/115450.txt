<DOC>
<DOCNO> 115450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sondun22.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da fırtına ve yağış etkili... 
</HEADLINE>
<TEXT>

     İngiltere, Belçika ve Hollanda'da şiddetli fırtına ve yağış hayatı felç etti. 
     İngiltere ve Galler'de, hızı saatte 130 kilometreye ulaşan fırtınanın devirdiği ağaçlar, ikisi çocuk 4 kişinin ölümüne, 2 kişinin yaralanmasına yol açtı. 
     Yetkililer, fırtına nedeniyle binlerce eve elektrik verilemezken, hava, kara ve deniz ulaşımının aksadığını bildirdi. 
     Portsmouth limanına yanaşan bir yolcu feribotuyla, Kraliyet Donanması'na ait HMS St. Albans firkateyninin çarpışması sonucu firkateynin ağır hasar gördüğü belirtildi. 
     Atlas Okyanusu'nda Kraliyet Hava Kuvvetleri'ne ait helikopterlerle kurtarılan bir balıkçı, hastaneye kaldırıldı. 
     Belçika'da da İçişleri Bakanlığı, şiddetli fırtına nedeniyle halkı evlerinden çıkmamaları ve dikkatli araç kullanmaları konusunda uyardı. 
     Antwerp kentinde fırtınanın, 10 bin kişilik spor salonunun çatısını uçurduğu, Antwerp ve Zeebrugge limanlarındaki gemilerin mahsur kaldığı, kara ve hava ulaşımının aksadığı belirtildi. 
     Şiddetli fırtına, Hollanda'da da yaşamı felce uğrattı. 
     Başkent Amsterdam'daki Schiphol Havaalanı'nın sözcüsü Marianne de Bie, alandaki 4 pisten sadece birinin kullanıldığını, bazı seferlerin iptal edildiğini, diğerlerinin ertelendiğini söyledi. 
     





</TEXT>
</DOC>
