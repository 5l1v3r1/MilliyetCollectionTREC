<DOC>
<DOCNO> 101589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun01.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye girişte parmak izi uygulaması 11 Eylül'de başlayacak... 
</HEADLINE>
<TEXT>

     ABD, tarihinin en korkunç terörist saldırılarının yıldönümü olan 11 Eylül'den itibaren, ülkeye giren yabancıların parmak izi ve fotoğraflarını almaya başlayacak. 
     ABD Adalet Bakanlığı, bir süredir hazırlıkları yapılan bu güvenlik programının başlatılması için, New York ve Washington'da gerçekleştirilen 11 Eylül terörist saldırılarının meydana geldiği tarihin seçildiğini açıkladı. 
     Göç ve Vatandaşlık Hizmetleri Dairesi tarafından geliştirilen güvenlik programı, daha çok Ortadoğu ve Müslüman kökenli ülkelerin vatandaşlarını ilgilendirecek. 
     ABD'nin bütün giriş limanlarında başlatılacak uygulama, 20 günlük bir test sürecinin ardından, 1 Ekim 2002 tarihinde resmen yürürlüğe girecek. 
     ABD Adalet Bakanı John Ashcroft, yeni uygulamanın, 11 Eylül terörist saldırılarına yol açan bazı problemlerin giderilmesinde yardımcı olacağını savundu. Ashcroft, ''Göçmen sistemimizin zayıflıkları, 11 Eylül ile birlikte açığa çıktı. Bu yeni sistem, ABD'nin, ulusal güvenliğimiz için risk oluşturabilecek yabancı ziyaretçilere ilgisini yöneltmesini sağlayacak ve terörizme karşı savaşta önemli bir savunma hattını teşkil edecek'' dedi. 
     ABD Adalet Bakanlığı, bu tür sistem oluşturulmasına ilişkin yetkisini, geçen yıl 11 Eylül terörist saldırılarından sonra Kongre'ye sunulan ve daha sonra ABD Başkanı George Bush tarafından da imzalanarak yürürlüğe giren terörizmle mücadele yasasından alıyor. Yeni program çerçevesinde, ABD'ye giriş yapan pek çok yabancı ziyaretçinin parmak izleri, bilinen suçlular ve teröristlerin parmak izleriyle karşılaştırılacak. 
     Amerikan hükümeti yetkililerine göre yeni sistem çerçevesinde, ABD'ye giriş yapmak isteyen İran, Irak, Libya, Sudan ve Suriye'nin bütün vatandaşlarının parmak izleri alınacak. Ayrıca ABD Dışişleri Bakanlığı'nın belirleyeceği ve ulusal güvenliğe karşı risk oluşturabilecek ziyaretçilerin de parmak izi alınacak. Ancak bu gruba hangi ülkelerin vatandaşlarının dahil olacağı açıklık kazanmadı. 
     ABD'de bazı sivil toplum kuruluşları, yeni uygulamanın, ABD'ye gelen ziyaretçilere karşı adil bir tutum olmayacağını belirtiyor. Texas Üniversitesi araştırmacılarından ve göçmen avukatı Carl Baron, ''Yeni sistem, ırkçı uygulamanın güzelce gizlenmiş bir hali. Bu ülkeye gelen insanlar, hangi ülkenin vatandaşı olduklarına bağlı olarak bu uygulamaya tabi tutulacak. Giderek daha az sayıda Ortadoğulunun ABD'ye gelmeye istekli olacağını göreceğiz'' dedi. 
     Göç ve Vatandaşlık Hizmetleri Dairesi sözcüsü Bill Strassberger ise bu eleştirinin temelsiz olduğunu savundu. Strassberger, ''Gerçek ajanda, ABD'nin güvenliğini artırmak ve ülkemize kimin ne amaçla geldiğini ortaya çıkarmaktır. Teröristler, bu zayıflığı sömürüyorlardı. Bu sistemle, bunun bir daha olmamasını garanti edebileceğiz'' diye konuştu. 
     Yeni sisteme ilişkin olarak Ocak ve Temmuz ayları arasında yapılan bir deneme uygulamasında, haftada 70 kişinin parmak izi alınmış ve 2 bin kadar aranan kişi ele geçirilmişti. 
     





</TEXT>
</DOC>
