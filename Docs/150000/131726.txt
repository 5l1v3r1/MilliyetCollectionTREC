<DOC>
<DOCNO> 131726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/ekonomi/eko05.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah’ın matbaasına haciz 
</HEADLINE>
<TEXT>

Halk Bankası, 40 trilyon liralık kredi borcunu ödemeyen Sabah’ın Samandıra’daki baskı tesislerine icra götürdü 
     İSTANBUL Milliyet 

     Halk Bankası, Sabah Grubu’ndan 40 trilyon 25 milyar liralık alacağını tahsil etmek için harekete geçti. Bu nedenle dün Sabah’ın Samandra’daki tesislerine icra gitti. 
     Halk Bankası avukatları, aldığı krediyi ödemediği gerekçesiyle Sabah Grubu’nun baskı makineleri üzerindeki ticari işletme rehinini, paraya çevirmek için İstanbul 6. İcra Müdürlüğü’ne dilekçeyle başvurdu. Talebi değerlendiren 6. İcra Müdürlüğü, bu işlemin gerçekleştirmesi için Sabah Gazetesi’nin baskı makinelerinin bulunduğu yer itibariyle Kartal 2. İcra Müdürlüğü’ne yazı gönderdi. 
     Talimat yazısını alan Kartal 2. İcra Müdürlüğü görevlileri, güvenlik kuvvetleri ve banka avukatları dün 13.00 sıralarında baskı makinelerinin bulunduğu Samandra’daki tesislere gittiler. 
     
     Sökülemediler 
     Burada şirket yetkilileriyle görüşen banka avukatları ve görevliler, 40 trilyon 25 milyar liralık borç nedeniyle ticari işletme rehini bulunan baskı makinelerinin muhafaza altına alınması işlemini yapacaklarını bildirdiler. Şirket yetkilileri de, bazı makinelerinin leasingli olduğunu belirterek sökülmesine karşı çıktılar. Leasingli olduğu belirtilen makinelere yönelik inceleme yapılırken, diğer makinalar da teknik eleman olmadığı için sökülemedi. 
     



 EKONOMİ 

















</TEXT>
</DOC>
