<DOC>
<DOCNO> 134829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo02.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ve Okan büyüledi... Okan gol attı... 
</HEADLINE>
<TEXT>

     İtalyan 1. Futbol Ligi'nin 19. haftasında, deplasmanda Torino ile karşılaşan Emre Belözoğlu ve Okan Buruklu FC İnter, 2-0 galip gelirken, Okan bu sezon 2. golünü attı. 
     İlk yarısı 0-0 sona eren karşılaşmada, İnter'e 3 puanı getiren golleri 48. dakikada Vieri ve 57. dakikada Okan attı. 
     Türk futbolcular, Teknik Direktör Hector Cuper tarafından ilk 11'de sahaya çıkartılırken, sahanın en iyilerinden biri olan Okan, 57. dakikada rakip ceza sahasında Recoba'nın pasıyla kale önünde topu ağlara yolladı. Bu, Okan'ın, deplasmanda AS Roma'ya attığı golden sonra bu sezon 2. golü oldu. Okan 85. dakikada yerini Gamarra'ya bıraktı. 
     Sahanın her yerinde kendini gösteren Emre ise etkili oyun sergilemesine karşın, yine hırçınlığına mağlup olarak 13. dakikada rakibine yaptığı gereksiz sert hareketle sarı kart gördü. 22 yaşındaki yıldız futbolcu maçın uzatma dakikalarında 92 çıkarken, yerine Beati girdi. 
     Türk futbolcuların birlikte oynadıkları hiçbir maçta mağlup olmayan İnter, Torino karşısında aldığı galibiyetle Milan'ın arkasından 2. sırada şampiyonluk yarışına devam etti. 
     Öte yandan ligde bu hafta oynanan diğer maçlarda, şampiyonluk yarışı veren takımlardan Juventus ve Lazio berabere kaldılar. Lider Milan da evinde oynadığı maçta Modena'yı 2-1 yendi. 

     
</TEXT>
</DOC>
