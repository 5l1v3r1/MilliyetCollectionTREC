<DOC>
<DOCNO> 114396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun05.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, BM Güvenlik Konseyi'nden çabuk karar vermesini bekliyor 
</HEADLINE>
<TEXT>

     Güvenlik Konseyi'ne Irak konusundaki ''gözden geçirilmiş'' karar tasarısını sunan ABD ivedilikle karar bekliyor. 
     BM kaynakları, bazı değişiklikler içeren yeni tasarıyı bugün Güvenlik Konseyi'nin diğer daimi üyeleri Rusya, Çin, Fransa ve İngiltere'ye sunan Washington'ın çabuk bir karar beklediğini ve eğer bir karar çıkmazsa Irak'ın silahsızlandırılması konusunda tek başına ya da diğer ülkelerle harekete geçme hakkını saklı tuttuğunu belirttiler. 
     İçeriği henüz açıklanmayan tasarının BM silah denetçilerine ''herhangi bir kısıtlama olmadan ve katı'' bir şekilde denetim yapma hakkı verdiğini belirten BM kaynakları, Bağdat'ın işbirliğine yanaşmaması durumunda, bunun ''sonuçlarının'' olmasını öngördüğünü vurguladılar. 
     ABD'nin silah denetçilerinin Başkanı Hans Blix'in, Bağdat tarafından engellenmesi durumunda Güvenlik Konseyi'nin bu konuda istişarede bulunmasını kabul ettiğini kaydeden BM diplomatik kaynakları, Fransa ve Rusya'nın, engellemelerini aşmak için Washington'ın, ''sonuçlar ve Konsey'in kararlarına Irak'ın uymasını sağlaması konusundaki anlatımlarda değişiklikler yaptığını'' ifade ettiler. 
     Bu arada, ABD'nin Irak konusunda ''sıfır hoşgörü'' istediği tasarıyla ilgili olarak Fransız diplomatlar, yakın zamanda bir uzlaşma beklemediklerini söylediler. 
     Yakında BM Güvenlik Konseyi'nin daimi olmayan üyelerine de sunulacak tasarının oya sunulması halinde 15 oydan 9'unu alması ve daimi üyelerin vetosuyla karşılaşmaması gerekiyor. 
     ABD'nin Irak'a ilişkin karar tasarısına karşı çıkan Fransa, tek bir BM kararı içinde Irak'a saldırıya otomatik olarak onay verilmesine şiddetle karşı çıkıyor. 
     Fransa'nın geliştirdiği karar tasarısı, öncelikle denetçilerin Irak'a girmesini, Irak'ın uzlaşmaz tutum göstermesi halinde ise tekrar BM'ye dönülüp yeni bir karar çıkarılmasını öngörüyor. 
     





</TEXT>
</DOC>
