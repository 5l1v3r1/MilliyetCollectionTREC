<DOC>
<DOCNO> 113365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/guncel/gun06.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Bilişim bakanlığı kurulmalı 
</HEADLINE>
<TEXT>

ANAP Milletvekili Adayı Ali Talip Özdemir "Bakanlık olarak temsil edilmediği sürece bilişimin etkisi az olur" 
     TAHSİN AKSU İstanbul 

     ANAP İstanbul 3. Bölge Milletvekili Adayı ve eski bakan Ali Talip Özdemir, Dış Ticaret Kompleksi’ndeki Türk Cumhuriyetleri Bilişim Forumu kapsamında dün düzenlenen "e - ülke projesi" adlı toplantının başkanlığını yaptı. Türkiye’de Bilişim Bakanlığı kurulması gerektiğini belirten Özdemir, "Bir bakanlık olarak üst düzeyde temsil edilmediği sürece bilişimin etkisinin az olacağını düşünüyorum" dedi. 
     Özdemir, internet ortamında vatandaşlarla iletişim kurularak kamu hizmetlerinin verilmesi esasına dayanan "e - devlet" kavramının devletin şeffaflaştırılmasına katkıda bulunacağını söyledi. 
     Bilişim Bakanlığı’nın hayata geçirilmesinin önemini anlatan Özdemir, "İngiltere’de başlayan sanayi devrimini yakalayamadık. Şimdi ise bilişim dönemi var. Bunu da kaçırırsak ayağa kalkamayız" dedi. 
     Türk Cumhuriyetleri’nin temsilcilerine de çağrı yapan Özdemir, "AB’nin 18 milyar Euro bütçeli 6. Çerçeve Programı’na katılacak Türkiye’ye projelerinizle destek olmanızı istiyoruz" diye konuştu. 
     



 GÜNCEL 

















</TEXT>
</DOC>
