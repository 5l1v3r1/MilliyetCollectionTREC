<DOC>
<DOCNO> 104285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur27.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Görme özürlü Sanatçı Metin Şentürk'ün adaylığına tepki 
</HEADLINE>
<TEXT>

     Altı Nokta Körler Derneği Başkanı Eyyüp Doğan, sanatçı Metin Şentürk'ün görme engelli vatandaşları temsil ettiği iddiasıyla milletvekili aday adayı olmasına tepki gösterdi. 
     Eyyüp Doğan, dernek genel merkezinde düzenlenen basın toplantısında, son zamanlarda bazı partilerin ünlü engellileri aday gösterip, engelli temsilcileri meclise taşıma görüntüsü vererek, oy avcılığı yaptığını savundu. 
     Doğan, sanatçı Metin Şentürk'ün DYP'den milletvekili aday adaylığı için şunları söyledi 
     ''Sanat ayrı siyaset ayrı şeylerdir. Doğru siyaset, temsil ettiği kitlenin tüm sorunların bilmeyi, çözüm yolları geliştirme yeteneği göstermeyi, tüm bunlar için engelli örgütleri içerisinde etkin roller üstlenmiş olmayı gerektirir. Birikimi ve formasyonu engelli sorunlarının üstesinden gelmeye ve engellileri temsil etmeye yeterli değildir.'' Doğan, dernek genel saymanları Mehmet Ali Bakici'nin de DYP'de adaylık başvurusu yaptığını ama gerekli desteği görmediğini söyleyerek, ''DYP yetkilileri, engellilerin örgütlü hareketinin temsilcilerin değil, magazin basınına mal olduğu için tanınmış bir sanatçımızı öne çıkarmaktadır. Bu tutumu kınıyoruz'' dedi. 
     Oluşacak meclisin, ''Engelliler Yasası''nı derhal gündeme alması gerektiğini belirten Doğan, seçimlerde yarışacak siyasi partilerinde, seçim bildirgelerine ve programlarına bu yasanın ivedilikle çıkarılacağı hükmünü koymaları gerektiğini kaydetti. 
     DYP'den Milletvekili aday adayı olan Mehmet Ali Bakici ise, hiçbir görme engellinin elinden tutmamış, yolda direğe çarpmayıp, çukura düşmemiş Şentürk'ün, içlerinden birisiymiş gibi görme engellileri temsil edemeyeceğini savundu. 
     





</TEXT>
</DOC>
