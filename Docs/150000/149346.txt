<DOC>
<DOCNO> 149346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko01.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde bahar havası, umutlar yenilendi... 
</HEADLINE>
<TEXT>

     Irak savaşının sona erme sinyalleri vermesi, turizm sektöründe bahar havası estirdi. Turistik bölgelerdeki otel, tesis ve dükkanlarda hazırlık çalışmaları yeniden hızlandı. 
     Çeşme Turistik Otelciler Derneği Yönetim Kurulu Üyesi Şenol Yılmaz, savaşın yavaşlamasıyla sektörde hareketlilik başladığını belirtti. İptal edilen rezervasyonlarda kıpırdanma olduğunu kaydeden Yılmaz, şunları söyledi 
     ''Özellikle Hollanda, İngiltere ve İskandinav ülkelerinden iptal edilen rezervasyonlar tekrar yaptırılıyor. Savaş nedeniyle ilerideki tarihlere kaydırılan otel açılışları, yeniden geriye çekilerek 1 Mayıs'a alındı. Ancak toplam turist sayısında bu sezon yaklaşık yüzde 40'lık düşüş olacağını tahmin ediyoruz.'' 
     
     DANİMARKALI VE İNGİLTERELİLER GELMEYE BAŞLADI 

     Güney Ege Turistik Otelciler Derneği Başkanı Mustafa Karacan, yüzde 30'luk bir kapasite daralması yaşadıklarını dile getirdi. Danimarkalı ve İngiliz turistlerin gelmeye başladığını söyleyen Karacan, şöyle konuştu 
     ''Savaş, henüz bitmeye başladı. Biraz daha beklemek gerekiyor. Sadece Türkiye'de değil Akdeniz çanağındaki bütün ülkelerde sıkıntı var. Böyle bir ortamda, gereken önlemleri alırsak savaş zararını telafi edebiliriz. Danimarkalılar gelmeye başladı, ancak geçen yıllarda 4 uçakla gelirken bu yıl bir uçakla geldi. Ufak tefek imkanlar sağlanırsa sektör, geçen yılı yakalayamaz ama zararını telafi edebilir.'' Kuşadası Ticaret Odası Başkanı Ali Ergül de savaş nedeniyle otel, dükkan ve tesislerde durdurulan tadilat çalışmalarının yeniden başlandığını kaydetti. Ergül, sektörün sezona yönelik beklentilerinin olumlu olduğunu belirterek, ''Taşıma ve konaklama sektörlerine gereken destek verilirse, en azından Ege Bölgesi'nde savaş zararı hissedilmeyecektir'' diye konuştu. 
     





</TEXT>
</DOC>
