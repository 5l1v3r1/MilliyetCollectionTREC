<DOC>
<DOCNO> 135565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur33.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Babadan oğula 2. yaşam... 
</HEADLINE>
<TEXT>

     Çukurova Üniversitesi Ç.Ü Tıp Fakültesi Balcalı Hastanesi'nde gerçekleştirilen operasyonda, 8 yaşındaki Ahmet Mattaoğulları, babasının karaciğerinden alınan bir parça ile yaşama döndü. 
     Ç.Ü Tıp Fakültesi Genel Cerrahi Anabilim Dalı Başkanı ve Organ Nakli Araştırma ve Uygulama Merkezi ÇORMER Müdür Yardımcısı Prof. Dr. Haluk Güntürk ve ekibi tarafından yapılan ameliyatta, Mehmet Mattaoğulları'nın karaciğerinden alınan bir parça oğluna nakledildi. 
     Prof. Dr. Güntürk, küçük Ahmet'e hastaneye başvurduğunda, metabolik nedenlere bağlı olan ve tıp dilinde ''Wilson'' olarak tanımlanan son dönem karaciğer hastalığı teşhisi koyduklarını söyledi. 
     Hastalığın hızlı ilerlediğini ve ilaçlı tedavisinin mümkün olmadığının anlaşıldığını belirten Güntürk, bu nedenle son çare olarak görülen karaciğer nakline başvurduklarını ifade ederek, şöyle konuştu 
     ''Genetik nedenlere de dayalı olan bu hastalıkta karaciğer transplantasyonları son derece olumlu sonuçlar veriyor. Bu tür ameliyatları 1998 yılından beri başarıyla gerçekleştiriyoruz. Hem canlı hem de kadavradan karaciğer nakillerinden başarılı sonuçlar alıyoruz.'' Güntürk, karaciğerin yapısı gereği kendini tamamlayabilen özelliğinin bulunduğunu, bu nedenle vericinin herhangi bir sağlık sorunu yaşamadığını ifade ederek, ''Hasta da fazla risk taşımadan kısa sürede ayağa kalkabiliyor'' dedi. 
     Güntürk, canlıdan karaciğer naklinde doku değil kan uyuşması ve birinci derecede akrabalık arandığını belirterek, küçük Ahmet'in de kan grubunun, babası ile uyumlu olması nedeniyle herhangi bir sorun yaşamadıklarını ve operasyonun son derce başarılı geçtiğini kaydetti. 
     
     BABANIN DUYGULARI 
     Hatay'ın İskenderun İlçesi'nde belediyede işçi olarak çalışan Mehmet Mattaoğulları, oğlunun rahatsızlığının yaklaşık 5 ay önce sarılık belirtileri ile aniden başladığını ve kısa sürede yatağa bağlı hale getirdiğini söyledi. 
     Balcalı Hastanesi'nde yapılan tetkiklerde, doktorların, kendisine karaciğer naklinden başka bir tedavi yönteminin bulunmadığını söylediklerini ifade eden Mehmet Mattaoğulları, şöyle konuştu 
     ''Doktorlar karaciğer transplantasyonundan söz ettiklerinde hiç düşünmeden eşimle birlikte bizden karaciğer alınabileceğini söyledik. Yapılan testler sonucunda benden alınmasına karar verildi. Oğlum için her şeyi yaparım.'' 
     





</TEXT>
</DOC>
