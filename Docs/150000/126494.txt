<DOC>
<DOCNO> 126494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/siyaset/siy04.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’a yapıştırılan iddiaların peşindeyiz 
</HEADLINE>
<TEXT>

ANAP’ta genel başkan adayı olan Lütfullah Kayalar, "Verilmeyecek hiçbir hesabı olmayan insanlarla, partimize yapıştırılan bazı iddiaların takipçisi olacağız" dedi 
     ANKARA Milliyet 

     Kongre tarihi yaklaşırken Ali Talip Özdemir’den sonra Lütfullah Kayalar da ANAP Genel Başkanlığı’na aday olduğunu resmen açıkladı. Kayalar, "Partimi istiyorum" diyerek değişim sözü verdi. 
     Genel merkezde kalabalık bir grup tarafından "Başbakan" sloganlarıyla karşılanan Kayalar, AKP’ye yüklendi. 
     Kayalar, AKP’yi dağınık, kararsız ve cesaretsiz politikalar uygulamakla itham ederek, "AKP kısa sürede hayal kırıklığı yarattı" dedi. Muhalefetin lokomotifinin ve başladığı yerin bundan sonra ANAP Genel Merkezi olacağını savunan Kayalar, Türkiye’nin köklü bir değişim yaşamak zorunda olduğunu savunarak, şöyle devam etti 
     
     Partililer hesap verecek 
     "Ülkede birinci büyük değişim dalgasını yaratan partimizde en kritik kongresinden başlayarak değişimi bütün ülkeye yayacağız. Gerçekten dürüst, verilmeyecek hiçbir hesabı olmayan insanlarla siyasette özlenen tadı yeniden yaşatacağız. Partimize yapıştırılan birtakım iddiaların takipçisi olacağız. Yeni ANAP iktidarında hiç kimse bu türden iddiaları gündeme getiremeyecek." 
     Özal fikriyatının yeniden gündeme taşınacağını söyleyen Kayalar, yeni MKYK’nın halkla iç içe olan gençlerden, hanımlardan, halen bu kurulda görev yapan başarılı siyasetçilerden ve ANAP’a ve Türkiye’ye unutulmaz hizmeti geçen kişilerden oluşacağını da sözlerine ekledi. 
     Özdemir ve Kayalar’ın dışında Işın Çelebi, Mustafa Taşar, Vehbi Dinçerler, Ahmet Özal, Ekrem Pakdemirli haftaya adaylık konusundaki görüşlerini dile getirecek. İzmir’de Perihan Genç ile iki kadın adayın daha genel merkeze adaylıkla ilgili bilgi verdikleri belirtildi. 
     Kongreden önce son kez aynı üyelerle toplanan ve yaklaşık 4 saat süren MKYK toplantısında Nesrin Nas ve Ömer Ertaş boşalan genel başkan yardımcılıklarına getirildi. Dolandırıcılıktan Antalya’da tutuklanan Samsun eski milletvekili ve MKYK üyesi Süleyman Yağcıoğlu ise kesin ihraç istemiyle disiplin kuruluna sevk edildi. Ayrıca toplantıda 1983’ten bu yana bakanlık, milletvekilliği, il başkanlığı, parti yöneticiliği ve üyelik yapmış eski ANAP’lıların partiye geri dönüşlerinin sağlanması için, çağrı yapılması kararlaştırıldı. Toplantıda 2003 bütçesi de onaylandı. 



 SİYASET 














</TEXT>
</DOC>
