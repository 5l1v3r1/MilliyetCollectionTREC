<DOC>
<DOCNO> 104466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur08.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Seçimin ertelenmesi Türkiye'nin lehine değil" 
</HEADLINE>
<TEXT>

     SP Genel Başkanı Recai Kutan, 3 Kasım'da yapılacak seçimlerin ertelenmesinin Türkiye'nin lehine olmayacağını söyledi. 
     SP Başkanlık Divanı, Genel Başkan Recai Kutan'ın başkanlığında saat 11.00'de toplandı. 
     Kutan, toplantı için SP Genel Merkezi'ne gelişinde, gazetecilerin sorularını yanıtladı. Recai Kutan, ''Tansu Çiller'in bir planından bahsediliyor. SP'nin verdiği bir gensoru önergesi vardı. Bu gensoru önergesinin görüşülmesi için TBMM'nin olağanüstü toplantıya çağrılması şeklinde bir formül gündeme geldi. Siz buna destek verir misiniz '' şeklindeki soruyu yanıtlarken, şunları kaydetti 
     ''Biz, bu gensoruyu henüz erken seçim kararı alınmadan önce Temmuz ayında vermiştik. Muhtemel bir erken seçime bu hükümetle gidilmemesi ve bu arada yapılmış olan büyük yanlışlıkların bir nevi hesabının sorulması maksadıyla vermiştik. Ancak şimdi anlaşılıyor ki bizim gensorumuz, bizim dışımızdaki bazı partiler tarafından kullanılmak isteniyor. Konuyu biz henüz yetkili kurullarımızda görüşmedik. Seçim kampanyaları başlamıştır. Dolayısıyla seçimin ertelenmesi, şu andaki görüşlerimize göre Türkiye'nin lehine değildir. Bu anlayış içerisinde bu konu, yetkili kurullarımızda gündeme geldiği takdirde oradan çıkacak karara göre birşey ifade edebilirim, şu an net olarak birşey ifade etmem mümkün değil.'' Kutan, Çiller'den bu konuyla ilgili bir öneri gelip gelmediğine ilişkin soru üzerine, böyle bir önerinin gelmediğini ifade etti. 
     ''Meclis'in olağanüstü toplanması için imza toplamayı düşünüyor musunuz '' sorusuna Kutan, şu yanıtı verdi 
     ''Hayır. Bundan önce yaptığım açıklamalarda ifade ettiğim gibi genel başkanlar seviyesinde veya yetkili kurullar seviyesinde bu konuda herhangi bir görüşme olmuş değil. Ancak milletvekilleri seviyesinde vaktiyle bize getirilmiş teklifler vardı. Hem bu hükümetin düşürülmesi hem de seçimin ertelenmesi hususunda. Biz, bu konu geldiğinde böyle bir teşebbüse destek vermeyeceğimizi ifade ettik, ancak resmi anlamda hiçbir görüşme yapılmamıştır.'' SP Genel Başkanı Kutan, ''Çiller'in başkanlığındaki bir hükümete destek verip veremeyeceklerine'' ilişkin soruyu yanıtlarken, düşünülen hükümetin icraat mı, seçim hükümeti mi olacağının belirlenmediğini, bütün bunlar belirlendikten sonra bir görüş ifade edebileceklerini kaydetti. Kutan, icraat hükümeti olması halinde de programın ne olacağını görmeleri gerektiğini söyledi. SP'nin dışındaki, Meclis'te temsil edilen tüm partilerin ''IMF'ci'' olduğunu savunan Kutan, ekonomiye ilişkin önerdikleri tedbirlerin alınmaması halinde Türkiye'nin ''çok daha derin bir batağa gömülme ihtimalinin'' bulunduğunu ileri sürdü. 
     





</TEXT>
</DOC>
