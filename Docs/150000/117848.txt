<DOC>
<DOCNO> 117848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur13.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih cinayetinde karar ''Müebbet ağır hapis...'' 
</HEADLINE>
<TEXT>

     İşadamı Üzeyir Garih cinayeti sanığı Yener Yermez, müebbet ağır hapis cezasına çarptırıldı. 
     Eyüp 2. Ağır Ceza Mahkemesi'ndeki duruşmada kararını açıklayan Mahkeme Heyeti, Yermez hakkında TCK'nın 450. maddesinin 7. ve 9. fıkraları uyarınca ''bir suçu hazırlamak, kolaylaştırmak, gizlemek veya delil ve emarelerini ortadan kaldırmak amacıyla taammüden adam öldürmek'' suçundan müebbet ağır hapis cezasına hükmetti. 
     Mahkeme, Yermez'i ayrıca, ''gasp'' suçunu düzenleyen TCK'nın 497 1. maddesi uyarınca da 15 yıl 1 gün ağır hapis cezasına çarptırdı. 
     İşadamı Üzeyir Garih cinayeti sanığı Yener Yermez'in müebbet ağır hapis cezasına çarptırıldığı duruşmada sanık ile avukatı savunma yapmadı. 
     Eyüp 2. Ağır Ceza Mahkemesi'ndeki duruşmaya, tutuklu sanık Yener Yermez getirildi. 
     Duruşmada esas hakkındaki savunması sorulan sanık avukatı Mustafa Yalçınkaya, daha önceki celselerde yaptıkları bir takım taleplerin mahkemece kabul edilmediğini belirterek, şöyle dedi 
     ''Müvekkilimin olay gününde bulunduğu yer ve birlikte olduğu kişiler konusunda dosyada birtakım isimler vardı. Bu kişilerin tanık olarak dinlenilmesini ve suçun açıklığa kavuşturulmasını istemiştik. Bunlar yapılmadan esas hakkındaki savunmalarımızı yapmayacağız.'' Sanık Yermez de, olay hakkındaki soruşturmanın genişletilmesini istediklerini hatırlatarak, ''Bunlar yerine getirilmedi. Bunları istemek benim yasal hakkımdır. Bu bakımdan haklarım mahkemece gerektiği şekilde nazara alınıp değerlendirilmemiştir. Bu nedenle esas savunmam yönünden avukatımın dediklerine ilave edecek birşeyim yok'' dedi. 
     Son sözü sorulan ve temyiz hakkı olduğu hatırlatılan Yermez, ''Temyizden ne bekleyebilirim ki Maalesef söyleyecek birşeyim yok'' diye konuştu. 
     
     KARAR 

     Kararda, sanığın, ''Silahlı gasp suçunu gizlemek, delil ile emaraleri ortadan kaldırmak için adam öldürmek'' suçundan dolayı, TCK'nın 450 7. ve 9. fıkraları gereği müebbet ağır hapis cezasına çarptırılmasına hükmedildi. 
     Yermez'in, silahlı gasp suçundan da TCK'nın 497 1. maddesi uyarınca, ''cürümde tekerrür'' başlıklı TCK'nın 81. maddesinin 1. ve 3. fıkraları da uygulanarak, 15 yıl 1 gün ağır hapis ile cezalandırılmasına karar verildi. 
     Sanık hakkında indirimi öngören TCK'nın 59. maddesinin uygulanmasına yer olmadığına hükmeden Mahkeme, ayrıca Yermez'in Kayseri 1. Ağır Ceza Mahkemesi'nden verilen hapis cezasından dolayı şartla tahliyesinin de ortadan kaldırılması için ilgili mahkemeye yazı gönderilmesini kararlaştırdı. 
     Mahkeme Heyeti, TCK'nın 73. maddesi gereği, Yermez'in 3 ay süreyle geceli gündüzlü olmak üzere tecrit edilmesine de karar verdi. 
     Bu arada, duruşmanın ardından gazetecilerin sorularını yanıtlayan sanık avukatı Mustafa Yalçınkaya, usuli işlemler yerine getirilmediği için esas hakkındaki savunmalarını yapmadıklarını anlatarak, müvekkilinin de susma hakkını kullandığını ifade etti. 
     Müvekkiline verilen cezada herhangi bir indirim yapılmadığını hatırlatan Yalçınkaya, bir soru üzerine, ''Yener bu cezayı hak etmediğini düşünüyor'' dedi. 
     İşadamı Üzeyir Garih'in 25 Ağustos 2001 tarihinde Eyüp Sultan Mezarlığı'nda bıçaklanarak öldürülmesinin ardından, Yener Yermez hakkında idam cezası istemiyle dava açılmıştı. 
     Yargılama aşamasında Cumhuriyet Savcısı tarafından verilen mütalaada, idam cezasının kaldırılması nedeniyle müebbet ağır hapis cezası talep edilmişti. Yermez'in yargılaması 9 Kasım 2001 Cuma günü başlamıştı. 
     
</TEXT>
</DOC>
