<DOC>
<DOCNO> 134355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur21.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Blinçsiz tilki avı, fare nüfusunu patlattı... 
</HEADLINE>
<TEXT>

     Başta siyanürlü yöntem olmak üzere bilinçsiz tilki katliamının, doğanın dengesini bozduğu ve fare popülasyonunda belirgin artış meydana geldiği bildirildi. 
     Verimli hububat alanlarına sahip Polatlı Ovası'nda bu yıl tarla faresi sayısındaki artış, çiftçileri endişelendirdi. İlçe Tarım Müdürlüğü, köy muhtarlıklarına gönderdiği yazıda, tarla farelerinin zararlarına dikkati çekerek, gerekli önlemlerin alınmasını istedi. 
     Tarım Müdürlüğü'nün yazısında, tarla faresiyle mücadelenin toplu yapılması gerektiği vurgulanarak, şunlar kaydedildi 
     ''Bir tarla faresi, 1 yıl içinde jenerasyonla 750 yavruya ulaşır. Bir defasında en çok 9, en az 6 yavru doğuran tarla faresi, 1 yılda 4-6 kez doğurur. Çok hızlı üreyen tarla faresinin ortalama ağırlığı 30-60 gramdır. Günde 25 gram yeşil, 15 gram kuru yem yer. 
     Üreticinin fare deliklerinin bulunduğu alana 1 gram zehir ve 50 gram buğday koymaları yeterlidir. Çok titiz olan fare, yuvasına girerken zehre bastığı ayağını silmek için yalanırken zehri de yemiş olur. Fare mücadelesinin toplu yapılması gerekmektedir.'' 
     
     TİLKİ SAYISI AZALINCA, FARE NÜFUSU ARTIYOR 
     İlçe Tarım Müdürü Ali Bozdilli, Polatlı'ya bağlı köylerde çok sayıda tarla faresi olduğunu tespit ettiklerini söyledi. Bu durumu dikkate alarak çiftçileri uyardıklarını bildiren Bozdilli, şöyle konuştu 
     ''Her tür mücadelede doğanın dengesinin korunması çok önemlidir. Tarla faresinin en büyük düşmanı tilkidir. Tilkilerin bilinçsizce avlanması sonucu tarla farelerine gün doğdu, nüfusları arttı. Bunun için zehirli ilaçla mücadele yapılmak zorunda kalındı. Çiftçilere uygun fiyata fare zehri satıyoruz. Bir tarla faresinin ömrü 3-4 yıldır ve 2-3 aylık olduğunda doğurgan olurlar.'' 
     





</TEXT>
</DOC>
