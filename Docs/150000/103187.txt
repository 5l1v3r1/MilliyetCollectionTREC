<DOC>
<DOCNO> 103187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo16.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi ile Hentbol'da yaşanan kriz çözülüyor 
</HEADLINE>
<TEXT>

     Üsküdar Belediyesi takımının, Bayanlar EHF Kupası ilk turunda, Kıbrıs Rum Kesimi'nin Latsia Lefkoşa takımıyla eşleşmesiyle doğan krizde çözüme yaklaşıldı. 
     Kıbrıs Rum Kesimi Hentbol Federasyonu Başkanı Haralambos Lottas'ın dün yaptığı ''Türk takımının Türk kontrolündeki Ledra Palas sınır kapısından girmesi durumunda maçı oynamayız'' biçimindeki açıklaması üzerine Hentbol Federasyonu Başkanı Günal Ensari, kendilerinin bu maçı oynamak istediklerini belirterek, ''Rakip ülke federasyonu nereden giriş yapmamızı isterse, biz buna uyarız'' dedi. 
     Ensari, federasyon olarak Avrupa Hentbol Federasyonu'na EHF Türk kontrolündeki Ledra Palas sınır kapısından giriş yapacaklarını tercihen bildirdiklerini vurgulayarak, şöyle konuştu 
     ''Bizim için Kuzey Kıbrıs Türk Cumhuriyeti'nden KKTC giriş yapma gibi bir zorunluluk yok. Biz yalnızca KKTC'ye destek olmak amacıyla böyle bir tercih yaptık. Ledra Palas'tan geçiş yasal ise oradan geçeriz, eğer bu yasal değilse, diğer ülke federasyonun istediği yerden giriş yapar, maçımızı oynarız. Bu konudaki kararı Dışişleri Bakanlığı sportif bir olay olması nedeniyle Gençlik ve Spor Genel Müdürlüğü'ne GSGM bıraktı. Biz de genel müdür yardımcımız Nuri Demirci ile konuştuk ve bu maçın yapılması için her şartın zorlanması kararını aldık. Aksi bir durumda Üsküdar Belediyesi Kulübü bu yıl dahil olmak üzere toplam 3 yıl Avrupa Kupası maçlarından men ve para cezası alır.'' 
     





</TEXT>
</DOC>
