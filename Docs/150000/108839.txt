<DOC>
<DOCNO> 108839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sondun02.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın karargahında 4 patlama... 
</HEADLINE>
<TEXT>

     Filistin Devlet Başkanı Yaser Arafat'ın Batı Şeria-Ramallah'taki karargahının büyük bölümünü yıkan İsrail ordusu zırhlı buldozerleri ve tankları, boğucu kuşatmayı günün ilk saatlerinde de sürdürdü. 
     Filistin Özerk Yönetimi kaynaklarına göre 10 binanın yıkıldığı karargahta dört büyük patlamanın daha duyulmasının ardından, Arafat'ın mahsur kaldığı birkaç odadan birinde açıklama yapan Filistin liderinin yardımcısı Nebil Ebu Rıdayne, tehlikenin sürdüğünü bildirdi ve acilen uluslararası müdahale istedi. 
     26 Filistinlinin İsrail güvenlik güçlerine teslim olmasına rağmen İsrail tarafı, intihar eylemleri ve terörle bağlantılı olabilecek, aranan 20 kişinin halen Arafat'ın yanında olduğunu bildirdi. 
     İsrail Savunma Bakanı Binyamin Ben Eliezer'in ''Arafat'a zarar gelmeyecek'' demesine rağmen, İsrail televizyonu ikinci kanalı, nihai amacın Arafat'ın iyice küçük bir noktaya hapsedilmesi ve sınırdışı imkanı yaratılması olduğunu ileri sürdü. 
     Arafat, Mart ayında İsrail ordusunun kuşatması altında burada mum ışığında dünyaya seslenmek zorunda kalmıştı. İsrail silahlı kuvvetlerinin dün başlayan Ramallah operasyonu, Mart'tan beri Arafat'ın karagahına yönelik üçüncü girişim. 
     Arafat, dün gün boyu, ölümcül kuşatmanın kaldırılması için Mısır Devlet Başkanı Hüsnü Mübarek, Ürdün Kralı Abdullah ve Suudi Arabistan Veliaht Prensi Abdullah ile görüştü. 
     Avrupa Birliği, Arafat'ı hapsetmenin terörle savaşa yararı olmayacağını bildirdi. 
     





</TEXT>
</DOC>
