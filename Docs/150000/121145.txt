<DOC>
<DOCNO> 121145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko36.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE Başkanı Yasağın kaldırılması bizi heyecanlandırmadı 
</HEADLINE>
<TEXT>

     Devlet İstatistik Enstitüsü DİE Başkanı Akif Bakır, Anayasa Mahkemesi'nin nüfus sayımlarında sokağa çıkma yasağının kaldırılması kararını değerlendirirken, ''Bunun iptal edilmesi biz çok heyecanlandırmadı'' dedi. 
     Bakır, Anayasa Mahkemesi'nin kararının ardından, bir kanun çıkarılırsa tekrar problemin hallolmuş olacağını kaydederken, ''Ama esas hedeflediğimiz bu değil'' diye konuştu. 
     Sokağa çıkma yasağının bundan önce de tartışılır hale geldiğini hatırlatan Enstitü Başkanı, bu nedenle konu üzerinde zaten çalışmaya başladıklarını açıkladı. 
     Sokağa çıkma yasağının kaldırılmasının nüfus sayımının yapılmasını tehdit etmeyeceğini kaydeden Bakır, ''ancak tedbirlerin çok iyi alınması, hukuki bir takım düzenlemelerin yerine getirilmesi, diğer kuruluşlarla iyi bir koordinasyon içerisinde çalışılması kaydı şartıyla'' şeklinde konuştu. 
     
     MERNİS'İN SAYIMA ETKİSİ 
     Merkezi Nüfus İdaresi Sistemleri MERNİS projesinin 2010 yılına kadar tamamlanabilmesi durumunda, bunun sayımda kullanılıp kullanılamayacağı sorusunu da Bakır, sokağa çıkma yasağı uygulanmadan sayım yapılabilmesi için gerekli şeylerden birinin, MERNİS sisteminin, ikametgaha dayalı olarak düzenlenmesi olduğunu ifade etti. 
     Bunun dışında dijital haritalara dayalı olarak yerleşim yerlerinin belirlenmesi gibi çalışmaların da yapılması gerektiğini hatırlatan Bakır, bunları bir araya getirerek, iyi bir kayıt sistemi oluşturarak bir nüfus sayımı yapabilmenin mümkün olduğunu, ancak bunun çok büyük ihtimalle bir günden daha uzun sürede gerçekleştirilebileceğini vurguladı. 
     
     YASAĞIN KALKMASI VE SAYIM YÖNTEMİ 
     Bu arada sokağa çıkma yasağının kaldırılmasının, sayımın yöntemi üzerinde değişikler getireceğini de söyleyen Bakır, şöyle devam etti 
     ''Yani de facto sayımdan çok büyük ihtimalle ikametgaha dayalı nüfus sayımı yöntemine geçersiniz. Zaten bizim üzerinde çalıştığımız böyle bir sistem söz konusu idi. Yani Anayasa Mahkemesi bunu iptal etmiş olsa da olmasa da biz öyle bir şeyi hedefliyorduk.'' Sayım konusunda bir çok bileşen bulunduğunu, İçişleri Bakanlığı ile çok iyi koordinasyon içinde çalışılması gerektiğini anlatan Bakır, ''Çünkü onları ilgilendiren epeyce tarafları var. Bu bağlamda gerekirse bir takım yasal düzenlemeler de yapmak gerekir'' dedi. 
     Tekrar sokağa çıkma yasağı uygulanması için bir kanun hazırlanmasını isteyip istemeyecekleri yönündeki soru üzerine ise Bakır, ''Yok, şu anda onu henüz düşünmüş değiliz. Bizi bunun iptal edilmesi çok heyecanlandırmadı'' diye konuştu. 
     
     2010'A VAKİT VAR 
     Nüfus sayımının yapılacağı 2010 yılına kadar önümüzdeki epey vakit olduğunu, altyapıyı tamamlanabilirse, sokağa çıkma yasağı olmadan ikametgaha dayalı bir sayım sistemine geçilebileceğini belirten Bakır, bu durumda sokağa çıkma yasağı için bir kanun çıkarılmasına gerek duyulmayabileceğini, ancak konunun önümüzdeki günlerde netleşeceğini sözlerine ekledi. 
     





</TEXT>
</DOC>
