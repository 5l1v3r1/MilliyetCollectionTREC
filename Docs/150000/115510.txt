<DOC>
<DOCNO> 115510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/ekonomi/eko01.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doluca gurmelere’ savaş açtı 
</HEADLINE>
<TEXT>

Doluca Şarapları’nın yöneticisi Sibel Kutman, şarabı "pahalı ve yüksek statülü kişilerin içkisi" gibi gösteren gurmelere karşı mücadele verdiklerini söyledi 
     ŞULE YÜCEBIYIK 

     Eskiden şarap denince akla köprü altı sarhoşları gelirdi. Bu imajı yıktık. Şimdi şarap denince, akla yüksek statü, listeler, kurallar ve gurmeler geliyor. Şimdi de bunu yıkmak için uğraşıyoruz." 
     Bu sözler, Türkiye’nin köklü şarap üreticilerinden Doluca’nın Pazarlama Müdürü Sibel Kutman’a ait. 
     Son yıllarda şarabın artan popülaritesinin tüketime yansımamasından yakınan Kutman bunun sorumlusunu da "şarabı yüksek statülü kişilerin içkisi" olarak sunan gurmeler olarak gösteriyor. 
     
     İnsanlar çekiniyor 
     Kutman’a göre "Şarap dostları kulüpleri, nasıl içilir ne ile içilir dersleri, pahalı markalara düzülen methiyeler" şarabı halktan koparıyor. 
     "İnsanlar yanlış yaparım korkusuyla restoranda bile şarap ısmarlamaya çekiniyor. Oysa, şarap içmenin kuralı yoktur. Bu bir damak zevki işidir" diyen Kutman, bu ön yargıları yıkmak için çaba sarfettiklerini söyledi. Kutman, şarap tüketiminin önündeki bir başka engelin de, yüksek vergiler olduğunu ifade etti. Yüzde 46’lık yüksek vergi oranının, şarabı pahalı bir ürün haline getirdiğine dikkat çeken Kutman, "Yan sanayii olmadığı için mantarından etiketine kadar herşeyi ithal etmek zorundayız. Bunlar fiyata yansıyor" dedi. 
     Batıda 60 litre olan kişi başına yıllık tüketimin Türkiye’de sadece bir litre olduğunu belirten Kutman "Aslında tüketici ilgili. İmaj ve fiyat meselesini halledersek şarap esas patlamasını yapacak" diye konuştu. 
     
     
Tekel kalkınca yabancılar akın edecek’      Sibel Kutman, dünyanın en büyük içki üreticilerinin Türk pazarına yatırım yapmak için planları olduğunu, Tekel’in özelleşmesi halinde birkaç milyar dolarlık yabancı sermayenin geleceğini öne sürdü. Aralarında Seagram, Allied Domeq, Pernadricard gibi dev üreticilerinin "Türkiye planlarını" hazır tuttuğunu söyleyen Kutman, "Yerli üreticileri de yanlarına alarak büyük yatırımlar planlıyorlar. Bir kısmıyla biz de görüştük. Başta şarap her türlü içkiyi üretmek istiyorlar. Türkiye’nin iklimi her cins içkinin üretimine uygun" dedi. 
     



 EKONOMİ 















</TEXT>
</DOC>
