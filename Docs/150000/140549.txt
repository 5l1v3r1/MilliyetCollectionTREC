<DOC>
<DOCNO> 140549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko28.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici Hakları Derneği Yeni elektrik tarifesi haksızlık 
</HEADLINE>
<TEXT>

     Tüketici Hakları Derneği Genel Başkanı Turhan Çakar, her ilde ayrı elektrik fiyat tarifesi uygulaması ile elektrik bedelini ödeyenin cezalandırılacağını, ülke, sanayi, hizmet sektörü ve özellikle geri kalmış yoksul bölgeler ile tüketicilerin bir kaosa doğru sürükleneceğini iddia etti. 
     Çakar, Tüketici Hakları Derneği Genel Merkezi'nde, bölgesel tarifeyle, elektrik fiyatlarında illere göre yapılması planlanan fiyatlandırma uygulaması konusunda basın toplantısı düzenledi. 
     Türkiye'de 70 yıldan beri uygulanan ''tek fiyat tarifesi''ni kaldırarak, ''il bazında fiyat tarifesi''ne geçmeyi öngören uygulamayı eleştiren Çakar, bu uygulama ile Doğu ve Güneydoğu Anadolu illerindeki bir tüketicinin gerek konutta, gerek sanayide, gerekse hizmet sektöründe elektriği, ''bugünkü fiyattan yüzde 136'ya varan oranlardan daha pahalıya tüketeceğini'' söyledi. 
     Uygulamanın kaçak elektrik kullanımını çoğaltacağını, bölgelerarası eşitsizlik, adaletsizlik ve dengesizliğin artacağını savunan Çakar, şöyle devam etti 
     ''Elektrik, temel bir kamu hizmetidir. Elektriğin kullandırılması ve fiyatlandırılmasında tüm dünyada ve daha önce de ülkemizde olduğu gibi kamu yararı anlayışı ön plana alınmalıdır. Ancak ne yazık ki elektrikte kamu anlayışı terk edilmeye başlanmıştır. 
     Elektriğin rekabete açılması yaklaşımı ve her ilde ayrı bir fiyat tarifesi uygulanmasına gitmek gibi yanlış uygulama sonucunda, kullandığı elektriğin bedelini ödeyen tüketicilerin cezalandırılması ve farklı fiyat tarifeleri nedeniyle Anayasa'nın eşitlik ilkesi, tüketici hakları ve insan hakları çiğnenmiş olacaktır'' 
     
     TARİFE UYGULAMASI... 
     Gelişmiş ve gelişmekte olan pek çok ülkede, maliyetler farklı olmasına rağmen ''tek tarife'' uygulandığını ifade eden Çakar, Türkiye'nin de ''gelir ile orantılı'' tarifeye geçmesi gerektiğini vurguladı. 
     Her ilde ayrı elektrik tarifesi uygulamasından vazgeçilmesi gerektiğini söyleyen Çakar, öncelikle yeni enerji santralleri ve yatırımları yerine, mevcut enerji alt yapısının ve santrallerinin iyileştirilmesini sağlanması gerektiğini belirtti. 
     ''Elektrikten alınan KDV oranının indirilmesi, yapılan tüm pahalı ve alım garantili enerji anlaşmalarının yeniden gözden geçirilmesi gerektiğini'' söyleyen Çakar, ''Genel olarak sanayide ve konutlarda enerji tasarrufunu sağlayacak uygulamaları içeren 'enerji tasarruf ve verimlilik kanunu' çıkarılmalıdır'' dedi. 
     Çakar, Enerji Piyasası Düzenleme Kurulu EPDK tarafından bu uygulamanın kaldırılmaması durumunda, dernek olarak, uygulamanın iptal edilmesi için dava açacaklarını bildirdi. 
     Çakar, bir soru üzerine de elektrikle ilgili uygulamalarda ''çeşitli yolsuzluklar ve oyunlar'' olduğunu iddia ederek, 1980 yılı öncesinde uygulanan sosyal politikaların tekrardan gözden geçirilerek uygulanmasını istediklerini ve ülkenin kendi ucuz ve kaliteli enerji kaynaklarını kullanması gerektiğini söyledi. 
     





</TEXT>
</DOC>
