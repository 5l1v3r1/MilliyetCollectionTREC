<DOC>
<DOCNO> 123509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sondun11.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'ta muhtemelen hiç hayat olmadı... 
</HEADLINE>
<TEXT>

     ABD'nin Ulusal Havacılık ve Uzay Dairesi NASA'nın 2001 Mars Odyssey uzay aracının son verilerine göre, Dünya gezegeninin ''komşusu'' Mars'ta uzun dönemli yaşam muhtemelen hiçbir evrede olmadı. 
     Bilim adamları, Mars gezegeninde hiçbir zaman okyanusların olmadığına dikkati çekerek, gezegene 3,6 milyar yıl önce bardaktan boşalırcasına kaynar derecede yağmur yağdığını, ancak yağış süresinin hayat oluşması için yeterli olmadığını açıkladılar. 
     Science dergisinde yayınlanan habere göre, ABD'nin Colorado Üniversitesi'nde yapılan araştırma sonucunda, Mars'a 3,6 milyar yıl önce su içeren gök taşlarının ve bunlarla birlikte kaynar derecede yağmur yağdığı ortaya çıktı. Bundan dolayı Mars'ta hayat olma olasılığının tahmin edilenden çok daha düşük olduğunu belirten bilim adamları, Mars'ın kuru ve soğuk bir gezgen olduğu görüşünü savundu. 
     Bilim adamı Owen B. Toon, Mars'taki kraterlerin en az 25'inin 100 ila 240 kilometre çapındaki göktaşları tarafından oluşturulduğunu belirtti. Göktaşlarının 2000 derecelik sıcak bir basınç dalgasına neden olduğunu söyleyen Toon, milyonlarca ton ağırlığındaki kaya tozunun ve erimiş buzun atmosfere savrulduğunu kaydetti. Buzun sıcak yağmur olarak gezegene geri döndüğünü ifade eden Toon, bu dönemin yaşam oluşması için yeterince uzun olmadığını söyledi. 
     Yapılan araştırma, Mars yüzeyindeki şekillerin oluşumu konusunda açıklama getirmesi bakımından önemli olarak değerlendirilirken, bazı bilim adamları, yüzeydeki suların volkanik faaliyetler nedeniyle oluşmuş olabileceğine dikkati çekerek, bu suların içinde mikroskobik yaşamın olabileceğini kaydettiler. 
     
     ABD JEOFİZİK TOPLANTISI 

     San Francisco kentinde Amerikan Jeofizik Birliği sonbahar toplantılarında, Mars Odyssey'in son bulgularına ilişkin sunulan bildirilerde, ''Gezegenin, milyarlarca yıldır donuk durumu dışında bir evrim geçirmemiş gözüktüğü'' görüşünün ağırlık kazandığı belirtiliyor. 
     Arizona-Tempe Eyalet Üniversitesi'nden astrofizikçi Philip Christensen, ''Mars'ta az da olsa su kütleleri olabilir. Ama bunun işlevi çok az olabilir, gezegen her zaman donmuş gözüküyor'' görüşünü aktardı. 
     Tucson'daki Arizona Üniversitesi'nden William Boynton da, 2001 Mars Odyssey aracı gezegen yörüngesine 1 yıl önce girdiğinden beri toplanan verilerde, Mars'ın yüzeyinde çok geniş ölçüde buz bulunduğunu ama bunun geçmiş evrelerde yaşam oluşturduğuna ilişkin henüz hiçbir kanıt bulunmadığını bildirdi. 
     
     MARMARA'NIN 10 KATI 

     Mars'ta ''çok su bulunduğunu'' hatırlatan astrofizikçi Boynton, kızıl gezegen Mars'ın bazı bölümlerindeki toprağın yüzde 70'e varan oranda su içerdiğini belirtti. 
     Son verilere göre Dünya ölçüsüne göre, Mars'ta çok az su bulunuyor. Gezegen, tahminen toplam Michigan Gölü kadar, yani 10 adet Marmara Denizi kadar su içeriyor. 
     Mars Odyssey'den önce gezegen üzerinde görev yapan Mars Global surveyor aracından da sağlanan verilerle, çapı Dünyanınkinin yarısı olan Mars yüzeyinde donmuş suya 46 santim derinde dahi rastlandığına dikkat çekiliyor. Tüm bunlar, ''kalıcı yaşam belirtisi vermekten uzak.'' Mars için bilgi internette NASA Mars Odyssey http mars.jpl.nasa.gov odyssey sitesinden izlenebiliyor. 
     





</TEXT>
</DOC>
