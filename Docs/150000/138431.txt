<DOC>
<DOCNO> 138431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sonspo07.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Maç ertelenmedi, Malatyaspor İstanbul'a otobüsle geliyor 
</HEADLINE>
<TEXT>

     Malatyaspor Kulübü Başkanı Hikmet Tanrıverdi, Galatasaray ile İstanbul'a yarın yapacakları lig maçının ertelenmesi talebinin reddedilmesi nedeniyle Futbol Federasyonu yetkililerine tepkide bulundu. 
     Olumsuz hava koşulları nedeniyle İstanbul'a uçakla gelemeyecekleri için federasyona erteleme talebinde bulunduklarını, ancak kabul edilmediğini belirten Hikmet Tanrıverdi, Malatyaspor kafilesinin otobüsle İstanbul'a gelmek için yolda olduğunu söyledi. 
     Büyük bir risk altında takımlarının yolculuk yaptığını vurgulayan Tanrıverdi, ''Takımımız şu anda yolda, buz üstünde 20 saati aşkın bir yolculukla İstanbul'a ulaşacak'' dedi. 
     
     ''ÇİFTE STANDART UYGULANIYOR'' 

     Futbol Federasyonu'nun çifte standart uyguladığını ileri süren Tanrıverdi, ''Bizi bu olumsuz hava koşullarında büyük bir risk altında İstanbul'a gelmeye zorladılar. Aynı şartlar Galatasaray için sözkonusu olsaydı ve maç Malatya'da oynansaydı acaba Galatasaray'ı Malatya'ya gönderme gücü bulabilirler miydi '' dedi. 
     Tanrıverdi, şöyle konuştu 
     ''Dün federasyon yetkilileriyle görüşmeler yaptık, ama mutlaka İstanbul'a gelmemiz gerektiğini söylediler. Bizi böyle bir risk altında İstanbul'a gelmeye zorladılar. Sadece hükmen mağlup olacağımızı bilseydik, İstanbul'a gelmezdik. Ama, artı puanın silinmesi ve yayıncı kuruluşla yapılan sözleşme gereği mecburen yola çıkarak takımımızı büyük bir riske attık.'' 
     
     ''HER DURUMDA YARINKİ MAÇI OYNAMAK İSTİYORUZ'' 

     Zor koşullar altında İstanbul'a ulaşmaya çalıştıklarını ifade eden Tanrıverdi, İstanbul'a ulaştıktan sonra, yarın eğer maç olumsuz hava koşulları nedeniyle ertelenirse buna tepki göstereceklerini söyledi. 
     Tanrıverdi, ''Biz bu şartlar altında yola çıktık, geliyoruz. İstanbul'a geldiğimizde 'kar yağıyor' diye yarınki maçı ertelerlerse, ona da tepki gösteririz. Her durumda yarınki maçın oynanmasını istiyoruz'' diye konuştu. 
     
</TEXT>
</DOC>
