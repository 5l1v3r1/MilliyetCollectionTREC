<DOC>
<DOCNO> 145769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo05.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özdemir Nihat, İlhan, Emre ve Okan en büyük kozlarımız... 
</HEADLINE>
<TEXT>

     Futbol Federasyonu Milli Takımlar Sorumlusu Selami Özdemir, 12. Avrupa Futbol Şampiyonası 7. Eleme Grubu'nda puantaj ve fikstür olarak avantajlı olduklarını belirterek, ''İngiltere maçı 'Final' değil. Puan veya puanlar alıp, grupta avantajımızı sürdürmek istiyoruz'' dedi. 
     Selami Özdemir, yaptığı açıklamada, İngiltere ile yalnızca puan maçı yapacaklarını, ''final'' demek için daha erken olduğunu vurgulayarak, ''Bütün amacımız bizi Avrupa Şampiyonası'na götürecek avantajlı skoru almak. Ayrıca bizim favori gösterilmemiz yanlış. Bu maç İngiltere'de oynanıyor. Favori yok, 3 ihtimal olabilir. İyi mücadele edip, teknik üstünlüğümüzü sahaya yansıtırsak, iyi bir skor alırız. Bu kadro bunu başaracak güçtedir'' diye konuştu. 
     
     ''HEDEFİMİZ YİNE İLKLERİ GERÇEKLEŞTİRMEK'' 

     Özdemir, İngiltere ile uzun bir aradan sonra karşılaşacaklarını vurgulayarak, ''Yükselişte olduğumuz son 12 yıllık dönemde İngiltere ile şimdi ilk kez karşılaşıyoruz. Hep ilkleri gerçekleştirdik. Umarım İngiltere'den, ilk golümüzü atıp, ilk galibiyetimizi alarak döneriz'' dedi. 
     Dünyanın güçlü takımlarına karşı iyi sonuçlar aldıklarını anlatan Özdemir, şöyle devam etti 
     ''Dünya Kupası'nda karşılaştığımız takımlar, güçlü Avrupa takımlarını yenerek oraya geldi. Fransa ve Danimarka'nın grubundan Senegal, Rusya ve Belçika grubundan da Japonya çıktı. Biz dünyadaki güçlü takımlara karşı iyi neticeler aldık. İtalya ve İspanya'yı yenen Güney Kore'yi kendi sahasında mağlup ettik. Gerek Avrupa'da gerek dünyada iyi takımlara karşı iyi futbol oynamışızdır. Ümit ediyorum ki İngiltere'de de iyi futbol oynayacağız.'' 
     
     ''BAŞKAN, PRİMİ KAPTANLARLA BELİRLER'' 

     Özdemir, İngiltere ile yapacakları milli maçın priminin henüz netlik kazanmadığını söyledi. 
     Federasyonun belli bir bütçesi olduğunu dile getiren Özdemir, ''Biz maçtan önce hiçbir zaman prim söylemedik. Yönetim kurulumuz prim konusunda başkana yetki verdi. Bütçeye göre bizim kazanacağımız artıları futbolculara devamlı aksettirdik. Başkan, maçtan sonra takım kaptanlarıyla görüşür, prim belirlenir'' diye konuştu. 
     
     ''NİHAT, EMRE BELÖZOĞLU, İLHAN VE OKAN FORMDA'' 

     Nihat, İlhan, Emre Belözoğlu ve Okan'ın milli takımın şu andaki en formda oyuncuları olduğunu vurgulayan Özdemir, ''Bu futbolcuların İngiltere'ye karşı en büyük kozlarımız olacağına inanıyorum'' dedi. 
     Özdemir, özellikle Nihat'ın İspanya'da takımını kurtaran goller attığını, Emre Belözoğlu'nun da orta alanda oynamasına karşın golcü özellikleri bulunduğunu kaydetti. 
     Hakan Şükür'ün, yeniden sağlığına kavuşup milli takıma gelmesinin kendilerini umutlandırdığını ifade eden Özdemir, ''Hakan, Türk futbolunun yetiştirdiği en iyi golcülerinden bir tanesi. Türk futboluna çok büyük katkıları var. İnşallah bu hafta form tutar, İngiltere karşısında istediğimiz futbolu oynar ve yüzümüzü yine güldürür'' dedi. 
     
     ''TÜRK SEYİRCİSİ HERYERE GİDER'' 

     Türkiye'nin şu anda 1 maç fazlası ve 5 puan farkla grupta lider olduğunu hatırlatan Özdemir, İngiltere'nin kendi sahasında yapacağı maçı lehine çevirmek için her türlü avantajı kullanmasının doğal olduğunu söyledi. 
     İngizlizler'in, maçı kuzeydeki Sunderland'a aldıklarını ifade eden Özdemir, şöyle devam etti 
     ''Oraya Türk seyircisinin gelmeyeceğini sanıyorlardı. Ama 4 bin 500 biletin tamamı satıldı. Türk seyircisi her zaman her yere gider. Onlar seyirci avantajını da kullanacaklar. İngiliz seyircisi, mağlup da olsa galip de olsa takımlarını 90 dakika müthiş bir şekilde destekliyor. 12. adam gibi takımlarını devamlı motive ediyorlar. Ama bir kale arkasında bizim taraftarlarımız olacak ve bize moral verecek. Biz de çıkıp her şartta oynayacağız. Aleyhimize bir olayla karşılaşacağımızı sanmıyorum.'' Sunderland Light Stadı'nda seyircilerin sahaya çok yakın olduğunu ve tezahüratların çok hissedildiğini anlatan Özdemir, dünyanın her yerinde önemli maçlar oynamış deneyimli futbolcularının bundan fazla etkilenmeyeceğini söyledi. 
     
     ''UEFA, DEVLET GÜVENCESİ ALMIŞ'' 

     Özdemir, kendilerinin devlet güvencesi talep etmediğini de ifade ederek, ''UEFA, Türkiye ve İngiltere'nin durumlarına bakarak, devlet güvencesini almış'' dedi. 
     Güvenlik konusunda sorun olacağını sanmadığını belirten Özdemir, sözlerini şöyle tamamladı 
     ''Görüşmelerimiz devam ediyor. Bir hafta İngiltere'deyiz. Gelişmeleri izleyeceğiz. Her ülkenin halkı 'savaşa hayır' diyor. İstemedikleri, ellerinde olmayan bir savaş. Medya açısından savaş daha ön planda olduğu için gündemde futbol gölgeye düştü. Hem ekonomik hem de yaşam tarzı olarak bütün dünyada bir tedirginlik var. Umarım bu futbol müsabakasında hem İngiliz hem de Türk taraftarları zevk alırlar.'' 



     




</TEXT>
</DOC>
