<DOC>
<DOCNO> 108770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/guncel/gun04.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütünleşmeye imamlar engel 
</HEADLINE>
<TEXT>

Göttingen Üniversitesi’nden Prof. Tibi, Diyanet’in Almanya’daki 2 bin 400 imamının entegrasyona engel teşkil ettiğini söyledi 
     ELİF KORAP İstanbul 

     Göttingen Üniversitesi profesörlerinden Bassam Tibi, Türkiye’nin AB’ye girebilmesi için "Avrupa İslamı modeli"ni benimsemesi gerektiğini söyledi. 
     "Türkiye, Avrupa ile İslam arasında köprü olsun" diyen Tibi, Avrupa islamı kavramını "Politikadan ayrılmayı kabul eden, bireysel hakları benimseyen ve sivil topluma izin veren bir İslam" diye tanımladı. 
     İstanbul Bilgi Üniversitesi, Konrad Adenauer Vakfı ve KÖPRÜ tarafından Goethe Enstitüsü’nde düzenlenen, "Almanya ve Türkiye’de İslam ve İslamcılık" konulu forumda konuşan Prof. Dr. Tibi, Türkiye’nin Avrupa’ya, İslamiyetin, laikliğin ve demokrasinin karşıtı olmadığını kanıtlaması gerektiğini belirtti. 
     Tibi, "Türkiye’de İslamcılarla, Kemalistler arasında bir savaş var. Çünkü, İslamcılar, laikliği din karşıtlığı olarak algılıyor. İslam ile laiklik birbirinin karşıtı değildir. Geleceğini AB’de görmek istiyorsa Türkiye, politikacılara baskı yapmak yerine Avrupa halklarını buna ikna etmelidir. Bunu başardığı takdirde 10 yıl içerisinde AB üyesi olacaktır" diye konuştu. 
     
     İslamcılık politik görüş 
     İslam ve İslamcılık kavramlarının farklı anlamlar taşıdığına dikkat çeken Prof. Tibi, "İslamla diyalog kuralım. İslamcılığa karşı ise kendimizi savunalım. Çünkü İslamcılık bir meydan okuma hatta bir tehdit olabilir. İslamcılık, şeriat düzenini savunuyor" dedi. 
     İslamın bir inanç, ahlak ve yaşam biçimi, İslamcılığın ise politik bir görüş olduğunu belirten Tibi, 11 Eylül’den sonra dünyanın gözlerini Müslümanlığa diktiğinin altını çizdi. 
     
İslamcılar, Almanya’da örgütleniyor      Prof. Dr. Bassam Tibi Avrupa’daki İslamcıların konumu üzerine de şunları belirtti 
     "Terörizm Usame Bin Ladin’den önce vardı. Çok çeşitli fundamentalistler var. İslamcı fundamentalistler de bunlardan biri. Almanya’da fundamentalistlerin geldiği düşünülüyor. Oysa İslamcı fundemantalistler, Türkiye’de değil, Almanya’da örgütleniyor. Bunlar AB yolunda Türkiye’nin önünde bir engeldir." 
     Almanya’da yaşayan Türkler’in politikayla ilgilerinin olmadığını kaydeden Tibi, İslamın sözcüsü olarak ortaya çıkanların da Avrupa İslamı kavramını benimsemediklerini öne sürdü. Almanya’daki 2 bin 400 camiye Diyanet tarafından atanan imamların hiçbirinin Avrupa İslamı düşüncesini benimsemediğini, bunun da entegrasyona engel olduğunu kaydeden Tibi, "Entegre olmanın dinden çıkmak olduğu zannediliyor" dedi. 
     



 GÜNCEL 

















</TEXT>
</DOC>
