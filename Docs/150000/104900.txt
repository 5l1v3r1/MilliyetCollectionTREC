<DOC>
<DOCNO> 104900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/ekonomi/eko09.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kefili sevindiren karar Yargıtay’dan geldi 
</HEADLINE>
<TEXT>

Kira sözleşmesinde arkadaşına kefil olan vatandaş, miktarı belli olmayan bir sorumluluk altına girmesi durumunda sorumlu tutulamayacak 
     Yargıtay 13’ncü Hukuk Dairesi, arkadaşının kiraladığı ev için kefil olan yurttaşın, sorumlu olduğu miktarın kontratta yazılı olarak belirtilmesi gerektiğini, aksi takdirde bu sorumluluğun hukuken geçersiz olacağını bildirdi. 
     Daire, oybirliğiyle aldığı kararla, bu durumdaki kefil hakkında açılan kira alacağı ve "hor kullanım bedeli" davasının reddedilmesi gerektiğini kararlaştırdı. 
     
     Kefil dava açtı 
     Hakan Kışlal isimli yurttaş, ev kiralayan arkadaşına kefil oldu, ancak bir süre sonra kiranın ödenmemesinden yakınan ev sahibi Mustafa Balaban, icraya verdiği Kışlal’dan 250 milyon lira aldı. Bunun üzerine Kışlal, ödediği 250 milyonu geri alabilmek amacıyla Ankara 1’nci Asliye Hukuk Mahkemesi’nde dava açtı. Ev sahibi Balaban da karşı dava açarak, kira parasından sorumlu olduğunu savunduğu Kışlal’dan, kira alacağı ve "hor kullanım bedeli" olarak faizi hariç olmak üzere 750 milyon talep etti. Ankara 1’nci Asliye Hukuk Mahkemesi, kefilin talebi yerine ev sahibinin açtığı karşı davayı kabul ederek dosyayı karara bağladı. Davacı ve karşı davalı Hakan Kışlal’ın avukatının dosyayı temyiz etmesi üzerine konu Yargıtay’a taşındı. 
     Kefilleri sevindiren 13’ncü Hukuk Dairesi kararı şöyle 
     "Dava, Kefalet Borçlar Yasası 483’ncü maddesinde belirtilen adi kefalet niteliğindedir. Aynı yasaya göre kefaletin geçerli olabilmesi için yazılı olması ve belli bir miktarı içermesi şarttır. Yasa maddesine aykırı olacak şekilde verilen taahhütler hukuken geçersizdir. Kefil, miktarı önceden belli olmayan hor kullanım zararından sorumlu tutulamaz." 
     



 EKONOMİ 






















</TEXT>
</DOC>
