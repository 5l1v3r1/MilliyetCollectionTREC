<DOC>
<DOCNO> 133945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur19.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlardan oturma eylemi... 
</HEADLINE>
<TEXT>

     KESK üyesi kamu çalışanları, memur maşlarına yapılacak zammın sendikaların talepleri doğrultusunda belirlenmesi ve zorunlu tasarrufların ödenmesi için işyerleri ile İstanbul İl Milli Eğitim Müdürlüğü önünde oturma eylemi yaptı. 
     İstanbul'da SSK Okmeydanı, Taksim Eğitim ve Araştırma, İstanbul Üniversitesi İÜ Cerrahpaşa Tıp Fakültesi ve İÜ Çapa Tıp Fakültesi hastanelerinde çalışan KESK üyesi memurlar, işyerleri önü ve yemekhanelerde toplanarak, yaklaşık 1 saat süren oturma eylemi gerçekleştirdi. 
     Eğitim, Bilim ve Kültür Emekçileri Sendikası Eğitim-Sen İstanbul Şubeleri üyesi bir grup da saat 14.00'te, İl Milli Eğitim Müdürlüğü önünde toplandı. 
     İstanbul 2 No'lu Şube Başkanı Hasan Toprak'ın, KESK tarafından hazırlanan ortak basın açıklamasını okumasının ardından, ''Nemalar hakkımız, söke söke alırız'', ''yoksulluk, yolsuzluk düzenine son'' sloganları atan grup, bir süre oturma eylemi yaptı. 
     Bu arada KESK Genel Merkezi'nden yapılan yazılı açıklamaya göre, Türkiye genelinde işyerlerinde yapılan oturma eylemleri sırasında, ortak basın açıklaması okundu. 
     Açıklamada, Zorunlu Tasarruf Fonu'nda biriken ana para ve nemaların bir defada ödenmesi gerektiği belirtilerek, hükümetin, zorunlu tasarruf geri ödeme takvimi eleştirildi. 
     Hükümetin Ocak ayında memur maaşlarına yaklaşık yüzde 5 zam yaptığı kaydedilen açıklamada, 2003'ün geri kalan döneminde memur maaşlarına yüzde 7 zam yapma hazırlığı olduğu ifade edildi. 
     Memur maaşlarına yapılacak zammın sendikaların talepleri doğrultusunda belirlenmesi gerektiği vurgulanan açıklamada, şöyle denildi 
     ''KESK, yüzde 7'lik sefalet zammını ve nema ödemelerinin 5 yıla yayılmasını kabul etmeyecektir. Bunu yetkili bakanlarla yaptığımız tüm görüşmelerde belirttik ve 2 milyon kamu emekçisinin taleplerini ilettik. Hükümet, 2003 bütçesine ilişkin taleplerimizi dikkate almadığı takdirde, demokratik tepkimizle karşılaşacaktır.'' 
     





</TEXT>
</DOC>
