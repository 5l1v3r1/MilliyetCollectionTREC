<DOC>
<DOCNO> 102814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/guncel/agun.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilirkişiler diken üstünde 
</HEADLINE>
<TEXT>
Orta hasar raporu baskıyla alındı 
Avcılar’da orta hasarlı raporu alınan binanın çökmesinin ardından tartışmalar alevlendi. Deprem bölgesinde mülk sahiplerinin rapor için bilirkişilere baskı yaptığı ortaya çıktı 
     İSTANBUL Milliyet 

     Mimarlar Odası İstanbul Şube Sekreteri Bülent Tuna, deprem bölgelerinde yapılarla ilgili incelemelerde görevli bilirkişilerin yoğun baskılarla karşılaştığını öne sürerek, "Bazen meslektaşlarımızın değişik isteklere göre yorum yaptıklarını gördük" dedi. Avcılar’da, Marmara depremi sonrası ağır hasarlı raporu verilerek yıkımı kararlaştırılan, ancak alınan orta hasarlı raporu üzerine yıkımı durdurulan 7 katlı boş binanın, önceki akşam şiddetli yağışın da etkisiyle kısmen çökmesi üzerine başlayan tartışmalar sürüyor. 
     
     Hasarlı binanın tamiri çok zor 
     Deprem bölgelerindeki binaların mülk sahipleri arasında, hasarlı da olsa ayakta durması nedeniyle mülkiyet sorunlarının aşılamadığını anlatan Tuna, Avcılar’da 4 katlı olması gerekirken 8 katlı inşa edilen ve depremde zarar gören binalarda bile tadilat yapıldığını bildirdi. Tuna, "Hasarlı binalar tamir göremez diye bir şey yok. Ancak bu zor bir iştir ve çok para gerektirir" dedi. 
     
     Hukuki sorumluluğu var 
     Avcılar’da çöken binanın, mülk sahiplerinin ısrarı sonucunda kaldığını, ağır hasar raporunun da mal sahiplerinin baskısıyla orta hasara çevrildiğini ileri süren Tuna, deprem bölgelerinde devletin, yüksek katlı fakat hasarlı olan yıkılmamış binalarda oturulmasına ister istemez izin verdiğini anlattı. İstanbul Barosu Genel Sekreteri Ali Saydı, raporlarda adı geçen bilirkişilerin hukuki ve cezai sorumlulukları olduğunu belirterek, "Görevlerini, yerine getirmemekten, ihmalen ya da kasten sorumludurlar. Savcılık fark ederse hakkında işlem başlatır" diye konuştu. 
     



 GÜNCEL 

















</TEXT>
</DOC>
