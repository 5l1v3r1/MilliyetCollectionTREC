<DOC>
<DOCNO> 128330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo07.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor Antalya'da... 
</HEADLINE>
<TEXT>

     İkinci Futbol Ligi A Kategorisi takımlarından Yimpaş Yozgatspor, tesislerindeki ilk dönem kamp çalışmasını tamamlayarak, Antalya'nın Manavgat İlçesi'ne gitti. Erzurumspor'dan transfer edilen ve 1.5 yıllık sözleşme imzalanan kaleci Armağan'ın Manavgat kampına katılacağı kaydedildi. 
     Yimpaş Yozgatspor Teknik Direktörü Uğur Tütüneker, kendi tesislerinde yaptıkları kısa dönem kamp programında, futbolcuların tatil döneminde aldıkları fazla kiloları verip rehavetlerini üzerlerinden atmalarına yönelik çalışmalar yaptıklarını söyledi. 
     Tütüneker, Manavgat kampında ağır bir program uygulayacaklarını belirterek, ''15 gün sürecek olan bu kampımız sırasında, orada kampta bulunan takımlarla hazırlık maçları da yapacağız. Bu kamp, lig maratonundaki başarımız için çok önemli'' diye konuştu. 
     Öte yandan kulüp başkanı Tevfik Çankaya da 1.5 yıllık sözleşme imzaladıkları kaleci Armağan'ın kampa doğrudan katılacağını söyledi. Çankaya, ''Kadromuza 2 futbolcu daha dahil edeceğiz. Bu futbolcularla görüşmelerimiz sürüyor. Bunun dışında 2 gurbetçi futbolcu da Manavgat kampımıza denenmek üzere katılacaklar'' dedi. 
     





</TEXT>
</DOC>
