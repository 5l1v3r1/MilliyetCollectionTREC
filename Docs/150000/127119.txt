<DOC>
<DOCNO> 127119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur39.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da genç bir çift işsizlik nedeniyle intihara kalkıştı 
</HEADLINE>
<TEXT>

     Antalya'da işsizlik yüzünden otel odasında eşiyle birlikte ilaç içerek intihara kalkışan genç mühendisin hayati tehlikeyi atlattığı bildirildi. 
     A.A muhabirinin aldığı bilgiye göre, 6 ay önce Antalya'ya taşınan ve dün gece yerleştikleri Güllük Ring Oteli'ndeki odalarında intihar girişiminde bulunan elektronik mühendisi Alper Vural ile eşi diş hekimi Ulvin Akkök Vural'ın tedavisi, Akdeniz Tıp Fakültesi Hastanesi'nde sürdürülüyor. 
     Ulvin Akkök Vural'ın İstanbul'da bulunan annesini arayarak intihar edeceklerini söylemesi ve annenin durumu Antalya polisine bildirmesi üzerine kurtarılan Ulvin Akkök Vural'ın kısa sürede bilinci açılırken, eşi Alper Vural, yoğun bakım servisinde tedavi altına alınmıştı. 
     Mühendis Alper Vural'ın hayati tehlikeyi atlattığı ve tedavisinin halen yoğum bakım servisinde sürdürüldüğü bildirildi. 
     Genç kadının polise verdiği ifadede, mesleği olan diş hekimliğini yapmadığını belirtirken, evin geçimini sağlayan elektronik mühendisi eşi Alper Vural'ın da aylardır iş bulamadığını, bu nedenle bunalıma girdiklerini söylediği öğrenildi. 
     Psikiyatrik tedavide kullanılan bir ilacı içerek intihara kalkışırken kurtarılan çiftin yakınlarının da olay üzerine Antalya'ya geldikleri bildirildi. 
     





</TEXT>
</DOC>
