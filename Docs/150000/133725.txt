<DOC>
<DOCNO> 133725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur18.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay, eksi 20 derecede yazlık çadırlar kurdu 
</HEADLINE>
<TEXT>

     Pülümür'de depremzedeler geceyi ısının eksi 20 dereceye kadar düştüğü için, Kızılay'ın çadırları yerine tek katlı binalarda, kömürlüklerde geçirmek zorunda kaldı. 
     Kar üzerine kurulan çadırlarda geceyi geçirmenin olanaksız olduğunu belirten depremzedeler, Kızılay'ın yazlık tipi çadır göndermesine tepki gösterdi. Zor bir gece geçirdiklerini anlatan depremzedelerden Saime Aksakallı, Biz yiyecek, içeçek değil, kutup tipi çadır, konteyner istiyoruz. Depremden kurtulduk, soğuktan öleceğiz. Hiç eksi 20 derecede çadırda yaşanır mı '' diye konuştu. 
     İlçede, depremde en fazla hasarın meydana geldiği Meydanlar Mahallesi'nde, özellikle, 1992 yılında yaşanan depremin ardından yapılan afet konutlarında yaşayan vatandaşlar, geceyi akraba ve komşularının yanında geçirdiler. 
     Sabah kendilerine dağıtılan çorbayı içen depremzedeler, çadırkentte henüz seyyar bir tuvalet olmaması nedeniyle sıkıntı yaşadıklarını söylediler. Deprem konutlarında yaşayan Özlem Demir, geceyi akrabalarının yanında geçirdiklerini, üç ailenin aynı evde kaldığını belirterek, Bebeklerimiz var. Kalacak sıcak bir yer istiyoruz'' diye konuştu. 
     Cihan Yıldıran adlı vatandaş da ısınma problemi yaşandığı için çadırları kullanmadıklarını belirterek, Kar üstünde kurulan ve yazlık tip olan çadırların buraya yanlışlıkla getirilmiş olması lazım. Bu çadırlarda soba yaksak da ısınamayız. Kış süresince komşu ve akrabalarımıza yük olmak da istemiyoruz'' diye konuştu. 
     
     KONTEYNER VE KIŞLIK ÇADIRLAR GELİYOR 

     Vatandaşların yakınmaları üzerine bir açıklama yapan Tunceli Valisi Mustafa Erkal, Bayındırlık ve İskan Bakanı Zeki Ergezen ile görüştüm. 150 konteyner gönderecek. Yetmezse takviye edilecek. Ayrıca, kurulan çadırlar yazlık tipi olduğu için 161 adet soğuk iklim şartlarına uygun çadır yola çıkarıldı. Ayrıca, deprem sonrası hasar tesbit çalışmaları başlatıldı. Pülümür merkezde 3, köylerde 4 ayrı ekip çalışıyor. Bir ekip de Tunceli'nin Nazimiye ilçesinde görevlendirildi'' diye konuştu. Erkal, ilk etapta 30 adet kış tipi büyük çadır kurulacağını,ihtiyaç duyulması halinde sayının artırılacağını belirtti. 
     Pülümür Belediye Başkanı Mesut Coşkun, çadırkentin bulunduğu Meydanlar Mahallesi ne ilk olarak 40 konteynır kurulacağını söyledi. Coşkun, ısınma sorunu yüzünden evleri hasar gören Pülümürlülerin çadırlara yerleşmediklerini, ısınma probleminin, gelen konteynerlerle çözüleceğini bildirdi. Coşkun, köylere de 200 çadır gönderildiğini belirtti. 
     
</TEXT>
</DOC>
