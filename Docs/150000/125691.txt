<DOC>
<DOCNO> 125691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur06.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Katillerin bulunacağına inanmıyorum" 
</HEADLINE>
<TEXT>

     Uğradığı silahlı saldırı sonucunda dün gece hayatını kaybeden Dr. Necip Hablemitoğlu'nun kayınpederi Ahmet Menteş, katillerin bulunacağına inanmadığını söyledi. 
     Menteş, Hablemitoğlu'nun evinin önünde basın mensuplarına açıklamalarda bulundu. 
     Ülkenin çok güzide bir evladını kaybettiğini ifade eden Menteş, ''Hepimizin başı sağolsun ama en çok acıyı biz çekeceğiz. Bu acıya nasıl dayanacağız bilemiyorum'' dedi. 
     ''Olay yerine gelip anlı şanlı boy gösteren politikacıların, siyasilerin emniyet mensuplarının olayın sorumlularını bulmalarını'' dileyen Menteş, böylece biraz rahat edeceklerini ancak katillerin bulunacağına inanmadığını söyledi. 
     Menteş, ''Eğer bulunsaydı Uğur Mumcu'nun, Muammer Aksoy'un ve onun gibi değerli kişilerin katilleri bulunurdu. Bulunmayacak hiç ümidim yok'' diye konuştu. 
     ''Tehditler kimden geliyordu '' sorusu üzerine, bunu bilmediğini, kızının ve damadının kendisinin üzmemek için anlatmadıklarını kaydetti. 
     Hablemitoğlu'nun takip edildiğini ve profesyonel kişilerce ekip çalışmasıyla bu olayın gerçekleştirildiğine inandığını ifade eden Menteş, ''Devlete yazıklar olsun. Böyle bir güzide evladını koruyamadı'' dedi. 
     Menteş, olay yerine çok sayıda politikacı geldiğini ancak onları görmek istemediğini dile getirerek, ''Bazılarına benim şu anda gücüm olsa sizi vururum dedim. Fevri davrandım, belki bana yakışmayan şeyler söyledim ama içimdeki duygularımı yansıttım. Damadını kaybeden bir insan nasıl davranırsa öyle davrandım'' diye konuştu. 
     Hablemitoğlu'nun eşinin ve çocuklarının durumunun sorulması üzerine de Menteş, onların, durumun vehametinin henüz farkında olmadığını, ilerleyen günlerde bu acıyı daha yoğun hissedeceklerini söyledi. 
     Bu arada Hablemitoğlu'nun öğrencileri, gruplar halinde evine gelerek, başsağlığı dileğinde bulunuyorlar. 
     





</TEXT>
</DOC>
