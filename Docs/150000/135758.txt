<DOC>
<DOCNO> 135758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo22.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Bulut Yunanistan'dan ayrılıp, İngiltere'ye gitmek istiyorum. 
</HEADLINE>
<TEXT>

     Yunanistan'ın Panionios futbol takımında oynayan Erol Bulut, sezon sonunda sözleşmesinin bittiğini belirterek, ''Hedefim buradan ayrılıp, İngiltere'ye gitmek'' dedi. 
     Erol Bulut, Atina'da Türk gazetecilere yaptığı açıklamada, Yunanistan'da Panionios'un ligde iyi durumda olduğunu ve Avrupa Şampiyonlar Ligi'ne katılma şansı bulunduğunu ifade ederek, ''Ben takımın yıldız oyuncularındanım. Burada beni herkes çok seviyor. Geldiğimden beri Türk olduğum için hiçbir kötü tavırla karşılaşmadım. Yabancılık çekmedim. Ancak şu anda Yunanistan Ligi'nde maddi kriz var. Futbolculardan ücretlerinin indirilmesi isteniyor. Ben sezon sonunda her açıdan çok profesyonel bir lig olan İngiltere'ye gitmek istiyorum. Şu anda bazı teklifler var'' diye konuştu. 
     Yunanistan Ligi'nin Türkiye'deki lige benzediğini anlatan Erol Bulut, şöyle devam etti 
     ''Burada zengin başkanlar kulüplere para veriyor. Yunanistan Ligi Avrupa'da Türkiye Ligi'nden biraz daha önde gidiyor. Yunan takımları Avrupa kupalarında daha başarılı sonuçlar alıyor. Burada hakemler, büyük takımların tarafını tutuyor. Bazen sizi raydan çıkarabiliyorlar.'' 
     
     MİLLİ TAKIM KONUSU 
     Erol, uzun süre Ümit Milli Takım'da forma giydiğini, ancak daha sonra A Milli Takım'da forma şansı bulamadığını vurgulayarak, '' A Milli Takım'da neden oynamadığımı bilmiyorum. Teknik direktörlere sormak lazım'' dedi. 
     Dubai kampı kadrosuna alındığı için çok sevindiğini kaydeden Erol, ''Ancak kamp iptal olunca gidemedik. Zaten kulüp başkanı da federasyondan önemli lig maçımız olduğu için affımı istemiş. Ben başkana kızdım, ama iptal olunca rahatladım. Hedefim Avrupa Şampiyonası finallerinde milli formayı giymek'' diye konuştu. 
     
     ''FENERBAHÇE STAR SEVİYOR'' 
     Erol Bulut, eski takımı Fenerbahçe'yi yakından izlediğini ifade ederek, ''Fenerbahçe'de star oyuncu transferi yapma hastalığı var. Ortega geldi de ne yaptı Lorant'a yaptığını bir Türk futbolcu yapsa 10 dakika kulüpte kalamazdı'' dedi. 
     Fenerbahçe'de teknik sorumlu Oğuz Çetin'in işinin çok zor olduğunu dile getiren Erol, şunları söyledi 
     ''Fenerbahçe'de antrenörler niye tutunamıyorlar, bilemiyorum. Herhalde yönetimle ilgili birşey. Her zaman baskı oluyor. Yönetimin Oğuz Çetin'in arkasında durması lazım. Fenerbahçe'nin yeni transferlerini de biliyorum. Ancak bu takımda başarılı olmak çok zordur. Çünkü taraftar ve yönetim baskısı vardır.'' Lejyoner oyuncu, futbol yaşamındaki tek yanlışı Adanaspor'a giderek yaptığını ve hala bu kulüple alacağı yüzünden mahkemelik olduğunu kaydetti. 
     Şu anda 28 yaşında olduğunu vurgulayan Erol, 36 yaşına dek futbol oynamak istediğini sözlerine ekledi. 

     
</TEXT>
</DOC>
