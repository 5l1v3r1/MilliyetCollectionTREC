<DOC>
<DOCNO> 142152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/spor/spo03.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BİZ KAZANALIM YETER 
</HEADLINE>
<TEXT>

Fenerbahçe maçında özlenen Galatasaray’ın ortaya çıktığını söyleyen Teknik Direktör Fatih Terim, Beşiktaş’ın kaybetmesinden çok, kendi yapacakları maçlara baktıklarını ifade etti 
     ERHAN TELLİ 

     Numaralar önemli değil’ 
     HAFTALIK olağan basın toplantısında Fenerbahçe maçına ve geleceğe yönelik açıklamalar yapan Galatasaray Teknik Direktörü Fatih Terim, derbide özlenen Cim - Bom’un ortaya çıktığını söyledi. Sistemlerde numaraların pek önemli olmadığını vurgulayan Terim, Fenerbahçe maçının ikinci yarısında defansif bir düşüncesinin de olmadığını vurguladı, "Takımımı hiçbir zaman geri çekmem. Beni İtalya’ya kabul ettiren de atağı seven, ileride basan bir futbol oynatmamdı" dedi. 
     
     Formayı oyuncu alır’ 
     ÜMİT Karan’a forma vermediği eleştirilerine de karşı çıkan Cim - Bom çalıştırıcısı, "Oyuncu benden formayı kendisi alır" ifadesini kullandı. Terim, Beşiktaş ile aralarında üç puan farkın kaldığının hatırlatılması üzerine şunları söyledi "Biz kendi maçlarımızı kazanalım, rakibimizin maçlarına sonra bakarız. Puan olarak Beşiktaş’a yaklaşmamız sevindirici ve bizim için moral kaynağı. Ama Beşiktaş ile yapacağımız maça kadar durumlar değişmiş olabilir." 
     
     Olaylar her yerde’ 
     LİGLERDEKİ olayların birkaç şahıs ya da kurumun çabasıyla düzelmeyeceğini vurgulayan Terim, "Sadece derbilerde bu olayların konuşulması yanlış. Televizyonda benzer olayları ikinci, üçüncü liglerde, amatör maçlarda, hatta salonlarda bile görüyoruz" diye konuştu. Fenerbahçe çalıştırıcısı Oğuz Çetin’e de destek veren Fatih hoca şunları söyledi "Direncini korumalı ve doğru bildiği yolda devam etmeli. Çünkü bunların altından kalkabilecek kapasitededir." 
     
Hayırlı ziyaret      Galatasaraylılar İstanbul Üniversitesi Tıp Fakültesi’nde tedavi gören lösemi hastası çocukları ziyaret etti, onlara hediye dağıttı. Onkoloji Enstitüsü’ne giden Hasan, Ümit Davala, kaleci Mondragon, Ergün, Ayhan ve Xavier, tedavi gören çocuklara moral verirken, palyaçolar da hastaları eğlendirdi. Lösemili minikler futbolcularla bol bol hatıra fotoğrafı çektirdi. 
     
Üç Aslan onay verdi      FENERBAHÇE galibiyetinin üç kahramanı Ümit Karan, Volkan ve Cihan, Fatih Terim’i destekleyen açıklamalar yaptı. Ümit, hocasının kendisiyle konuştuğunu ve bu performansının yetmeyeceğini söylediğini belirtti, "Önemli bir maçtı, iki gol atmak güzeldi" dedi. Volkan ise, "Kendime güven geldikten sonra rahatladım. İleride nasıl bir performans sergileyeceğimi hep birlikte göreceğiz" diye konuştu. Yedekliğin ardından forma bulan Cihan da, "öHiçbir futbolcunun kapris yapıp küsmeye hakkı yok" yorumunu yaptı. 
     
Terim dikkat çekti      EROL DEMİRKOL 

     GALATASARAY Teknik Direktörü Fatih Terim, dün akşam yapılan çalışma öncesinde oyuncularıyla bir toplantı yaptı, Fenerbahçe maçının havasından kurtulmaları gerektiğini hatırlattı. Terim, "Açıkçası bu maçtan sonra rahatlamaya ihtiyacınız vardı. Ama artık bu karşılaşma geride kaldı. İleriye bakmaları lazım" dedi. Öte yandan PAF takımıyla yapılan taktik maçını A takım 4-0 kazandı. Goller Arif 3 ve Ümit Karan’dan geldi. 
     
Mondragon’a bir haller oldu      GEÇEN sezon Galatasaray’ın en iyisi olarak gösterilen Mondragon, ligin ilk yarısındaki Fenerbahçe maçında 6 gol birden yiyip, şok yaratmıştı. Ancak bu karşılaşma, Kolombiyalı file bekçisini toparladı. Sarı - Kırmızılı kaleci, o günden bu yana oynanan 11 karşılaşmada sadece 6 gol yedi ve takımının zirveye yakınlaşmasında önemli rol oynadı. 
     



 SPOR 






















</TEXT>
</DOC>
