<DOC>
<DOCNO> 143732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur26.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Türkiye'ye destek mesajı geldi... 
</HEADLINE>
<TEXT>

     Türkiye'ye Irak savaşı nedeniyle ekonomik yardımda bulunup bulunmayacağı tartışılan ABD, Türkiye'nin IMF ve Dünya Bankası ile sürdürdüğü ekonomik politikaları, kendisi uygulamaya devam ettiği sürece, desteklemeye devam edeceğini açıkladı. 
     ABD'nin Ankara Büyükelçiliği'nden yapılan yazılı açıklamada, Türkiye'nin son iki yılda ekonomisini istikrara kavuşturma ve yeniden yapılandırma yönünde etkileyici bir ilerleme kaydettiği, bunun olumlu sonuçların alınmaya başladığı vurgulandı. 
     Bu politika çerçevesinin Türkiye'nin ekonomisini daha esnek ve büyümeye daha yatkın hale getirdiği ifade edilen açıklamada, şöyle denildi 
     "Türk hükümetinin IMF ile birlikte çalışarak güçlü ekonomik politikaları uygulama yolundaki sözlerine ve bu yöndeki uygulamaların devam edeceğine güveniyoruz. Bu program, eğer tam olarak yerine getirilirse, Türkiye ekonomisinin daha da güçlenmesini sağlayacaktır. ABD hükümeti Türkiye'nin IMF ve Dünya Bankası programlarını destekledi ve Türkiye güçlü ekonomik politikaları uygulamaya devam ettiği sürece de bu desteği sürdürecek." 
     
</TEXT>
</DOC>
