<DOC>
<DOCNO> 123925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun23.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi "Türkiye'ye ayrımcılık yapıldığı doğru değil" 
</HEADLINE>
<TEXT>

     AB Komisyonu Başkanı Romano Prodi, Türkiye ile tam üyelik müzakerelerinin başlamasından önce AB Komisyonu'nun görüş ve değerlendirmesinin alınmasının bir koşul olarak belirlendiğini, Türkiye'ye ayırımcılık yapılmadığını söyledi. 
     Kopenhag zirvesi öncesinde Brüksel'de bir basın toplantısı düzenleyen Prodi'ye ilk sorular Türkiye konusunda geldi. 
     Prodi, soruları yanıtlamadan önce yaptığı konuşmada, AB Dönem Başkanı Danimarka'nın, Kopenhag'da, Türkiye konusunda bir ortak tavır ve uzlaşma önerisi sunacağını anlattı ve komisyonun tavrında değişiklik olmadığını bildirdi. 
     Prodi, ''Komisyon, atılan adımlar nedeniyle Türk hükümetini kutlamaktadır. Bu şekilde, cesaretlendirici bir tavır sürdürüyoruz. Türkiye'ye, Kopenhag kriterlerine saygı göstermesi için destek vereceğiz. Uygulamayı ve Kopenhag kriterlerinin tam olarak yerine getirildiğini görmemiz gerekiyor'' dedi. 
     Romano Prodi, BM tarafından Kıbrıs'ta taraflara sunulan yeni çözüm planını desteklediklerini, bunun ''tarihi bir şans'' olduğunu, planın ''mükemmel bir temel'' oluşturduğunu anlatarak, çözüm olmasa dahi Kıbrıs Rum kesiminin üyeliğine yeşil ışık yakılacağını, ancak AB'nin, birleşmiş bir adayı bünyesinde görmeyi tercih ettiğini söyledi. 
     Fransa ve Almanya'nın Türkiye konusunda sundukları ortak öneri hakkında düşünceleri sorulan Prodi, ''Karar Kopenhag'da alınacak. Bizim komisyon olarak görevimiz durum analizidir. Bizi sadece Kopenhag kriterleri ilgilendirir'' dedi. 
     Prodi, ''Türkler, Romanya ve Bulgaristan gibi diğer bazı adaylarla müzakereler başlatılırken Kopenhag kriterlerinin tamamlanmasının istenmediğini, ayırımcılık olduğunu söylüyorlar'' diyen bir gazeteciye, şu yanıtı verdi 
     ''Bu doğru değil. Hiç doğru değil. Bulgaristan ve Romanya'nın Kopenhag kriterlerini yerine getirdiklerine emin olunca bu ülkelerle müzakereleri başlattık. Hepsi bu.'' Prodi, ''Kopenhag'da Türkiye'ye tarih verilmesi halinde komisyonun itibar kaybedip kaybetmeyeceğinin'' sorulması üzerine, ''Karar ne olursa olsun komisyon güç kaybetmez. Benim elim kolum bağlı değil. Fransız-Alman önerisi 2005 tarihinden söz ederken, önce komisyon değerlendirmesinin inceleneceği koşulunu getiriyor. Komisyon değerlendirmesi koşul kalacak'' dedi. 
     





</TEXT>
</DOC>
