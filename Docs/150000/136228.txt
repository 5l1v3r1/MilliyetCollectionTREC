<DOC>
<DOCNO> 136228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur16.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı ''Konunun özüne ilişkin fikir ayrılığı yok'' 
</HEADLINE>
<TEXT>

     Dışişleri Bakanı Yaşar Yakış, NATO'da devam eden sorunun aslında Türkiye'nin savunmasıyla ilgili değil, Irak'a olası bir harekatın zamanlamasıyla ilgili olduğunu belirterek, ''Zamanlama açısından bazı ülkelerin sorunları var, bu endişeler giderildiği takdirde, bunların da Türkiye ve ABD'nin savunduğu hatta geleceğini tahmin ediyorum'' diye konuştu. 
     Dışişleri Bakanı Yakış, Dışişleri Bakanlığı'nda gazetecilerin Brüksel'de devam eden NATO Konseyi toplantısına ilişkin soruları yanıtladı. 
     Fransa'nın sessizlik sürecini bozma kararına ilişkin bir soru üzerine Yakış, şunları söyledi 
     ''Türkiye'nin savunması veto edilmedi. Veto edilen böyle bir harekata şu anda girişilmesi doğru mu, yoksa BM kararı mı beklenmeli. Yani, bir savaş halinde Türkiye'ye destekleyelim mi desteklemeyelim mi meselesi değil bu.'' Yakış, Fransa'nın sessizlik sürecini bozma kararına kadar yaşanan gelişmeleri özetleyerek NATO Konsey toplantısının bitmesinin ardından Türkiye'nin Daimi Temsilcisi Büyükelçi Ahmet Üzümcü'den bilgi alacağını kaydetti. 
     Sorunun NATO'nun geleceği açısından öneminin sorulması üzerine Yakış, şunları kaydetti 
     ''Bu sıkıntı aşılır çünkü konunun özüne ilişkin bir fikir ayrılığı yok. Zamanlama açısından bazı ülkelerin sorunları var. Bu ülkelerin endişeleri giderildiği takdirde Türkiye ve ABD'nin savunduğu hatta geleceklerini tahmin ediyorum.'' 
     
</TEXT>
</DOC>
