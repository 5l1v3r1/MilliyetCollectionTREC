<DOC>
<DOCNO> 103938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/spor/aspo.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ARİF OLAN ANLAR 2 - 0 
</HEADLINE>
<TEXT>

Galatasaray’ın usta ve emektar yıldızı iki mükemmel golüyle, Bursaspor önünde takımını sırtladı, forvete yeni isimler katan teknik kadro ve yönetime anlamlı bir mesaj yolladı 
     BURSASPOR dişli bir rakipti. Cim - Bom saha avantajıyla oyuna fırtına gibi girdi, ancak karşısındaki Timsah dişini gösterdi. Sarı-Kırmızılı defansın hatalarıyla maç hep dengede gitti. Bu dengeyi bozan isim ise Arif oldu. Ligin formda ismi sol çaprazdan vurduğu mükemmel aşırtma vuruşla Kelemen’i avladı, takımını rahatlattı. 
     İKİNCİ 45 dakikada Bursaspor temposunu düşürmedi. Ama rakibin direnişini yine Arif kırdı. Felipe’nin bıraktığı topu şutlayan Arif, Kelemen’in büyük hatasıyla ağları ikinci kez havalandırdı. Bursaspor herşeye rağmen disiplinini bozmadı, hatta güçlü rakibinden daha fazla pozisyona girdi, atamadı. Murat’ın frikiği direkte patladı. 
     
"Yüzde 99’u kaçar "      MAÇIN 40. dakikasında mükemmel bir aşırtmayla fileleri havalandıran Arif, golü çarpıcı bir açıklamayla yorumladı. Yıldız futbolcu, "Oradan yüz tane vursan 99’u dışarı gider. Belki bir tanesi gol olur. İşte bu o bir taneydi. Bilinçli vurdum gol olacağı tuttu" dedi. 
     
ARİF ERDEM Krallığı çok sevdi      Üç haftadır takımını kurtaran adam oldu. İlk golü inanılmaz bir vuruştu. Her gol pozisyonunda vardı. Ayrıca müthiş mücadele etti. Takımının en faydalı oyuncularından birisiydi. Rakip savunmayı çok yordu. Ümit Karan ile iyi anlaştı. Orta sahasına destek oldu. Sürekli gol kokladı. Üç puanın başaktörüydü. 
     
Hakan Ünsal geliyor      GALATASARAY’IN Blackburn Rovers Kulübü’nden geri aldığı Hakan Ünsal bugün İstanbul’a gelerek sözleşme imzalayacak. Yıllık bir milyon dolar alacak olan tecrübeli futbolcunun, iki yıllık anlaşma yapacağı açıklandı. 
     
Tribünlerin dostluğu      GALATASARAY-Bursaspor maçında, Fair - Play adına alkışlanacak tablolar sergilendi. İki takımın taraftarları, polis kontrolü olmadan eski açık tribünde birlikte oturdu. Karşılaşma öncesinde de takımlar tribünleri tek tek gezdi. 
     
Rekora doğru      BURSASPOR’U yenerek sahasında üst üste 20. maçını kazanan Galatasaray rekora adım adım yaklaşıyor. Sarı - Kırmızılılar’ın, Fenerbahçe’nin 23 maçlık serisine ulaşabilmesi için sadece üç maç kaldı. Cim - Bom sahasında dört galibiyet daha elde ederse rekorun yeni sahibi olacak. 
     
Kadroda revizyon      İKİ haftadır ilk onbirde görev alan Berkant ve Sarr, Fatih Terim tarafından Bursaspor maçında kulübeye çekildi. Tecrübeli hoca ilk onbirde bu oyuncuların yerine Kaptan Bülent ve Ayhan’a forma verdi. 
     
Fatih Terim bereketi      FATİH Terim’in Galatasaray’a dönmesiyle birlikte Ali Sami Yen Stadı da her hafta full dolmaya başladı. Samsun karşılaşmasından sonra Bursa sınavını 21 bin 100 biletli taraftar izledi. 
     
Hasan Şaş’a sevgi seli      SARI - Kırmızılı taraftarlar yıldız oyuncu Hasan Şaş’a maç öncesinde büyük ilgi gösterdiler. Hasan’ı tribünlere çağıran taraftarlar, Galatasaray’dan ayrılmaması yolunda tezahüratlar yaptılar. 
     
Müftüoğlu’ndan sevecen yönetim      HAKEM Kuddusi Müftüoğlu başarılı bir maç yönetti. Pozisyonlara hep yakındı. Kararlarında objektif davrandı. Sahada otoritesini hiç kaybetmeyen sevecenlik içindeydi. Deplasman takımını gereksiz kartlarla oyundan soğutmadı. Tek tartışılacak kararı ilk yarıda bir hava topu mücadelesinde Galatasaraylı Vedat’ın, Murat Sözkesen’e arkadan yaptığı harekete penaltı çalabilirdi. 
     
Tedbirler artırıldı      SAMSUNSPOR maçında Fenerbahçeli bir taraftarın bıçakla sahaya girmesinin ardından dünkü karşılaşmada güvenlik önlemleri artırıldı. Tribünlerin önünde ikişer metre aralıkla emniyet güçleri görev yaptı. 
     
Gençler lider      BAŞKENT temsilcisi, Diyarbakırspor’u deplasmanda 4 - 1 yenerek, ligde zirveye çıktı. Teknik Direktör Ersun Yanal’ın takımı bu kez farklı galibiyete penaltıdan Thomas’ın ve Youla’nın 3 golleriyle ulaştı. Youla son 16 dakikada attığı üç golle maça damgasını vurdu. Diğer karşılaşmalarda Ankaragücü, Elazığspor’u 3 - 1, Denizlispor da Malatyaspor’u 1 - 0 mağlup etti. 
     



 SPOR 

























</TEXT>
</DOC>
