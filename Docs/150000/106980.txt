<DOC>
<DOCNO> 106980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun40.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya 11 eylül kurbanlarını andı 
</HEADLINE>
<TEXT>

     ABD'ye düzenlenen 11 Eylül saldırılarının kurbanları Afganistan'dan İngiltere'ye dünyanın dört bir yanında düzenlenen törenlerle anıldı. 
     Dünyanın her bir yanındaki kentlerde, ilk uçağın Dünya Ticaret Merkezi'ne çarptığı dakikada kurbanların anısına saygı duruşunda bulunuldu, ABD elçilikleri önünde mumlar yakıldı, elçiliklere çiçekler bırakıldı. 
     Fransa'nın başkenti Paris'te, kurbanların anısına gökyüzüne projektörlerle iki ışık demeti gönderildi. İtalya'daki Pisa kulesine "Kuleden Kulelere. 11 Eylül 2002. Hatıra, dayanışma ve barış" yazılı beyaz bir pankart asıldı. 
     İngiltere'de, Saint Paul katedralinin kubbesinden kurbanlar için beyaz güller atıldı. 
     11 Eylül'den sonra ABD'nin operasyon düzenlediği Afganistan'da da saldırı kurbanları, ABD elçiliğinde düzenlenen törenle hatırlandı. 
     Irak'a saldırı konusunda ABD hükümetiyle çatışan liderler bile ABD ile dayanışma içinde olduklarını açıkladılar. 
     Avrupa Birliği liderleri de saldırılardan duydukları üzüntüleri bildirdiler ve ABD ile omuz omuza olacaklarını belirttiler. 
     Irak'ta ise resmi El İktisadi gazetesi ön sayfasına Dünya Ticaret Merkezi'nin saldırı anındaki büyük bir fotoğrafını bastı ve altına "Allah'ın verdiği ceza" yazdı. 
     Filistin ve İsrail liderleri de saldırıları kınadılar. Kudüs'teki anma töreninde İsrail Başbakanı Ariel Şaron, Yaser Arafat'ın Filistin yönetimini terörizmin destekleyicileri arasına kattı. 
     





</TEXT>
</DOC>
