<DOC>
<DOCNO> 109294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sondun13.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak operasyonu Bush'a 93 milyar dolara malolacak... 
</HEADLINE>
<TEXT>

     Saddam Rejimini devirmeye yönelik olası bir Irak harekatının maliyetinin ABD'ye 100 milyar dolara yaklaşacağı bildirildi. Washington Post gazetesine göre, Temsilciler Meclisi Bütçe Komitesine üye demokrat milletvekillerince hazırlanan raporda askeri operasyonunun 93 milyar dolara mal olacağı belirtildi. Gazete, bu rakamın 
     Bush Yönetiminin bildirdiği 40 milyar dolarlık rakamın çok üzerinde olduğuna dikkat çekti. 
     Washington Post gazetesi, 35 sayfalık raporun askeri bir operasyonun maliyetine ilişkin ilk ayrıntılı hesapları içerdiğine dikkat çekti. Raporda insani yardım ve savaş sonrası yeniden yapılandırma çalışmaları eklendiğinde toplam maliyetin 100 milyar doların çok üzerine çıkacağı hesaplandığını belirten gazete, raporun Wall Street gazetesinde Beyaz Sarayı danışmanı Lawrence B. Lindsey'e atfen yayınlanan ancak daha sonra Bush Yönetimince yalanlanan 100-200 milyar dolar maliyet tahminlerinin doğrultusunda olduğuna da işaret etti. 
     Bush Yönetiminin Kongre'ye harekatın 40 milyar dolara mal olacağını bildirdiğini anımsatan Washington Post, demokratların raporunda maliyetlerin 250 bin askerin katılacağı 60 günlük bir operasyona göre hesaplandığını belirtti. Buna karşın, gazete, petrol fiyatlarında büyük bir artış gibi olumsuz ekonomik senaryolar da dikkate alındığında harekatın ABD Hazinesi için 200 milyar dolara yakın bir yük yaratabileceği tahmin edildiğini belirtti. 
     





</TEXT>
</DOC>
