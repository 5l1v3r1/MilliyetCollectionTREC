<DOC>
<DOCNO> 106166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/dunya/adun.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş açılış yaptı 
</HEADLINE>
<TEXT>

Körfez’deki üslerinden havalanan 100 Amerikan ve İngiliz uçağı Irak’a son dört yılın en büyük hava saldırısını düzenledi, İsrail’i vurabilecek Scud füzesi rampaları imha edildi 
     DIŞ HABERLER SERVİSİ 

     ABD Başkanı George W. Bush’un Saddam Hüseyin’i devirmeye yönelik çabalarına uluslararası destek sağlamak için girişimlerini artırdığı bir sırada, Amerikan ve İngiliz savaş uçakları Irak’a son dört yılın en büyük saldırısını düzenledi. 100 Amerikan ve İngiliz savaş uçağı, önceki gün Irak’ın batısındaki büyük bir hava savunma sistemini yerle bir etti. İngiliz Daily Telegraph gazetesi, saldırının, olası bir harek t sırasında Amerikan özel birliklerini taşıyacak helikopterlere "yol açmayı" amaçladığını yazdı. 
     Pentagon, İngiliz Savunma Bakanlığı ile Irak tarafından da doğrulanan habere göre, önceki gün Kuveyt, Bahreyn ve Suudi Arabistan’dan havalanan uçaklar Ürdün sınırı yakınlarında bulunan El Rutba bölgesindeki H3 kod adlı hava savunma sistemiyle buradaki uçak pistini havadan - yere güdümlü bomba ve roketlerle vurdu. 
     Daily Telegraph’a göre, Müttefik savaş uçakları Körfez Savaşı’ndan sonra ilan edilen uçuşa yasak bölgenin batısını ilk kez bombalamış oldu. Bugüne kadarki saldırılar genellikle Basra, Amara, Nasıriye ve Bağdat gibi güney bölgeleriyle kuzeydeki hedeflere düzenlenmişti. 
     
     Özel birliklere kolaylık 
     Daily Telegraph, son saldırının, muhtemel Irak harek tının "açılışı" gibi göründüğünü ileri sürdü. Gazeteye göre, bu saldırıyla birlikte, Scud füzelerini yok etmek üzere Suudi Arabistan ve Ürdün’den Irak topraklarına girecek olan özel birlik helikopterlerini vurabilecek en önemli hava savunma sistemi temizlenmiş oldu. 
     AP haber ajansı, Pentagon’un son birkaç aydır Kuveyt’teki silah ve cephane yığınağını iki katına çıkardığını duyurdu. 
     



 DÜNYA 












</TEXT>
</DOC>
