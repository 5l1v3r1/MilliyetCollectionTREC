<DOC>
<DOCNO> 113549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/ekonomi/eko01.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasiler bankadan elini çekti Ziraat 102 basamak atladı... 
</HEADLINE>
<TEXT>

Görev zararı bütçeye konulan ödenekle sınırlandırılan ve özerkleştirilen Ziraat Bankası, Avrupa’daki 300 banka sıralamasında 170’incilikten 68’inciliğe yükseldi 
     Ziraat Bankası, 2001 yılında gösterdiği performans ile Avrupa liginde büyük sıçrama gösterdi. The Banker dergisinin Avrupa’nın 300 büyük bankası sıralamasında 170’inci sırada yer alan banka 68’inciliğe yükseldi. 
     Dergide yer alan değerlendirmede Ziraat Bankası’nın yükselişinde yeni sermaye eklenmesinin etkisine dikkat çekilirken, banka yetkilileri, bunun sadece yeniden sermayelendirmeye bağlanamayacağına dikkat çekerek bunun belli bir çalışma ve çabanın sonucu olduğunu vurguluyor. Ziraat Bankası yetkilileri, bankanın sıralamadaki sıçramasında temel nedeni olarak bankanın canlanmaya başlamasını gösteriyor. 
     
     Listedeki Türk bankaları 
     Yeniden yapılandırma programı uyarınca, geçen yıl 2001 Temmuz’unda Ziraat’le birleştirilen Emlak Bankası’nın görev zararları sıfırlanmıştı. Aynı yıl Ziraat Bankası’na 217.6 trilyon, Emlakbank’a 40.8 trilyon nakit sermaye ve Emlakbank’a 624 trilyon liralık sermayeye mahsuben tahvil verilmişti. Yine geçen yıl getirilen düzenlemeyle görev zararları bütçeye konulacak ödenekle sınırlandırılmış, özerkleştirilen kamu bankaları bağımsız bir ortak yönetim kuruluna bağlanmıştı. 
     The Banker dergisinin sıralamasında 2 milyar 50 milyon dolarlık sermaye gücü ile Ziraat Bankası 68’inci sırada yer alırken, 1 milyar 396 milyon dolarlık sermaye ile İş Bankası 92’inci, 1 milyar 290 milyon dolarlık sermaye ile Akbank 95’inci sırada yer aldı. 
     Garanti Bankası 840 milyon dolar ile 127’inci, Yapı Kredi 729 milyon dolar ile 139’uncu, Halk Bankası da 565 milyon dolar ile 169’uncu sırada kendine yer buldu. Ayrıca, Dışbank’ın sırası 299 milyon dolar ile 243’üncü, Vakıfbank’ın sırası da 234 milyon dolarla 282’inci olarak belirlendi. 
     
     HSBC ilk sırada 
     Dergideki sıralamaya göre, HSBC Holding 35 milyar 74 milyon dolarlık sermaye gücü ile ilk sırada bulunuyor. Fransız Credit Agricole Groupe 28.8 milyar dolarlık sermaye ile ikinci, Deutche Bank da 21.8 milyar dolarlık sermaye ile üçüncü sırada yer alıyor. 
     Toplam varlıklar bakımından ise Avrupa’nın en büyük bankası 809.2 milyar dolarla Deutsche Bank. Ziraat Bankası, 20 milyar dolarlık toplam varlık ile 104’üncü sırada yer ald. Toplam varlıklar açısından, İş Bankası 11.3 milyar dolar ile 144’üncü, Akbank da 11 milyar 759 milyon dolar 139’uncu sırada yer aldı. Toplam varlıklara göre, Garanti Bankası 146’ıncı, Yapı Kredi 150’inci, Halk Bankası 151’inci, Vakıfbank da 208’inci sırada bulunuyor. 
     
3 Türk bankası 100 büyük arasında Sıra Banka Sermaye gücü dolar 68 Ziraat Bankası 2 milyar 50 milyon 92 İş Bankası 1 milyar 396 milyon 95 Akbank 1 milyar 290 milyon      
     The Banker dergisinin Avrupa’nın 300 büyük bankası sıralaması 
     



 EKONOMİ 























</TEXT>
</DOC>
