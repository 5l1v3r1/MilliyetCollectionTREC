<DOC>
<DOCNO> 137442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/spor/spo04.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZONSPOR KENDİNE GELDİ 
</HEADLINE>
<TEXT>

Göztepe maçından bu yana deplasmanda kazanamayan, Bordo - Mavililer, farklı Altay galibiyetiyle güven kazandı 
     Doğru yoldayız’ 
     ALTAY karşısında kazanılan farklı galibiyet, Trabzonspor’da bayram havası yaşattı. İzmir’de beklenen patlamanın gerçekleştiğini ifade eden Teknik Direktör Samet Aybaba, "Bu galibiyet, camia açısından mükemmel oldu. Çünkü kaybedilecek puanlar, bizi hedefimizden uzaklaştıracağı gibi, takım içindeki güvenin de azalmasına yol açacaktı. Kazanılan üç puan, doğru yolda olduğumuzu kanıtladı" ifadesini kullandı. 
     
     Takım oluyoruz 
     TAKIM olma yolunda emin adımlarla ilerlediklerine dikkat çeken Aybaba, "Kim oynarsa oynasın, takım gibi futbol oynuyoruz ve kazanma başarısını da gösterebiliyoruz" dedi. Bordo - Mavili ekibin çalıştırıcısı, "Erman Güraçar cezalı, Erman Özgür de sakattı. Fatih de maçtan bir gün önce belinden rahatsızlandı. Eksiklere rağmen görev verdiklerimiz ellerinden geleni yaptı. Üstelik Tayfun’u ilk kez görevlendirdik" diye konuştu. 
     
     Şımarmamalıyız’ 
     HER kötü maçın ardından futbolculara, "Bu maçı unutun" diyerek güven telkin ettiğini vurgulayan Samet Aybaba, "Her kazandığımız karşılaşmadan sonra da oyuncularımıza, Bu sonuç sizi şımartmasın diyoruz" sözleriyle geleceğe temkinli yaklaştığını da vurguladı. Trabzonspor Teknik Direktörü şöyle devam etti "Güzel olan bu galibiyetin tadını yaşadık ve artık geride de bıraktık. Şimdi önümüzdeki maçlara bakıyoruz." 
     
     Fatih yetişiyor 
     ALTAY karşısında sakatlığı nedeniyle forma giyemeyen Kaptan Fatih Tekke’nin Adana maçına yetişebileceği belirtildi. Kulüp Doktoru Mesut Çelebi, Fatih’in durumunun önemli olmadığını, hafta sonu oynanacak karşılaşmada yer alabileceğini ifade etti. Başarılı futbolcu, "Beşiktaş maçından önce de aynı olayı yaşamıştım. Tam ısınmadan ani hareket yaptığımda belimdeki kaslarda sıkışma meydana geliyor. Aşırı acı hissediyorum" dedi. 
     
     Durmak yok 
     Trabzonspor, Adana maçının hazırlıklarına dinlenmeden başladı. Altay maçında forma giyen oyuncular, koşu yapmakla yetinirken, diğerleri yarım alanda çift kale maç yaptı. Çalışmaya ağrıları bulunan Fatih katılmadı. Yönetim Altay maçının 4’er milyar liralık primlerinin hafta içinde yatırılacağını açıkladı. Bordo - Mavilililer, Adanaspor maçının başlama saatinin 13.00’den 19.00’a alınması için federasyona başvurdu. 
     



 SPOR 























</TEXT>
</DOC>
