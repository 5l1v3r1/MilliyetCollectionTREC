<DOC>
<DOCNO> 103996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sondun22.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'nın birleşmesi yıldönümüne yaklaşık 1 milyon kişi katılacak 
</HEADLINE>
<TEXT>

     Almanya'da 3 Ekim'deki iki Almanya'nın birleşmesi yıldönümü kutlamalarına yaklaşık 1 milyon kişinin katılacağı bildirildi. 
     Berlin Eyaleti Başbakanı Klaus Wowereit'ın Federal Eyalet Temsilciler Meclisi'nin Bundesrat dönem başkanlığını yürütmesi nedeniyle bu yıl başkent Berlin'de yapılacak kutlamalara, SSCB'nin son Devlet Başkanı Michail Gorbaçov da katılacak. 
     Berliner Dom adlı kilisede TSİ 11.00'de ayinle başlayacak kutlama programı, Cumhurbaşkanı Johannes Rau'nun da katılacağı bir törenle devam edecek. 
     Bu yılki kutlamaların en önemli yanı ise yaklaşık 1 buçuk yıldan bu yana örtü altında restore edilen ve birleşmenin sembolü olarak gösterilen tarihi Brandenburg kapısının 3 Ekim'de düzenlenecek bir gösteriyle yeniden açılacak olması. 
     Alman modacı ve sanatçı Willy Bogner 60 , TSİ 21.00'de bir balonla kapının üzerine gelerek kancayla örtüyü kapının üzerinden kaldıracak. 
     Brandenburg kapısının her iki yanındaki ana caddelerde de çeşitli eğlenceler düzenlenecek. 
     





</TEXT>
</DOC>
