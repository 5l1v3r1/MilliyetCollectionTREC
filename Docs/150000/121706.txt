<DOC>
<DOCNO> 121706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/guncel/gun08.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler çok mu tatil yapıyor 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Başbakan Yardımcısı Mehmet Ali Şahin, Türkiye’de tatil günlerinin çok fazla olduğunu, bunun kısaltılması gerektiğini söyledi. Şahin, bayramda tatilin uzatılıp uzatılmayacağına yönelik bir soruya, "Hükümet tatillerin uzatılmasına soğuk bakıyor. Türkiye’de inanılmaz derecede çok tatil var. Biz bunları kısaltmaya çalışıyoruz" yanıtını verdi. Şahin’in bu açıklaması, "Türkiye’de tatiller fazla mı, diğer ülkelere göre nasıl olmalı " sorusunu gündeme getirdi. 
     
Bülent Pirler TİSK Genel Sekreteri Rekabet gücünü etkiliyor      Türkiye, ulusal bayram ve genel tatil günlerinin uzunluğu bakımından 36 ülke arasında Güney Kore’den sonra ikinci sırada geliyor. Ülkemizde yasalarla belirlenmiş tatil günleri sayısı ortalama olarak yılda 13.5 gün iken, son yıllarda bayram tatillerini hafta sonu tatiliyle birleştiren hükümet genelgeleriyle yılda toplam 17 güne çıkartılmış. Zengin ülkelerde bu oran ortalama 10 gündür. İngiltere, İrlanda, İsviçre’de sadece 8 gün olan söz konusu sürede, birincilik 18 günle Güney Kore’nin. Ayrıca bazı ülkelerde çalışılmayan ulusal bayram ve genel tatil günlerinin tamamında ücret ödenmezken, Türkiye’de bunun aksi bir uygulama söz konusu. Dolayısıyla bu durum Türkiye’nin rekabet gücünü olumsuz yönde etkilemektedir. 
     
Aldo Kaslowski TÜSİAD Yön. Kur. Ü. Türkiye için fazla lüks      Türkiye’de bayram ve tatil günleri sayısının çok fazla olduğunu düşünüyorum. Zaman zaman işadamları olarak biz de bu konuyu kendi aramızda konuşup bunun tartışmasını yapıyoruz. Gerçekten de Türkiye’de çok fazla tatil yapıyoruz, üstelik uzatmalı yapıyoruz, hatta yetmiyor, arife günlerini bile tam olarak kullanıyoruz. Diğer ülkelere nazaran Türkiye’de tatiller daha mı fazla yoksa daha mı az bilemiyorum, ama şüphesiz öyle ülkeler vardır ki çok daha az tatil yapıyorlardır. Ama şunu söyleyebilirim, çok çalışmamız gereken bir dönemdeyiz. Dolayısıyla Türkiye’de çok fazla tatil yapma lüksüne sahip değiliz. 
     
Sami Evren KESK Genel Başkanı Çalışma saatleri önemli      Bu konuyu değerlendirirken öncelikle çalışma saatlerinin toplamı üzerinde durmak lazım. Tüm dünyada bu toplam 40 saattir. Avrupa şimdi bunu haftada 35 saate indirmeyi düşünüyor. Dolayısıyla bayram tatillerine bakıp Türkiye’de çalışanlar çok tatil yapıyormuş gibi bir ifade kullanmak doğru değil. Önemli olan burada üretimde düşüş var mı Bu durum üretimi etkiliyor mu, etkilemiyor mu Buna bakmak lazım. İki milyon insanın işsiz, milyonlarca insanın da sigortasız, güvencesiz 12 saat çalıştırıldığı bir ülkede verimsizlik, tatilden değil devletin hantal yapısından kaynaklanır. Kaldı ki 12 Eylül’den sonra 1 Mayıs tatil günü olmaktan çıkartılmış, bazı bayramlarda kısıtlamalar olmuştur. 
     
Prof. Türkel Minibaş Ekonomist Tatil tasarruf sağlar      Tatillerle uğraşmanın anlamı yok. Önemli olan verimliliğin artmasıdır. Bunun artması da ancak eğitimli işgücüyle mümkündür, tatilleri kısaltmakla değil. Yapılan bu açıklama tamamen Cumhuriyetin ve yasaların değiştirilmesiyle ilgilidir. Türkiye’de en uzun bayramlar Şeker ve Kurban bayramıdır. Bunlar da dini bayramlardır ve hiçbir ülkede kaldırılamaz. Yani Noel tatili, Paskalya tatili gibi bir şeydir. Ayrıca siyasiler ekonominin krizde olduğu dönemlerde köprüler yaparak, tatilleri birleştirerek hiç olmazsa kamu kurumlarında elektrik, yakıt gibi konularda tasarrufa gitmek için bu kadar uzun tatil yaratmaktadırlar. 
     



 GÜNCEL 




















</TEXT>
</DOC>
