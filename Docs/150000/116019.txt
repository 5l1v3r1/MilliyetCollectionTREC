<DOC>
<DOCNO> 116019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur24.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekortmen hırsız 3 ayda 90 ev soydu 
</HEADLINE>
<TEXT>

     Başkent'te 90 ayrı evi 3 ay içerisinde soyan bir kişi, suçüstü yakalandı. 
     Etimesgut'ta, bir vatandaşın, evinde hırsız olduğunu ihbar etmesi üzerine eve gelen polisler, Hünkar T. adlı kişiyi uzun süren aramadan sonra, buzdolabında yakaladılar. 
     Hırsızlık Bürosu ekiplerince gözaltına alınan Hünkar T'nin, emniyette yapılan sorgulamasında, Sincan, Etimesgut ve Balgat 100. Yıl'da 3 ay içerisinde 90 ayrı evi soyduğu, sabıkasının ise bulunmadığı tespit edildi. 
     Hünkar T'nin, bu evlerden 25 milyar lira değerinde mücevher, cep telefonu ve döviz çaldığı belirlendi. 
     Hünkar T'nin bir evden çaldığı "Star" marka tabanca, polisler tarafından ele geçirildi. 
     Doğalgaz tesisatçısı olarak çalışırken işsiz kaldığı için hırsızlığa başladığını söyleyen Hünkar T, ifadesinde, girdiği evlerin kapı zillerini çalarak evde kimse olup olmadığını kontrol ettiğini söyledi. Hünkar T. evde kimsenin olmadığını anlayınca İngiliz anahtarıyla göbek anahtarlarını kırarak, kapıları açtığını ifade etti. 
     Çaldığı paralarla bar ve gazinolarda eğlendiğini anlatan Hünkar T'nin, "Başlangıçta işsiz olduğum için hırsızlığa başladım. İşler bu kadar kolay gidince devam ettim" dediği öğrenildi. 
     Olay yerinde tatbikat yaptırılan Hünkar T'nin, bugün Ankara Adliyesi'ne çıkarılacağı bildirildi. 
     





</TEXT>
</DOC>
