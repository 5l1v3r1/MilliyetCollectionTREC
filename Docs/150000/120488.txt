<DOC>
<DOCNO> 120488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sontur06.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekmekle besleniyoruz... 
</HEADLINE>
<TEXT>

     Dünya Sağlık Örgütü WHO verilerine göre, Türk halkı, günlük enerjisinin ortalama yüzde 44'ü'ünü sadece ekmekten alıyor. 
     WHO Gıda ve Beslenme Bülteni'nde, Hacettepe Üniversitesi Beslenme ve Diyetetik Bölümü Toplum Beslenmesi Anabilim Dalı Başkanı Prof. Dr. Gülden Pekcan'ın hazırladığı, ''Türkiye'de beslenme sorunları ve boyutları'' raporuna ver verildi. 
     Buna göre, büyüme, gelişme, yaşamın sürdürülmesi, sağlığın korunması ve geliştirilmesi için ''besin'' tüketilmesi gerekiyor. 
     Bireyin beslenme durumunu, besinin üretiminden tüketimine kadar birçok etmen etkiliyor ve sağlıklı bir yaşam ancak gıda güvencesi ve güvenliğinin sağlanması ile sürdürülebiliyor. WHO'ya göre, yoksulluk, gıda güvencesizliğinin en büyük nedeni ve fakirliğin ortadan kaldırılması çalışmalarındaki ilerlemeler, besine erişimin iyileştirilmesinde yaşamsal rol oynuyor. 
     
     TÜRKİYE'DE DURUM 

     Bülten'e göre, Türk halkının beslenme durumuna bakıldığında, Türkiye'de temel besin, ekmek ve diğer tahıl ürünleri. Günlük enerjinin ortalama yüzde 44'ü sadece ekmekten, yüzde 58'i ise ekmek ve diğer tahıl ürünlerinden sağlanıyor. 
     Yıllar içerisinde besin tüketim eğilimi incelendiğinde ise ekmek, süt-yoğurt, et ve ürünleri, taze sebze ve meyve tüketiminin azaldığı, kurubaklagil, yumurta ve şeker tüketiminin arttığı görülüyor. 
     Yine yıllar içerisinde, genelde toplam yağ tüketim miktarında önemli farklılık olmamasına rağmen, bitkisel sıvı yağ tüketim miktarının da katı yağa oranla arttığı belirtiliyor. 
     Türkiye'de, toplumun bazı kesimlerinde, gıda güvencesizliği ve hayvansal ürünlerin az tüketimine bağlı olarak besin öğeleri eksikliği görülüyor. 
     Enerji ve besin öğeleri yönünden beslenme durumu incelendiğinde, enerjiyi yetersiz düzeyde tüketen aile oranı düşük ve toplam protein tüketimi kişi başına yeterli düzeyde ancak hayvansal protein tüketimi yetersiz. 
     
     SÜT VE SÜT ÜRÜNLERİ TÜKETİMİ AZ 

     Halkın büyük çoğunluğu, kalsiyum, vitamin A ve vitamin B-2'yi riboflavin oldukça az tüketiyor. Özellikle süt ve ürünlerinin yetersiz düzeyde tüketilmesi, kalsiyum ve riboflavin yetersizliğinin temel nedeni olarak görülüyor. 
     Türkiye'de halkın beslenme durumu bölgelere, mevsimlere, sosyo-ekonomik düzeye ve kentsel-kırsal yerleşim yerlerine göre önemli farklılıklar gösteriyor. Bunun temel nedenlerinin başında gelir dağılımındaki dengesizlik geliyor. 
     Ayaküstü beslenme fast-food , özellikle kentsel bölgelerdeki çocuk ve gençlerde yaygın bir beslenme şekli haline gelirken, bu beslenme türünün doymuş yağ asitleri yönünden zengin, posa içeriği, A ve C vitaminleri yönünden yetersiz bir beslenme olduğu belirtiliyor. Bu nedenle fast-food beslenme, yetersiz ve dengesiz beslenmeye neden oluyor ve şişmanlık, kalp-damar hastalıkları oluşma riskini arttırıyor. 
     





</TEXT>
</DOC>
