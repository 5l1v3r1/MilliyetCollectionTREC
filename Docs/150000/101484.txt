<DOC>
<DOCNO> 101484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo19.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum ''Büyük hata yaptım, bundan yararlanmaya çalışıyorlar'' 
</HEADLINE>
<TEXT>

     Beşiktaş'ın eski teknik direktörü Christoph Daum, kokain kullandığı dönemde çok büyük bir hata yaptığını, ancak bu hatasından yararlanarak kendisine daha fazla eleştiri getirmeye çalışanların bulunduğunu söyledi. 
     Christoph Daum, Focus Dergisi'ne yaptığı açıklamada, TSV Bayer 04 Leverkusen takımında çalıştığı dönemde, kendisine kulübün yasadışı hesaplarından para ödendiği ve kendisinin de bunu bildiği biçiminde Hamburglu avukat Matthias Prinz'in yönelttiği suçlamalara yanıt verdi. 
     Daum, ''Bayer Leverkusen'de çalıştığım dönemde herşey yasalara uygun olarak yapıldı. Bana yasadışı para ödenmedi. Aldığım tüm para vergilendirilmişti. Yaşamımda büyük bir hata yaptığım için bundan yararlanmaya çalışıyorlar. Çamura batmış birine biraz daha çamur atarsak, bir parçası yapışıp kalır düşüncesiyle hareket ediyorlar'' dedi. 
     Kendisinin haberi olmadan TSV Bayer 04 Leverkusen takımında yasadışı para almış olabileceğini hiç düşünemediğini ifade eden Daum, ''Psikolojik yönden istikrarlı olmadığım bir dönem olmuştur. Böyle durumlardan da hatalar ortaya çıktı. Ama hatalarımdan öğrendim. Ben bugün daha olgun ve daha güçlüyüm'' diye konuştu. 
     Daum, kokain kullandığı dönemle ilgili olarak da, ''O dönemde ilk eşimden ayrılmıştım. Önem verdiğim işler de olmadığı için gözüm çocukları bile görmüyordu. Barda oturup içerken yanına biri gelip 'bunu al, kendini daha iyi hissedeceksin' deyince, önce kabul etmedim, ama beni zayıf bir anımda yakaladı. Ondan sonra da aşmayı mümkün görmediğin bir engelin üzerinden atladım'' dedi. 
     Artık stres durumlarını daha önceden belirleyip kendisini bu yeni duruma alıştırmayı öğrendiğini ifade eden Daum, ''Şimdilerde ise, boş zamanımı ailemle geçiriyorum ve iş bulmak için acele etmiyorum. Bu arada kendimi daha da geliştirmek istiyorum'' diye konuştu. 
     Daum ayrıca, kendisinin uluslararası bir teknik direktör olduğunu gördüğünü ve Almanya'da kendisini çalışmak için cezbeden az sayıda takım bulunduğunu söyledi. 
     





</TEXT>
</DOC>
