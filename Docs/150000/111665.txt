<DOC>
<DOCNO> 111665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur04.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
LES'e başvurular başladı... 
</HEADLINE>
<TEXT>

     2002-Aralık dönemi Lisansüstü Eğitimi Giriş Sınavı'na LES başvuru süresi bugün başladı. Başvuru süresi 18 Ekim Cuma günü sona erecek. 
     Sınava, en az lisans diplomasına sahip olanlar ile sınavın yapıldığı tarihten itibaren 1 yıl içinde bir lisans programından mezun olabilecek durumda bulunanlar girebilecek. Yabancı uyruklu öğrenciler de bu sınava katılabilecek. 
     Sınav başvuru belgesini, bir lisans programından mezun olabilecek durumdaki adaylar kendi üniversitelerinden, mezun adaylar ise herhangi bir üniversiteden 2.5 milyon lira karşılığında temin edebilecek. Adaylar, kurallara uygun olarak doldurdukları başvurma belgelerini, 30 milyon lira sınav ücretini yatırdıklarını gösteren banka dekontu ile en geç 18 Ekim Cuma gününe kadar onaylatarak teslim edecekler. Başvuru belgesini mezun olabilecek durumda bulunanlar kendi üniversitelerine, mezun olanlar ise istedikleri üniversiteye onaylatacaklar. 
     Başvurma belgelerine T.C kimlik numaraları da yazılıp kodlanacağından, adayların bu numarayı nüfus idarelerinden öğrenmeleri gerekiyor. 
     
     SINAV 
     2002-Aralık dönemi LES, ÖSYM tarafından 15 Aralık 2002 Pazar günü üniversite rektörlüklerinin bulunduğu Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Isparta, İstanbul, İzmir, Kahramanmaraş, Kars, Kayseri, Kırıkkale, Kocaeli, Konya, Kütahya, Malatya, Manisa, Mersin, Muğla, Niğde, Sakarya, Samsun, Sivas, Şanlıurfa, Tokat, Trabzon, Van ve Zonguldak illeri ile Lefkoşa'da yapılacak. 
     
     LES PUANI NASIL KULLANILACAK 
     Bütün yükseköğretim kurumları, lisansüstü programlarına öğrenci seçme ve yerleştirme işlemlerinde LES sonuçlarını kullanacaklar. 
     Adayların LES'ten, başvurdukları lisansüstü programın puan türünde en az 45 puan almaları gerekiyor. Yükseköğretim kurumları, lisansüstü programlarına öğrenci seçiminde LES puanını kullanacaklar. Öğrenci seçiminde LES puanının ağırlığı, yüzde 50'den az olmayacak. Yükseköğretim kurumları seçme işlemlerinde sadece bu puanlardan yararlanabilecekleri gibi, bu puanları ön eleme amacıyla veya kendi yapacakları sınavın bir parçası olarak da kullanabilecekler. 
     Yükseköğretim kurumlarının öğretim elemanı ile kamu kurum ve kuruluşlarının uzman personel ihtiyacının karşılanması amacıyla yurtdışına lisansüstü öğrenim görmek üzere gönderilecek adayların seçme ve yerleştirme işlemlerinde de LES puanları kullanılacak. Araştırma görevlilerinin atamalarında da diğer değerlendirme ölçütlerinin yanı sıra bu puanlar kullanılacak. 
     





</TEXT>
</DOC>
