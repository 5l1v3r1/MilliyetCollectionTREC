<DOC>
<DOCNO> 128191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/guncel/gun11.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Manavgat’ta inanılmaz dehşet 
</HEADLINE>
<TEXT>

25 yaşındaki animatör genci öldüren iki cani, Alman sevgilisine tecavüz etti 
     KAMİL ATALAY Antalya DHA 

     Manavgat’ta bir otelde animatörlük yapan Mustafa Yoldaş 25 ile Alman kız arkadaşı 16 yaşındaki S.H.H.’yi silah zoruyla kaçıran Çınar Çapraz 32 ve soyadı belirlenemeyen Mustafa 45 adlı bir kişi, Yoldaş’ı öldürerek Alman kıza tecavüz etti. 
     Hane Otel’de çalışan Yoldaş ve S.H.H., 29 Aralık akşamı Kumköy’de bir bara gitti. Barda bir süre kalan iki sevgili, 22.30 sıralarında otele dönmek için yola çıktı. Bu sırada iki gencin önünü kesen lacivert renkteki 06 KK 593 plakalı Mercedes otomobilde bulunan Çapraz ve Mustafa adlı kişiler, iki genci zorla arabaya bindirdi. Yoldaş ve kız arkadaşını üç gün alıkoyan, Antalya ve Kemer’de dolaştıran şahıslar, kıza tecavüz etti. 
     Daha sonra Konya’ya gitmek için yola çıkan zanlıların aracı Taşkesiği köyü yakınlarında arızalandı. Yoldaş ve kız arkadaşını Karpuzçayı kenarına götüren şahıslar, Yoldaş’ı başından vurarak öldürdükten sonra genç kıza tekrar tecavüz ederek ortadan kayboldu. Perişan haldeki Alman genç kız, otostop yaparak Manavgat’a kadar geldi ve Kumköy’de jandarmaya durumu anlattı. 
     Jandarmanın çevrede sürdürdüğü araştırmalar sonunda dün Karpuzçayı kenarındaki küçük bir göletin kıyısında Yoldaş’ın cesedi bulundu. Jandarma şimdi de katilleri bulmaya çalışıyor. 
     



 GÜNCEL 











</TEXT>
</DOC>
