<DOC>
<DOCNO> 124422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko35.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Sanayiciler AB, Türkiye ile ilgili akıllı bir karar verdi 
</HEADLINE>
<TEXT>

     Alman Sanayicileri Birliği BDI , Kopenhag zirvesinde Türkiye hakkında alınan karardan duyduğu memnuniyeti dile getirerek, AB ülkeleri hükümet ve devlet başkanlarının ileri görüşlü davranarak, Türkiye'nin üyeliği ile ilgili olarak akıllı bir karar verdiklerini bildirdi. 
     BDI tarafından, Türkiye ile 2004 yılının sonunda İlerleme Raporu doğrultusunda 2005 yılında üyelik müzakerelerine başlanmasına ilişkin kararın, Alman şirketlerinin gelecekle ilgili olarak daha iyi planlama yapmalarına imkan vereceği belirtildi. 
     BDI'nin Kopenhag zirvesinden önce de haklı nedenlerden dolayı Türkiye'nin AB üyeliğini desteklediği ifade edilen açıklamada, Kopenhag zirvesinde alınan kararın, Türkiye'deki ekonomik gelişmeleri istikrarlı ve daha dinamik hale getireceği görüşüne yer verildi. 
     Bunun tüm Avrupa'nın ekonomisine faydası olacağı savunulan açıklamada, ''Türk hükümeti, 2004 yılına kadar olan zamanı, üyelik için gerekli olan şartları yerine getirmekle geçirmelidir. Buna paralel olarak, Türkiye'nin Avrupa ekonomik bölgesine tam olarak dahil edilmesi için gerekli olan hazırlıkların yapılması gerekir'' denildi. 
     





</TEXT>
</DOC>
