<DOC>
<DOCNO> 103744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sonspo04.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Galatasaray maçına hazır... 
</HEADLINE>
<TEXT>

     Bursaspor Teknik Direktörü Nejat Biyediç, Galatasaray-Bursaspor maçında rakip takımın zaaflarından yararlanacaklarını bildirdi. 
     Nejat Biyediç, gazetecilere yaptığı açıklamada, yarın yapılacak maçta Galatasaray'ın favori gösterildiğini, ancak kendilerinin de puan veya puanlar almak için mücadele edeceklerini söyledi. 
     Galatasaray'ın çok güçlü bir takım olduğunu kaydeden Biyediç, ''Galatasaray ile deplasmanda oynamak elbette zor olacak. Skoru her an değiştirecek kalitede oyuncuları var. Onları durdurmak için bir dizi önlem aldık'' dedi. 
     Biyediç, ligin ilk 2 haftasından yalnızca 1 puanla ayrıldıklarını hatırlatarak, iyi bir kadroya sahip olmalarına karşın, uyum sorunu yaşadıklarını ve bu olumsuzluğu Galatasaray maçıyla aşmak istediklerini kaydetti. 
     Ali Sami Yen Stadı'nda yapacakları zorlu karşılaşmada iyi futbol sergileyerek puan almak istediklerini ifade eden Biyediç, ''Galatasaray'ın kalitesi kadar zaafları da var. Biz de bunu kullanmaya çalışacağız. Rakip güçlü ama çekinmiyoruz. Bana göre maçtan her türlü sonuç çıkabilir. Bizim hedefimiz puan veya puanlar almak olacak'' diye konuştu. 
     





</TEXT>
</DOC>
