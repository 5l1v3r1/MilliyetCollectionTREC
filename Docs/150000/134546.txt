<DOC>
<DOCNO> 134546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/siyaset/siy02.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB sürpriz yapmayacak 
</HEADLINE>
<TEXT>

Başbakan Abdullah Gül’ü ziyaret eden AB Komiseri Verheugen, yeni kriterlerin olmayacağını söyledi 
     ANKARA Milliyet 

     Avrupa Birliği Komisyonu’nun genişlemeden sorumlu üyesi Günter Verheugen, Türkiye ile ilgili nisanda açıklanması beklenen komisyon raporunda yeni kriterlerin olmayacağını ve "sürpriz" yapılmayacağını söyledi. 
     Başbakan Abdullah Gül’ü ziyaret eden Verheugen, Türkiye’nin demokratik ve ekonomik reformları hızlı bir şekilde sürdüreceğine yönelik iradesinin bulunduğu sonucuna vardığını vurguladı. Verheugen, ilk katılım ortaklığı belgesinin başarılı sonuçlar elde ettiğini ve genel bir rehber niteliğinde olduğunu belirterek, "Yeni kriterler eklemeyeceğiz, sürprizler olmayacak, Türkiye diğer adaylarla aynı şekilde değerlendirilecek" dedi. 
     CHP lideri Deniz Baykal’la da bir araya gelen Verheugen, Türkiye’nin ekonomik ve siyasi kriterlerin uygulanması açısından şu anda iyi bir pozisyonda olduğunu kaydetti. Türkiye’de iktidar ve muhalefet arasında uluslararası ilişkiler ve stratejik konularda bir ölçüde konsensüsün sağlanmış durumda olduğunu belirten Verheugen, Gül’le görüşmesinde de bu konuyu gündeme getirdiğini ifade etti. 
     



 SİYASET 



















</TEXT>
</DOC>
