<DOC>
<DOCNO> 147958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur23.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Harrazi ile Kuzey Irak'a ilişkin ortak kaygılarımızı görüşük 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, İran Dışişleri Bakanı Kemal Harrazi ile Irak savaşı ve kuzey Irak'a ilişkin ortak kaygıları görüştüklerini söyledi. 
     Gül, Harrazi ile düzenledikleri ortak basın toplantısında, Türkiye ile İran'ın bölgenin iki köklü ülkesi olduğuna işaret ederek, bölgenin bu iki önemli ülkesinin, gelişmeler konusunda görüş alışverişinde bulunmasının doğal olduğunu kaydetti. 
     Türkiye-İran ilişkilerinin son dönemde çok geliştiğini ifade eden Gül, ''Geçici olarak karşılaşılan zorluklar aşıldı. Güvenlik, siyaset, ekonomi alanlarında çok iyi durumlara gelindi, bu ilişkileri geliştirme imkanları üzerinde duruyoruz'' diye konuştu. 
     Harrazi'nin ziyaretini ''vakitli'' olarak niteleyen Gül, Türkiye'nin de aralarında bulunduğu bölge ülkelerinin savaşın çıkmaması için gayret sarfettiklerini, ancak savaşın çıktığını söyledi. Gül, son gelişmeleri değerlendirmek amacıyla Harrazi ile biraraya geldiklerini kaydetti. 
     Gül, istişarelerinin devam edeceğini belirterek, önümüzdeki günlerde de iki ülkenin ekonomi alanındaki heyetlerinin biraraya gelmesini planladıklarını söyledi. 
     Gül, kendisine yöneltilen bir soru üzerine, Harrazi'nin Türkiye'nin daveti üzerine geldiğini, kendisinin de 13 Nisan Pazar günü Suriye Dışişleri Bakanı Faruk El Şara'nın daveti üzerine Şam'da temaslarda bulunacağını açıkladı. 
     
     HARRAZİ İŞBİRLİĞİMİZİ DAHA DA ARTIRACAĞIZ 

     İran Dışişleri Bakanı Harrazi de, Gül ile katıldığı ortak basın açıklamasında, bölgenin hassas durumda olduğu bu günlerde, Dışişleri Bakanı Gül'ün daveti üzerine Türkiye'ye geldiğini ve fikir alışverişinde bulunmaktan memnuniyet duyduğunu belirtti. 
     Türkiye-İran ilişkilerinin son yıllarda memnuniyet verici boyutlarda olduğunu söyleyen Harrazi, ''Umarım, yaptığımız planlar çerçevesinde, işbirliğimizi daha da artıracağız'' diye konuştu. 
     Gül ile görüşmesinde ağırlıklı olarak Irak savaşı ve Kuzey Irak'taki gelişmeleri ele aldıklarını kaydeden Harrazi, şöyle konuştu 
     ''İran ve Türkiye, bölgenin iki büyük devleti olarak ortak kaygıları paylaşıyor. Bölgenin geleceği hakkında ortak çıkarlarımız var, bunların korunması açısından yaptığımız görüşmelerin önemi büyük.'' Harrazi, İran'ın başından itibaren savaşın karşısında bir tutum sergilediğine, savaşın çıkmaması için çaba sarfettiğine işaret ederek, ''Bizim savaşa karşı çıkmamız, Saddam rejimini desteklemek anlamına gelmiyor, İran uzun yıllardır Saddam rejiminden en büyük zararları gören ülkeler arasında'' diye konuştu. 
     Irak halkının kendi kaderini yabancı güçlerin baskısıyla değil, kendi çabalarıyla tayin etmesi gerektiğini ifade eden Harrazi, devam eden savaşın BM kurallarına ve uluslararası hukuka aykırı olduğunu kaydetti ve Irak halkının geleceğinin belirlenmesinde bir an önce BM'nin devreye girmesi gerektiğini söyledi. 
     ''Irak'ın istikrarı, komşularının desteği olmadan mümkün olmaz'' diyen Harrazi, bu nedenle de Irak'a komşu ülkelerin kaygı ve ortak çıkarlarının göz önünde bulundurulması gerektiğini söyledi. Harrazi, Irak'ın toprak bütünlüğüne önem verdiklerinin de altını çizerek, ''Irak'ın bölünmesine asla müsaade etmek istemeyiz'' dedi. 
     ''ABD'nin hatalarına son vermesini ve Irak halkına saygı göstermesini'' isteyen Harrazi, ''Irak halkının tavrını gördük, onlar ne Irak rejimini, ne de onlara saldıranları destekliyor. Iraklılar haklarını arayan insanlardır'' diye konuştu. 
     
     SORULARI YANITLADILAR 

     Harrazi ve Bakan Abdullah Gül, ortak basın açıklamalarının ardından gazetecilerin sorularını yanıtladılar. 
     İran Dışişleri Bakanı, ''Türkiye, İran ve Suriye arasındaki mekanizmanın canlandırılmasını önerdiniz mi '' sorusu üzerine, üç bölge ülkesi arasında fikir teatisi yapılmasının doğal olduğunu kaydetti ve ''Bu, gereken bir şey. Biz böyle toplantıların yapılmasından yanayız'' diye konuştu. 
     Harrazi, ''Kuzey Irak'ta olayların kontrolden çıkarak, ayrı bir devletin kurulması ihtimalinin belirmesi karşısında bir başka ülkenin müdahalesinin kabul edilebilir bir seçenek olup olmadığının'' sorulması üzerine, şunları söyledi 
     ''Daha önce de söylediğim gibi, İran, Irak'a yabancı bir ülkenin müdahalesini tasvip etmiyor. Bunu kesinlikle istemiyoruz. Bu olursa durum daha da konrolden çıkarak, vahimleşecektir. Türkiye'nin bu konudaki tavrını da memnuniyetle karşılıyoruz.'' Harrazi, Kuzey Irak'tan olası göçe ilişkin bir soru üzerine, İran hükümetinin uluslararası kuruluşlarla da işbirliği yaparak gerekli tüm önlemleri aldığını bildirdi. ''Büyük göç gruplarıyla karşı karşıya kalacağımızı sanıyoruz'' diyen Harrazi, ''ellerinden geleni yapacaklarını'' kaydetti. 
     İran'ın Irak'ın toprak bütünlüğünden yana olduğunu kaydeden Harrazi, ''Kuzeyde ya da başka yerde ayrı bir hükümetin kurulmasına karşıyız'' diye konuştu. 
     Harrazi, bir başka soru üzerine, Cumhurbaşkanı Ahmet Necdet Sezer'den randevu talep etmediğini, bunun nedeninin de ziyaretinin kısa olması olduğunu söyledi. 
     Gül de, aynı soruyla ilgili olarak, Harrazi'nin Türkiye'nin daveti üzerine Ankara'da bulunduğunu ve ziyaretin bugüne denk gelmesini kendilerinin isteği olduğunu söyledi. Gül, ''Bunların bilgiye dayanmayacak şekilde yansıması doğru değil'' dedi. 
     Kemal Harrazi, ABD'nin İran ve Suriye'ye son dönemde yönelttiği suçlamaların hatırlatılması üzerine, ''bu suçlamaların yeni olmadığını'' söyledi. ABD'nin bölge siyasetinin ''Ya bizimlesin ya da bize karşı'' olduğunu belirten Harrazi, ''İran hükümetinin halka dayandığını, bağımsız olduğunu'' kaydetti. 
     ABD'deki şahinler grubunun İran'a karşı olumsuz tavrı körüklediğini söyleyen Harrazi, ''Ümit ederiz ki ABD, İsrail'in uyguladığı siyasetin takipçisi olmaz, sağduyu ile hareket eder'' dedi. 
     ABD'nin Afganistan'da önemli bir başarı elde edemediğini belirten Harrazi, Irak'ta ne ölçüde başarı göstereceklerini savaşın seyrinin göstereceğini belirtti. 
     
     GÜL'ÜN AÇIKLAMALARI 

     Başbakan Yardımcısı ve Dışişleri Bakanı Abdullah Gül de, soruları yanıtlarken, bölge ülkeleri arasındaki görüşmelerin önemine işaret etti ve 13 Nisan Pazar günü Şam'da temaslarda bulunacağını bildirdi. Güm, davetin Suriye Dışişleri Bakanı Faruk El Şara'dan geldiğini belirtti. 
     Gül, savaş sonrası düzenlemeler hakkında, ilk arzularının savaşın kısa sürmesi ve sivil kayıpların mümkün olduğunca az olması olduğunu söyledi. Savaş bitince Irak'ın yeniden yapılanmasının gündeme geleceğini hatırlatan Gül, bunun Irak halkının istekleri doğrultusunda ve Irak'taki tüm asli unsurların katılacağı demokratik bir yapı içinde olması gerektiğini belirtti. Gül, Irak'a komşu tüm ülkelerin bu süreçte ellerinden gelen çabayı sarfetmelerini istedi. 
     Abdullah Gül, Türkiye'nin savaş çerçevesinde ABD ile ilişkileri hakkındaki bir soruya yanıtlarken de, Türkiye'nin açık bir toplum olduğunu, gelişmelerin herkesin gözü önünde cereyan ettiğini belirtti. 
     Türkiye'nin ABD'ye hava sahasını açtığını, ancak Türk havaalanlarından herhangi bir savaş uçağının harekata katılmadığını kaydeden Gül, Türk topraklarından askeri malzeme geçmesinin de söz konusu olmadığını ifade etti. 
     ''Dolayısıyla Türkiye üzerinden Irak'a yönelik savaşa dönük hareket söz konusu değil'' diyen Gül, bundan sonraki çalışmaların insani yardım çerçevesinde olacağını kaydetti. 
     Irak'ın güneyinde ABD tarafından kurulacak geçici bir hükümeti İran'ın tanımayacağının hatırlatılması ve Türkiye'nin tavrının ne olacağının sorulması üzerine Gül, gelişmeleri takip etiklerini belirterek, şu anda bu konuda bir şey söylemenin mümkün olmadığını kaydetti. 
     Gül, Irak'ın Ankara'daki büyükelçiliğinin halen açık olduğunu ve faaliyetlerinin devam ettiğine dikkat çekerek, savaştan sonra Irak'ın yeniden yapılandırılmasının nasıl olacağının beraberce görüleceğini bildirdi. 

     
</TEXT>
</DOC>
