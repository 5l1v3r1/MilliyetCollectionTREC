<DOC>
<DOCNO> 123178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sonspo11.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın ki derbi unvan maçına dönüştü... 
</HEADLINE>
<TEXT>

     Galatasaray ile Beşiktaş arasında yarın yapılacak Birinci Süper Futbol Ligi maçında ezeli rakipler ellerindeki unvanlarını sürdürmeyi amaçlıyor. 
     Galatasaray, Ali Sami Yen Stadı'nda yaptığı son 25 lig maçını da kazanarak, kendi evinde muhteşem bir performans sergiliyor. 
     Bu statta yaptığı son lig maçında Trabzonspor'u da yenerek geçen sezon Fenerbahçe'nin 24 maçlık galibiyet serisi rekorunu eline geçiren sarı-kırmızılı ekip, Beşiktaş ile yapacağı maçı da kazanıp, rekorunu daha da geliştirmek istiyor. 
     2000-2001 sezonunun son haftasında, 26 Mayıs 2001'de kendi sahasında Trabzonspor karşısında alınan 4-0'lık galibiyetin ardından sarı-kırmızılılar, Ali Sami Yen Stadı'nda yaptıkları son 25 lig karşılaşmadan da galip ayrılmasını bildi. 
     
     YENİLGİSİZ BEŞİKTAŞ 
     Beşiktaş ise, teknik direktör Mircea Lucescu yönetiminde bu sezon yaptığı resmi maçlarda yenilgi yüzü görmedi. 
     Siyah-beyazlılar, sezon başından bu yana oynadığı 14 lig, 5 UEFA Kupası ve 1 Türkiye Kupası maçında yenilmedi. 
     
     BEŞİKTAŞ'TA YENİ HEDEF ''CİM BOM'' 
     Geçen sezon Fenerbahçe'nin kendi evindeki 24 maçlık galibiyet serisine son veren Beşiktaş, bu kez de Galatasaray'ın rekoruna göz dikti. 
     Lig maçlarında Fenerbahçe'yi 24 maç sonra 2-1'lik skorla Kadıköy'de yenen takım unvanını alan ''Kara Kartallar'', şimdi de diğer ezeli rakibi Galatasaray'ın Mecidiyeköy'deki 25 maçlık rekununa son vermek için sahaya çıkacak. 
     
     GALATASARAY ''KARTAL'' SEVER 
     Derbi maça yenilmezlik unvanıyla çıkacak Beşiktaş, lig tarihinde daha önce 48 maçlık yenilmezlik serisini yine bir Galatasaray maçında yitirmişti. 
     44 yıllık geçmişi bulunan Birinci Futbol Ligi tarihinde en uzun süre yenilmeyen ekip olan siyah-beyazlılar, 1990-91 sezonunun 26. haftasında Ankara'da Gençlerbirliği'ne 2-0 yenildikten sonra, 1991-92 sezonunu yenilgisiz kapattı. ''Kara Kartallar'' tam 48 hafta sonra, 1992-93 sezonunun 13. haftasında Galatasaray'a 3-1 yenilerek, muhteşem seriye son vermek zorunda kaldı. 
     





</TEXT>
</DOC>
