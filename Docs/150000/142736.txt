<DOC>
<DOCNO> 142736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sontur03.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemci Greenpeace üyeleri gözaltına alındı... 
</HEADLINE>
<TEXT>

     İskenderun Limanı önüne getirdikleri kamyona kendilerini zincirleyerek savaş karşıtı eylem yapan ve aralarında 4 yabancı uyruklunun da bulunduğu Greenpeace üyeleri, kimlik tespiti ve ifadelerinin alınması için karakola götürüldüler. 
     İskenderun Limanı'nın D kapısı önüne, üzerinde ''No to war USA go home - ABD evine dön'' yazılı kamyonla gelen ve kendilerini bu kamyona zincirleyen İngiltere, Avusturalya, Belçika ve Lübnan'dan Greenpeace gönüllülerinin de bulunduğu gruptakiler, polisin müdahalesi sonrasında karakola götürüldüler. 
     Kaymakam Ünal Erdoğan ve Emniyet Müdürü Salih Gökalp da olay sırasında limana geldiler. 
     Kaymakam Erdoğan, gerekli müdahalenin yapıldığını ifade ederek, ''Demokratik tepkilerini gösterdiklerini ifade eden bir grup var. Polis de görevinin gereğini yerine getirdi. Gruptakilerle ilgili yasal işlemler yapılacak'' dedi. 
     
     EKONOMİK PAKET VE BARIŞ 
     Greenpeace kampanya sorumlusu Banu Dökmecibaşı da, eylem öncesinde gazetecilere dağıttığı açıklamasında, amaçlarının ''ABD askerlerinin Türkiye'deki varlığını ve Irak'a olası harekat planlarını'' protesto etmek olduğunu kaydetti. 
     Dökmecibaşı, ABD askerlerinin Türkiye'de bulunmalarının yasal temeli bulunmadığını, TBMM'nin bu konuda izninin olmadığını savunarak, ''ABD, Türk yasalarını çiğniyor ve uluslararası anlaşmaları hiçe sayıyor. BM'yi geçersiz kılmaya çalışıyor ve demokrasi için dünya çapında bir tehdit oluşturuyor'' dedi. 
     ABD askerlerinin Türkiye'deki çeşitli yerlere yerleşmeye başladığını belirten Dökmecibaşı, şunları kaydetti 
     ''ABD, komşusuna açılacak bir saldırıyı desteklemesi için Türkiye'ye yaptığı baskının dozunu ekonomik yardıma ilişkin tehditlerle artırmayı sürdürüyor. Greenpeace, savaşa yıkıcı, insani ve çevresel etkileri nedeniyle karşıdır. Küresel bir silahsızlanmaya ihtiyaç vardır. Bunun yolu barışçıl diplomatik yollardan geçmektedir. Bu savaş yasadışıdır ve tehlikeli bir örnek oluşturacaktır.'' Bu arada, 31 DE 383 plakalı, vites kolu çıkartılan ve bazı aksamına müdahale edilerek ''bloke edilen'' kamyon da bir araç tarafından bulunduğu yerden çekildi. 
     





</TEXT>
</DOC>
