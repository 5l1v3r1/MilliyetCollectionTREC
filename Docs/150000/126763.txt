<DOC>
<DOCNO> 126763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sondun20.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan "Savaş, Irak'ı bölmez.." 
</HEADLINE>
<TEXT>

     Suudi Arabistan Bağdat ve Washington yönetimleri, ''Irak'ın ulusal bütünlüğünün gerekliliği'' konusunda hemfikir olduğu için, olası bir savaşın, Irak'ın dini ve etnik olarak farklı ülkelere bölünmesine yol açmayacağını bildirdi. 
     Savunma Bakan Yardımcısı Prens Halid Bin Sultan, yine de Irak'a karşı savaştan kaçınılamaması ve savaşın bölge istikrarını bozma ihtimali karşısında Suudi Arabistan ve bölgedeki diğer ülkelerin, güvenlikleriyle ilgili hazırlıklar yaptığını belirtti. Prens Halid, ülkesinin yaptığı hazırlıkları açıklamadı. 
     ABD ve Irak da dahil olmak üzere, herkesin ''Irak'ın bütünlüğü ve parçalanmaması'' konusunda hemfikir olduğunu ve bu konuda endişelenecek bir şey olmadığını söyleyen Prens Halid, asıl endişelenilmesi gerekenin, ''Irak halkı arasında farklılıklar olup olmayacağı'' konusu olduğunu, bunu da bekleyip görmek gerektiğini kaydetti. 
     Irak rejim muhaliflerinin bu ayın başında İngiltere'nin başkenti Londra'da yaptığı toplantıda, gruplar arasında derin ayrılıklar göze çarpmıştı. 
     





</TEXT>
</DOC>
