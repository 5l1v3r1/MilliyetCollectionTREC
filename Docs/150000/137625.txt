<DOC>
<DOCNO> 137625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/siyaset/siy05.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıt vergisi ABD’ye ağır geldi 
</HEADLINE>
<TEXT>

     SERPİL ÇEVİKCAN 

     Türkiye’nin Irak operasyonunda ABD’ye vereceği desteğe ilişkin müzakerelerde üç sorun aşılmaya çalışılıyor. Özel kuvvetler ve lojistik konularının yanı sıra ABD’nin Türkiye’den almak zorunda kalacağı akaryakıtın vergisini ödemek istemediği ortaya çıktı. 
     
     AYRIŞMA OLMAZ 
     Görüşmelerin "askeri ayağı" dün Dışişleri’nde yeniden başladı. Türk tarafına Deniz Bölükbaşı, ABD heyetine de Marisa Lino’nun başkanlık ettiği görüşmelerde çözüm noktasına yaklaşılmasına karşın, beliren anlaşmazlık noktaları şöyle sıralandı 
     1Özel kuvvetler ABD, Kuzey Irak’ta iki ülkenin özel kuvvetlerince bugüne kadar ortak yürütülen faaliyetlerde "ayrışma" talep ederek, bağımsız hareket etme mesajı verdi. Türkiye, hem yeni oluşumlar, hem de güvenlik sorunu konusundaki hassasiyetleri nedeniyle bu talebi "kabul edilemez" buldu. 
     2Lojistik anlaşmazlığı Türkiye, ABD’li yetkililerin Kuzey Cephesi’nde savaşacak askerlerin akaryakıt, teçhizat ve barınma gibi gereksinimlerini içeren lojistik olanakların önce kendileri için kullanılması talebini reddetti. ABD, Türkiye’de yüksek oranlarda seyreden akaryakıt vergisinden de muafiyet talep etti. ABD’li yetkililerin iki ülke arasında 1954’te yapılan muafiyet anlaşmasına dönülmesi talebine, koşulların değiştiği ve yeni vergi düzenlemeleri yapıldığı yanıtı verildi. 
     3Türk müteahhit, yerli malzeme Türkiye, üs ve limanların modernizasyonu işinin Türk müteahhitlerine verilmesini ve Türkiye’de üretilen malzemelerin kullanılmasını talep etti. 
     Bu arada Türk birliklerinin komutası konusunda yaşanan anlaşmazlığa ara formül bulunmak üzere. Türk birliklerinin komutasının Türk komutanda bulunması, ancak faaliyetlere ilişkin olarak ortak harek t merkezindeki ABD’li komutana bilgi verilmesi formülünün gündemde olduğu kaydedildi. 
     
Vergi oranı yüzde 70      Bir litre süper benzinin rafineriden çıkış fiyatı 398 bin 689 lira. Bu rakam toplam satış fiyatının yüzde 21.50’sini oluşturuyor. Nakliye ve bayi payları da eklendiğinde fiyat litre başına 558 bin 882 liraya çıkıyor. Bu rakamın toplam fiyat içerisindeki payı yüzde 30.14. Bir litre süper benzinden 1 milyon 12 bin 281 lira özel tüketim vergisi alınıyor. Bu rakam satış fiyatının yüzde 54.59’unu oluşturuyor. Yüzde 15.27 oranındaki 282 bin 837 liralık katma değer vergisi de eklendiğinde 1 milyon 854 bin liraya satılan 1 litre süper benzindeki vergi miktarı 1 milyon 295 bin 118 liraya, vergi payı da yüzde 69.86’ya ulaşıyor. 
     



 SİYASET 



















</TEXT>
</DOC>
