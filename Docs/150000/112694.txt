<DOC>
<DOCNO> 112694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/yasam/yas05.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat, dikkat Kadın pilotunuz konuşuyor’ 
</HEADLINE>
<TEXT>

Dünyada sayıları hızla artan kadın pilotlar, Türkiye’de de kokpitlere renk getirdi. İşte, göklerdeki Türk melekleri... 
     SİNAN TOROS İstanbul 

     Türkiye’nin ticari havayollarındaki ilk kadın pilotu, İstanbul Havayolları’nda uçan Alev Kılıçkeser Hottin’di. Onu pilot Dilek Karabağlı izledi. Emel Arman Karakaş da THY’deki ilk kadın pilot oldu. Aralarına son olarak babası Türk Kuşu’nda şehit olan Gökçe Erarslan katıldı. 
     Ticari havayollarındaki ilk kadın pilot Alev K. Hottin şimdi Mualla Karcı’yla Sun Express Havayolları’nda uçuyor. Hottin, 1993’te Eskişehir Anadolu Üniversitesi Sivil Havacılık Yüksek Okulu Pilotaj Bölümü’nden mezun oldu. Çeşitli havayolu şirketlerinde Boeing 727, 737-400, 500,700 ve 800 model uçaklarda pilotluk yapan Hottin, davet edildiği 1996’daki Uluslararası Kadın Pilotlar Konferansı’nda ilk uzay mekiği kaptanı Eileen Collins ile çeşitli seminerlere katıldı. 
     Gökyüzünde 5 bin 200 saatlik uçuşu tamamlayan Hottin, pilotluğun özveri, tecrübe ve bilginin buluştuğu çok dinamik bir meslek olduğunu belirtiyor. 
     
     Erkek gibi eğitildik’ 
     Kendisine ve diğer kadın pilotlara herhangi bir ayrıcalık tanınmadığını da sözlerine ekleyen Hottin, "Bizler de erkek meslektaşlarımız gibi eğitildik ve deneyim kazandık" diyor. Hollanda Uluslararası Uçuş Akademisi mezunu ve 2 bin 800 saatlik uçuş tecrübesi bulunan pilot Mualla Karcı da bugüne kadar meslekte hiçbir dezavantaj yaşamadığını söylüyor ve ekliyor "Türk kadın pilotlar, sıkı dostluklarla bilgi ve tecrübelerimizi paylaştık. Pilotluğu çok seviyorum. Ve yolculardan aldığımız destekle çok mutlu oluyorum." 
     



 YAŞAM 















</TEXT>
</DOC>
