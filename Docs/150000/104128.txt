<DOC>
<DOCNO> 104128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/siyaset/siy06.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş olmadı, İnönü verelim 
</HEADLINE>
<TEXT>

Prof. Dr. İnönü, Derviş’in, "Bu üniversitede ders vermek isterdim" dediği Sabancı Üniversitesi’nde "Bilim Tarihi" dersi verecek 
     SİBEL KAHRAMAN İstanbul 

     CHP’ye geçmeden önce siyasete girip girmeme konusunda ikileme düşen ve tekrar üniversitede hocalık yapacağı mesajını veren Kemal Derviş, siyasette karar kılarken, tekrar siyasete dönmesi için çağrılar yapılan eski SHP’nin Onursal Genel Başkanı Prof. Dr. Erdal İnönü, üniversite öğretim üyeliğine döndü. 
     İnönü, Derviş’in, "Bu üniversitede ders vermek isterdim" dediği Sabancı Üniversitesi’nde "Bilim Tarihi" dersi verecek. Sabancı Üniversitesi’nin oluşumuna büyük katkıda bulunan Derviş, geçen yıl bir toplantıda bu kurumda ders vermek istediğini açıklamıştı. Yönetim Kurulu Başkanı Güler Sabancı ise "Bizim kapımız kendisine her zaman açıktır" sözleriyle Derviş’i üniversitede görmek istediklerini belirtmişti. İnönü, Sabancı Üniversitesi’nde "Bilim Tarihinden Bölümler" adlı dersi verecek. Rektör Prof. Dr. Tosun Terzioğlu, İnönü’ye teklifi kendilerinin götürdüğünü belirterek, "Bilim Tarihi pek çok üniversitede veriliyor. Ancak İnönü’nün bu konuda çok ayrıntılı çalışması var" dedi. İnönü, Sanat ve Sosyal Bilimler Fakültesi’nde öğrencilere, geçmişten günümüze bilimin gelişimini ve Türkiye’nin kaçırdığı fırsatları anlatacak. Rönesans dönemini takiben Avrupa’da meydana gelen bilimsel gelişmelerin irdelendiği derse, kısa bir tarihi analizle başlanacak. Ardından, yeni bilimsel oluşuma yol açan kültürel ve sosyal faktörler, bilimsel gelişmelerin sonuçlarının insanların yaşam tarzı ve siyasi görüşleri üzerindeki etkileri ele alınacak. Bilimsel yöntemin Osmanlı dünyasına ulaşmasının yüzyıllar almasının nedenleri incelenecek. Konuların öğrenciler tarafından araştırılacağı derste, gençlerin yeni bulgularıyla toplumun dünya görüşüne katkıda bulunmaları hedefleniyor. 
     



 SİYASET 



















</TEXT>
</DOC>
