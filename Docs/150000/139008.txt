<DOC>
<DOCNO> 139008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur19.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Mumcu, YEK yasa taslağını, Bakanlar Kurulu'na yarın sunacak 
</HEADLINE>
<TEXT>

     Milli Eğitim Bakanı Erkan Mumcu, Anayasa'nın yükseköğretimle ilgili maddelerinde değişiklik öngören yasa taslağını, bilgi amacıyla yarın Bakanlar Kurulu'na sunacak. 
     Akademisyenlerden oluşan çalışma grubunun geçen hafta sonu son şeklini verdiği taslak, Anayasa'nın 130 ve 131. maddelerinde değişiklik öngörüyor. 
     Taslağın 130. maddesinde, ''üniversitelerin idari ve mali yönden özerk ve bilimsel özgürlüğe sahip olduğu'' belirtiliyor. 
     YÖK'ün yerine ''yükseköğretim alanında eşgüdümü sağlamak ve ülkenin kalkınma hedefleri doğrultusunda gerekli planlama çalışmalarını yapmak üzere Yükseköğretim Eşgüdüm Kurulu YEK kurulacağı'' kaydedilen taslakta, YEK'in ''Üniversitelerarası Kurul'un kendi üyelerinden önereceği iki kat aday arasından cumhurbaşkanınca seçilen 10, Bakanlar Kurulu'nca belirlenen 7, çalışan ve işveren örgütlerinden seçilen 2'şer üyeden oluşması'' öngörülüyor. 
     Mevcut durumdaki YÖK'ün, ''akademik ölçütleri belirleme, denetim ve değerlendirme, akademik unvanların kazanılması'' gibi konulardaki görev ve yetkilerinin ''Üniversitelerarası Kurul'a devredildiği'' belirtilen taslakta, şöyle deniliyor 
     ''Yükseköğretim kurumlarına ilişkin akademik nitelikteki ölçütleri, yükseköğretim kurumlarının denetim ve değerlendirilmeleri ile akademik unvanların kazanılmasına dair asgari koşulları belirlemek amacıyla rektörler ve seçilmiş öğretim üyelerinden Üniversitelerarası Kurul kurulur.'' Bu arada, YÖK'ün, 7 Mart Cuma günü yapacağı Genel Kurul toplantısında, anayasa değişikliği öngören yasa taslağı ile yükseköğretim yasa taslağını değerlendireceği öğrenildi. Toplantıdan sonra bir bildiri yayımlanabileceği de kaydedildi. 
     





</TEXT>
</DOC>
