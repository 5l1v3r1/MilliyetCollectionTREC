<DOC>
<DOCNO> 100981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/soneko11.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı fonlar yatırımcısına zarar ettirdi... 
</HEADLINE>
<TEXT>

     Türkiye'de halka arz edilen yabancı yatırım fonları içinde, bu yılın ilk yarısındaki dönemde, 6 adet fon yatırımcısına getiri sağlarken, 14 adet fon zarar ettirdi. 
     Sermaye Piyasası Kurulu SPK verilerine göre, bu yılın ilk yarısında 22 yabancı fonun 2'si ise değerlendirmeye alınmadı. 
     Ocak-Haziran döneminde en fazla getiri sağlayan fon, yüzde 8 ile Global Bonds USD fonu oldu. 
     Bu fonu, yüzde 3.44'lük getiriyle USD Long Term Bonds fonu, yüzde 1.4 ile de American Income Portfolio A ve Short Matturity Dollar Portfolio A fonları takip etti. 
     İlk yarıda yatırımcısına en fazla zarar ettiren fon ise yüzde 22.3'lük oran ile American Growth Portfolio B tipi fonu oldu. 
     
     HAZİRAN AYI 
     İlk 6 aydaki tabloya paralel olarak Haziran ayında da fonların büyük bölümü yatırımcısına zarar ettirdi. 
     Nitekim 22 yabancı fondan sadece 4 adedi Haziran ayında getiri sağlayabildi, ikisinin fiyatı değişmedi, geriye kalan fonlar yatırımcısını zarara uğrattı. 
     Haziran ayında en yüksek getiriyi yüzde 3.7 ile Global Bonds USD fonu sağladı. 
     Haziran'da en fazla zarar ettiren fon ise yüzde 10.47 ile European Equities Euro fonu oldu. 
     





</TEXT>
</DOC>
