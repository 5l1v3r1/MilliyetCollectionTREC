<DOC>
<DOCNO> 115812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sontur05.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık yatırımları Allah'a emanet 
</HEADLINE>
<TEXT>

     Üle genelinde son 10 yılda temeli atılan 1700 sağlık tesisinden sadece 685'i tamamlandı. Edirne Uzunköprü 2 No'lu Sağlık Ocağı'nın temeli 1996'da atıldı, şimdi temelde ağaçlar filizlendi. Temeli 1995'te atılan İzmir Kiraz Devlet Hastanesi inşatı patates deposu olurken 1998'de 19 milyar bedelle ihale edilen Espiye-Avluca Sağlık Ocağı'nda çevre halkı fındık kurutuyor. 
     Batman'a 250 Yataklı Devlet Hastanesi yapmak için 1994 yılında temel atıldı. Hastanenin şu ana kadar yüzde 35'i tamamlandı. 1997 yılında bitirilmesi planlanan ve 2.9 trilyon lira harcanan hastanenin tamamlanabilmesi için 11 trilyon liraya daha ihtiyaç var. 
     İzmir'in Buca ilçesinde ise 11 yıl önce Doğum ve Çocuk Evi yapılmasına karar verildi. 200 milyar lira bedelle 1991 yılında temeli atılan Doğum ve Çocuk Bakımevi, 1998 yılında teslim edilmesi gerekirken, süre uzatımı ile teslim tarihi 2002 yılına çekildi. Bu güne kadar ancak yarısı bitirilen inşaata 950 milyar lira ödendi. Geriye kalan kısmı için ise 6 trilyon gerekiyor. 
     Yalnızca inşaatının tabelası ayakta duran Isparta Yalvaç Sağlık Meslek Lisesi inşaatı da diğer örneklerinden farksız. 1998 yılından bu yana 130 milyar lira harcanarak yalnızca yüzde 5'i tamamlanan inşaatın tamamlanabilmesi için 2.4 trilyon gerekiyor. 
     
     TEMEL BATAKLIĞA DÖNÜŞTÜ 
     İçel'in Bozyazı İlçesinde ise Devlet Hastanesi inşaatı için bataklık yeri seçildi. 1997 yılında yapımına başlanan İçel Bozyazı 30 yataklı Devlet Hastanesi inşaatının temel dolgusu yapıldıktan sonra bataklık olduğu gerekçesiyle Bozyazı Belediyesi'nce ruhsat verilmedi. Hastane için yeni yer belirlendi. İnşaat için bugüne kadar 330 milyar lira harcandı. 
     İzmir'in Tire ilçesine yapılması planlanan 150 yataklı Devlet Hastanesi inşaatının temeli ise 1991 yılında atıldı. Yalnızca tabelası bulunan inşaatın bugüne kadar ancak yüzde 2'si tamamlandı. İnşaat için 13 milyar ödeme yapıldı. Aslında 204 milyar lira ile ihale edilen inşaatın tamamlanabilmesi için 15 trilyon lira daha lazım. 
     Maliye Hazine arazisi üzerinde yapılması planlanan Kütahya Emet Sağlık Meslek Lisesi inşaatı, 1998 yılında 320 milyar lira bedelle ihale edildi. 275 milyar lira ödeme yapılmasına karşılık temeli bile atılmayan lise inşaatına başlamak için 800 milyar lira gerekiyor. 
     Rize Pazar Sağlık Ocağı, 1994 yılında yatırım programına alındı. İnşaatın 2001 yılında bitirilmesi planlanıyordu ancak 35 milyar lira ödeme yapılan inşaatın temelini toprak kapattı. 
     
     TEMELDE AĞAÇLAR FİLİZLENDİ 
     Edirne Uzunköprü 2 No'lu Sağlık Ocağı'nın temeli 1996 yılında atıldı. Yüzde 75'i tamamlanan Sağlık Ocağı için 185 milyar lira ödeme yapıldı. 1 yıl öncesine kadar temelden filizlenen ağaçların görüldüğü inşaatın tamamlanabilmesi için 30 milyara ihtiyaç var. 
     Giresun Espiye-Avluca Sağlık Ocağı inşaatı ise sağlık hizmeti yerine vatandaşların başka hizmetlerini karşılıyor. 1998 yılında 19 milyar bedelle ihale edilen ve yüzde 50'si bitirilen inşaatın üzerinde vatandaşlar fındık kurutuyor. 
     İzmir Kiraz 30 yataklı Devlet Hastanesi ve 10 dairelik lojman inşaatının temeli ise 1995 yılında atıldı. Geçen yıllar içerisinde 78 milyar ödeme ile inşaatın yüzde 90'ı tamamlandı. Patates deposu olarak kullanılan inşaatın bitmesi için 200 milyar lira gerekiyor. 
     
     685 TESİS TAMAMLANDI- 
     Son 3.5 yılda bu 1700 yatırımın 685'i tamamlandı. Buna göre, 94 devlet hastanesi, 7 Ana Çocuk Sağlığı ve Aile Planlaması Merkezi, 22 Sağlık Meslek Lisesi, 8 Verem Savaş Dispanseri, 305 Sağlık Ocağı, 242 Sağlık Evi, 1 Halk Sağlığı Laboratuvarı, 4 Sağlık Müdürlüğü Hizmet Binası, 1 Ana Depo Tamir Müdürlüğü ve 1 Uluslararası Tıp Kongre Merkezi bitirildi. 
     





</TEXT>
</DOC>
