<DOC>
<DOCNO> 115277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/soneko13.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜKDER Genel Başkanlığı'na Necati Yentürk seçildi... 
</HEADLINE>
<TEXT>

     Tüketicileri Koruma Derneği TÜKDER Genel Başkanlığı'na Necati Yentürk yeniden seçildi. 
     Tayyare Kültür MMerkezi'nde, 1200 üyeden 60'ının katılımıyla yapılan TÜKDER genel kurulunda, kurucu ve genel başkan Necati Yentürk'ün hazırladığı tek liste oybirliğiyle yeniden yönetime seçildi. 
     TÜKDER Yönetim Kurulu'na Necati Yentürk, Haldun İnak, Ayşegül Torun, Filiz Aydın, Levent Gereyhan, Fikri Karagöz, Kadriye Tapu, Sıtkı Yılmaz ve Nevin Özözen getirildi. 
     Yönetim Kurulu'nun daha sonra yaptığı görev dağılımında, Yentürk yeniden başkanlığa getirilirken, Ahmet İnak'ın Başkan Yardımcısı, Ayşegül Torun'un Genel Sekreter, Filiz Aydın'ın da Genel Sayman olması kararlaştırıldı. 
     Bu arada, genel kurulda Yentürk tarafından okunan 2 yıllık faaliyet raporunda derneğin ilginç çalışmalara imza attığı ortaya çıktı. 
     Rapora göre, bu dönemde 7 bin 142 tüketicinin başvurduğu dernek, saçını istediği modelde kesmeyen kuaförden şikayetçi olan 3 tüketiciden ikisinin ödediği ücreti kuaförlerden geri aldı. Düğün töreninde verilen yemek ve hizmetten memnun olmayan 7 şikayetçiden ikisinin ödedikleri paranın yarısını geri almasını sağlayan dernek, kayıt yaptırdığı dershaneden ''beklediği faydayı görmediği için'' şikayetçi olan 7 öğrenciden 3'ünün parasını da dershanelerden geri aldı. 
     TÜKDER, 2 yıllık sürede, garanti kapsamında tamir için servise bırakılan, ancak 30 iş günlük yasal süresi içinde tamir edilmeyen 58, garanti kapsamında 2 kez aynı ve 4 kez farklı arıza yapan 29 cep telefonu, 6 buzdolabı ve bir müzik setinin yenisiyle değiştirilmesini, garanti süresi dolup da tamire bırakılan, ancak tamirde aylarca bekleyen 1 müzik seti ve 7 cep telefonunun ücretsiz tamir edilmesini sağladı. 
     





</TEXT>
</DOC>
