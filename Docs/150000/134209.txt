<DOC>
<DOCNO> 134209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/siyaset/siy99.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

İmzayı atan temsil edecek      İSTANBUL Milliyet 

     AB’nin genişlemeden sorumlu üyesi Gunter Verheugen, Kıbrıs’ta 28 Şubat’ın son tarih olduğunu belirterek, 16 Nisan’da Atina’da imzayı atan tarafın Kıbrıs’ı temsil edeceğini söyledi. Verheugen, Rumların Türkiye’nin üyeliğini engellemeseler bile diğer ülkeler kadar oy hakkı olacağını belirtti. CNNTürk’te yayımlanan "Manşet" programı için Brüksel’de Mehmet Ali Birand’ın sorularını yanıtlayan Verheugen, Türkiye’nin Kopenhag’dan çok kazançlı çıktığını, Avrupa’dan beklediği güvenceyi elde ettiğini, AB’ye çok daha yakınlaştığını belirtti. 
     Katılma müzakerelerinin 2005’te başlayabileceğini, duruma göre 5 - 10 yıl arasında sürebileceğini ifade eden Verheugen, her şeyin Türkiye’nin aldığı kararlara bağlı olduğunu kaydetti. 
     
Lozan’da bile taviz verildi’      EBRU SUNGUR LEFKOŞA 

     Türk Sanayicileri ve İşadamları Derneği TÜSİAD Yönetim Kurulu Üyesi Şadi Gücüm tüm barış anlaşmalarının karşılıklı tavizlerle uygulandığını vurgulayarak, "Türkiye Cumhuriyeti’nin kurucu antlaşması olan Lozan Barış Antlaşması da karşılıklı tavizler ve Hatay, Musul, Kerkük gibi bazı büyük sorunların ileriye bırakılmasıyla imzalanmıştır" dedi. 
     TÜSİAD - Boğaziçi Üniversitesi Dış Politika Forumu tarafından düzenlenen ve Rum kesimi ile Yunanistan’dan da iki konuşmacının katıldığı "Kıbrıs’ın Geleceği ve AB Üyeliği Paneli"nde konuşan Gücüm, Annan Planı’nın Ada halkı için önemli bir fırsat olduğunu belirtti. Gücüm, planın her iki tarafın anlaşmasına temel teşkil edebileceğini söyledi. 
     
2 gün Kıbrıs’ı konuşacaklar      SİBEL KAHRAMAN İstanbul 

     Kıbrıs sorununun çözülmesi için iç ve dış baskı artarken, Türkiye’deki diplomatlar, akademisyenler ve askerler bir otele kapanarak iki gün süresince Annan planıyla ilgili çözüm arayacaklar. 
     Bahçeşehir Üniversitesi Hukuk Fakültesi’nin önderliğinde 1 Şubat’ta yapılacak çalışma sonunda ortaya çıkarılacak somut öneriler tüm kurumlara gönderilecek. 
     Siyasilerin katılmayacağı toplantıda bulunacak bazı isimler şöyle 
     Özdem Sanberk, Yalım Eralp, İsmail Cem, Hüseyin Çelem, Şadi Ergüvenç, Kemal Yavuz, Atilla Kıyat, Gündüz Aktan, Armağan Kuloğlu, Üstün Ergüder, Turgut Tarhanlı, Hüseyin Pazarcı, Ersin Kalaycıoğlu, İlter Türkmen. 
     
AB Konferansı’na İtalya’dan davet      AB’nin Dönem Başkanlığını Haziran’da devralacak olan İtalya, Türkiye’yi 2000’de çağrılmadığı hükümetlerarası konferansa gözlemci olarak davet etti. İtalya Dışişleri Bakanı Franco Frattini, Türkiye’nin Avrupa anayasasına son şeklini verme çalışmalarına katılma olanağını bulacağını kaydetti. 2000’de Nice’de yapılan bu toplantıya Türkiye davet edilmemişti. 2004’te yapılacak olan toplantıya hazırlık amacıyla 2003’te gerçekleşecek görüşmelere Türkiye ilk kez gözlemci sıfatıyla katılmış olacak. 
     
     



 SİYASET 













</TEXT>
</DOC>
