<DOC>
<DOCNO> 127661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur34.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Irak'ta savaşa hayır" mitingi... 
</HEADLINE>
<TEXT>

     Çeşitli sivil toplum kuruluşları tarafından oluşturulan ''Savaşa Hayır Platformu'' tarafından, Çağlayan Meydanı'nda ''Irak'ta Savaşa Hayır'' mitingi düzenlendi. 
     Sık sık tekbir getirilerek savaş ve ABD karşıtı sloganların atıldığı miting sırasında ABD, İngiltere ve İsrail bayrakları yakıldı. 
     İnsani Yardım Vakfı Genel Başkanı Bülent Yıldırım mitingde yaptığı konuşmada, mitinge katılanların ''Savaşa hayır'' dediklerini belirterek, Türk halkının büyük çoğunluğunun savaşa karşı olduğunu kaydetti. 
     ''Körfez savaşını unutmadık. Bu savaşta 'bir koyup üç alacağız' diyenlerin sonu bellidir'' diyen Yıldırım, hükümet yetkililerini uyararak, Irak'ta olası bir savaşa Türkiye'nin taraf edilmemesini istedi. 
     Yıldırım, Irak'a yönelik savaşın haklı bir sebebi olmadığını da savunarak, ''ABD'nin asıl amacının Ortadoğu petrollerine hakim olmak, ardından da Türkiye'deki bor madenlerini ele geçirmek'' olduğunu ileri sürdü. 
     Mazlum-Der İstanbul Şube Başkanı Ahmet Mercan da, insan hayatının karşılığının bulunmadığını ifade ederek, ''Türkiye, bedeli kan olan hiçbir pazarlığın ve denklemin içinde olmamalıdır'' dedi. 
     Hükümet yetkililerinden savaşa destek vermemelerini ve bölgede savaşa karşı güçbirliği sağlanmasını isteyen Mercan, Türkiye'nin Irak'ın yanında yer alması gerektiğini savundu. 
     Gazeteci-yazar Abdurrahman Dilipak ise ''Bizden, evimizin balkonunu kiralayıp kardeşimize suikast düzenlemek için işbirliği yapmamızı istiyorlar. Evimizi, balkonumuzu vermeyeceğiz'' dedi. 
     ''Irak'ta başlayacak bir savaşın, tarihin sonunu getirecek bir medeniyetler savaşına dönüşebileceğini'' dile getiren Dilipak, ''Amerika 10 yıl sürecek bir savaşın fitilini ateşlemek için bölgemize geliyor. Savaş oyun değildir, söz konusu olan kandır, candır'' diye konuştu. 
     
     GÜÇBİRLİĞİ ÇAĞRISI 
     Dilipak, savaş karşıtı olan herkesi güç birliği yapmaya ve meydanları doldurmaya çağırarak, ''Bu işin sağcısı solcusu, kızılı yeşili, Alevisi Sünnisi olmaz. AKP'liler, CHP'liler, ötekiler neredesiniz Bu kalabalıklar yetmiyor'' dedi. 
     Gazeteci-yazar Şanar Yurdatapan da, Türkiye'nin açık ve net bir şekilde ''Biz bu savaşta yokuz, üsleri de kullandırmayacağız'' demesi gerektiğini belirterek, ''Başkalarının kanları üzerine pazarlık yapmak Türkiye Cumhuriyeti'ne yakışmaz'' dedi. 
     Yurdatapan, Türk halkının yüzde 83'ünün Irak'ta savaşa karşı olduğunu dile getirerek, Birleşmiş Milletler'den karar da çıksa Türkiye'nin savaşa katılmaması gerektiğini söyledi. Yurdatapan, ''Bu kara lekeyi alnımıza sürmeyin. Halepçe'yi unutmuyoruz ama Hiroşimayı da unutamıyoruz'' dedi. 
     Savaş karşıtı şiirlerin okunduğu, türkülerin söylendiği miting olaysız şekilde sona erdi. 
     





</TEXT>
</DOC>
