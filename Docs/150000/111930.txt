<DOC>
<DOCNO> 111930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/siyaset/siy03.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurgun’ işbaşı yaptı 
</HEADLINE>
<TEXT>

Bayındırlık Bakanlığı’ndaki ihale vurgunu iddiasıyla görevden alınan bürokratlar haklarındaki davalar sürdüğü halde MHP’li bakanın takdiri’yle görevlerine döndü 
     GÖKÇER TAHİNCİOĞLU Ankara 

     MHP’li Koray Aydın’ın istifasına neden olan Bayındırlık Bakanlığı’ndaki ihale yolsuzluklarına ilişkin Vurgun Operasyonu’nda görevden alınan bürokratlar, haklarındaki davalar henüz sonuçlanmadan bakanlıkta yeniden göreve başladı. 
     Devlet Memurları Yasası’nın "amirin takdiri" başlığıyla düzenlenen 144. maddesi uyarınca yeniden görevlendirme yapan Bayındırlık Bakanı Abdülkadir Akcan, bürokratları yeni birimlerde görevlendirdi. Davaya müdahil olmadığı da ortaya çıkan Akcan, bürokratların tutuklulukları boyunca eksik aldıkları maaşlarını da tam almalarını sağladı. 
     
     Yolsuzlukla yargılandılar 
     Davanın sanıklarından eski Müsteşar Yardımcısı Sedat Aban, Yüksek Fen Kurulu’nda raportörlük ve mühendislik görevine getirildi. Sedrettin Dinçer ise, "bakanlık müşaviri" kadrosuna alındı. Yolsuzlukla yargılanan eski Yapı İşleri Şube Müdür Vekili İlkkutlu Gönülal, Teknik Araştırma Uygulama Genel Müdürlüğü’nde eski Yapı İşleri Genel Müdür Yardımcısı Mehmet İnce ile eski Bayındırlık İl Müdürlüğü Şube Başkanı Kenan Bozokalfa da Afet İşleri Genel Müdürlüğü’nde göreve başladı. Eski İhale ve Program Takip Şube Müdürü Mehmet Ali Erkılıç ise emekliye ayrıldı. 
     



 SİYASET 



















</TEXT>
</DOC>
