<DOC>
<DOCNO> 121873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sontur19.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç yorumlara çok sinirlendi... 
</HEADLINE>
<TEXT>

     TBMM Başkanı Bülent Arınç, Genelkurmay Başkanı Orgeneral Hilmi Özkök ve kuvvet komutanlarının ziyaretinin kısa sürmesinin ''tepkiden kaynaklandığı'' yolundaki yorumlardan utanç duyduğunu belirterek, ''Ben Meclis Başkanıyım, onlar kuvvet komutanı, kim kime tepki gösterecek'' dedi. 
     Arınç, TİSK Başkanı Refik Baydur'u kabulü sırasında, bu sabah gerçekleşen Genelkurmay Başkanı Özkök ve kuvvet komutanlarının ziyaretiyle ilgili sorularla karşılaştı. Sorulara ve televizyonlarda yapılan yorumlara sinirlendiğini bildiren Arınç, ziyareti şöyle özetledi 
     ''Genelkurmay Başkanı ve kuvvet komutanları, Meclis Başkanı seçilmem dolayısıyla tebrik ziyaretinde bulundular. Kendilerini karşıladım. Tebriklerini kabul ettim. Ancak, Milli Güvenlik Kurulu toplantısı bulunduğunu belirterek izin istediler. Ben de kendilerini uğurladım. Yapılan yorumlardan dolayı utanç duyuyorum. Ben sayın Genelkurmay Başkanı ve kuvvet komutanlarının ziyaretinden dolayı tekrar kendilerine teşekkür ediyorum.'' Ziyaretin bu kadar kısa sürmesini bir tepki olarak algılayıp algılamadığına ilişkin soruya karşın da Arınç, ''Ben Meclis başkanıyım, onlar kuvvet komutanı kim kime tepki gösteriyor, bu nasıl sual'' dedi. 
     





</TEXT>
</DOC>
