<DOC>
<DOCNO> 116983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sonspo16.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe - Galatasaray derbisine doğru... 
</HEADLINE>
<TEXT>

     6 Kasım Çarşamba günü yapılacak derbi maça 2 gün kala Fenerbahçe Kulübü Başkanı Aziz Yıldırım ile Galatasaray Kulübü Başkanı Özhan Canaydın, İl Spor Güvenlik Kurulu toplantısında biraraya gelerek, alınacak güvenlik önlemleri konusunu görüştüler. 
     İstanbul Valiliği'nde yapılan ve yaklaşık 1 saat süren toplantının ardından bir açıklama yapan Vali Erol Çakır, derbi maçta her vatandaşın biletini alıp stada gelerek, kendine ayrılan yerden maçı centilmenlik kuralları içinde izleyebileceğini belirterek, ''Galatasaraylı taraftarlar için statta özel bir bölüm ayrıldı. Kendini güvenlik olarak riskte hisseden sarı-kırmızılı taraftarlar maçı buradan izleyebilir'' dedi. 
     Sezon başında aldıkları kararın uygulamada olduğunu vurgulayan Vali Çakır, şöyle devam etti 
     ''Daha önceki kararlara uygun olarak kulüpler veya fanatik taraftarlar tarafından stada toplu gidiş organize edilemeyecek, eğer olursa engellenecek. Her türlü güvenlik önlemi alınmıştır. Bölgede de ek güvenlik önlemleri alınacak. Misafir takım taraftarının ayrı bölümde maçı izlemesi kararımız, sadece bu maç için özel olarak alınmıştır.'' Vali Erol Çakır, maçın fair play ruhuna uygun olarak geçeceğini düşündüğünü belirterek, ''Her 2 kulübün taraftarlarından maçta şiddet ve kötü tezahürat olmamasını istiyoruz. Bütün dünyanın gözü İstanbul'da yaşanacak olumsuz olaylarda. Burada spor müsabakalarının centilmenlik içinde geçtiğini Avrupa'ya göstermeliyiz. Olumsuz davranışlarla ülkenin imajını zedelememeliyiz'' diye konuştu. 
     Bir gazetecinin, ''Galatasaraylı taraftarlara ne kadar yer ayrıldı'' şeklindeki sorusu üzerine Çakır, ''Bir sayı yok. Yeterli kapasitede yer ayrılacak'' dedi. 
     
     CANAYDIN ''TARAFTARIMIZA GÜVENİYORUM'' 

     Valilikten ayrılırken basın mensuplarının sorularını yanıtlayan Galatasaray Kulübü Başkanı Özhan Canaydın ise derbi maçın dostluk ve fair play ruhuna uygun olarak geçeceğini söyledi. 
     Canaydın, derbide hiçbir olayın çıkmayacağını ifade ederek, ''Ben taraftarımıza güveniyorum. Aziz başkan da taraftarına güveniyor. Dostluk içinde bir maç olacak'' dedi. 
     Karşılaşma öncesinde stat çevresinde geniş güvenlik önlemleri alınacağı ve yaklaşık 4 bin polisin görev yapacağı bildirildi. Galatasaraylı taraftarlar için Fenerbahçe Şükrü Saracoğlu Stadı'nda rakip takım taraftarlarına, numaralı tribün ile Kenan Evren Lisesi tarafındaki açık tribün arasındaki bölümün ayrıldığı kaydedildi. 
     Üzerinde Galatasaray taraftarı olduğunu gösteren bir şey bulunmayan vatandaşların, biletini aldığı tribünde, sarı-kırmızılı takımın taraftarı olduğunu belli eden bayrak, forma gibi şeylerle stada gelenlerin de özel bölümde maç izleyeceği ifade edildi. 
     Toplantıya Vali Çakır, her iki kulübün başkanı, Galatasaray Kulübü İkinci Başkanı ve Basın Sözcüsü Ali Dürüst, Fenerbahçe Kulüp Müdürü Serkan Acar, Fenerbahçe Şükrü Saracoğlu Stadı Müdürü Mürşit Tarhan, İl Emniyet Müdürü Hasan Özdemir, Gençlik ve Spor İl Müdürü Vedat Bayram ve askeri yetkililer katıldı. 

     
</TEXT>
</DOC>
