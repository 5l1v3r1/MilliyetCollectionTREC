<DOC>
<DOCNO> 101038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sontur14.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris'te minibüs hattı için bıçaklar konuştu "5 yaralı" 
</HEADLINE>
<TEXT>

     Marmaris'in Karacasöğüt Köyü'nde minibüs hattı ve restoran rekabeti yüzünden bir grubun baskını ile başlayan olaylarda 5 kişi ağır yaralandı. 
     Alınan bilgiye göre, Karacasöğüt sahilinde bulunan Çardak Restoran ile Paradise Restoran arasında geçen yıllara dayanan rekabet, geçen yıl Yaşar Şahin'e ait Çardak Restoran'ın yıkılması ile büyüdü. 
     Yaşar Şahin daha sonra Marmaris-Karacasöğüt arasında çalışmak üzere 186 Nolu Motorlu Taşıyıcılar Servis Kooperatifi'ni kurdu. Zaman zaman 113 Nolu Kooperatif ile aralarında rekabet yüzünden kavgalar meydana geldi. 
     Aralarında Yaşar Şahin'in de bulunduğu 20 civarında kişi bu sabaha karşı, üç ticari ve bir özel araçla gelerek Paradise Restoran ve 113 Nolu Kooperatifi basarak kavga çıkardı. 
     Saldırı sırasında Paradise Restoran'ın sahipleri Özgür, Mahmut, Aslıhan Değerli bıçak darbeleriyle ağır yaralandı. Kooperatifin Başkanı Muhsin Balcı da ağır yaralanırken, Mahmut Değerli'ye ait taksi sopa ve taş darbeleri ile kullanılmaz hale getirildi. 
     Ciğerinden ve kalbinden yara alan Şafak Şahin, Muğla Devlet Hastanesi'nde yoğun bakıma alınırken, diğer 4 yaralı ise Marmaris Özel Ahu Hetman Hastanesi'nde tedavi altına alındı. 
     Kanlı baskına katıldığı belirtilen Mevlüt Şahin, Yılmaz Şahin, Mehmet Efe, Ercan Şahin ve Yaşar Şahin, jandarma tarafından gözaltına alındı. 
     Olayla ilgili soruşturmanın sürdürüldüğü bildirildi. 
     





</TEXT>
</DOC>
