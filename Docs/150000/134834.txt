<DOC>
<DOCNO> 134834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo07.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en iyi futbol takımları arasında Beşiktaş, 28. sırada... 
</HEADLINE>
<TEXT>

     Dünyanın en iyi futbol takımları sıralamasında Birinci Süper Lig'in yenilgisiz lideri Beşiktaş, ocak ayı değerlendirmesinde 28. sırada yer aldı. 
     Ocak ayı içinde resmi maç yapmadıkları için Türk takımlarının düşüş yaşadığı Uluslararası Futbol Tarihi ve İstatistikleri Federasyonu'nun IFFHS değerlendirmesinde, geçen ayı 24. sırada tamamlayan Beşiktaş, 4 sıra gerileyerek 178.5 puanla 28. oldu. 
     Galatasaray da 124.5 puanla 69.'luktan, 74. sıraya gerilerken, ilk 100'de yer alan son Türk takımı Denizlispor ise 122.5 puanla geçen ay 75. olduğu değerlendirmede, ocak ayını 78. sırada tamamladı. 
     Sıralamada Fenerbahçe 103, Kocaelispor 164, Gençlerbirliği 196, Trabzonspor 215, Gaziantepspor 261 ve Malatyaspor da 283. oldu. 
     
     MANCHESTER UNITED İLK SIRADA 

     Ocak ayı sıralamasında İngiltere'nin Manchester United takımı ilk sırayı aldı. 
     Geçen ay 2. olan İngiliz ekibi, topladığı 302 puanla 298 puanlı Real Madrid'i geride bırakarak, birinci sırayı eline geçirdi. 
     İlk 100'de toplam 68 takımı yer alan Avrupa, Dünya futboluna da damgasını vururken, 8 takımı bulunan İngiltere en başarılı ülke oldu. İngiltere'yi 7'şer takımla İspanya, Almanya ve Fransa, 6'şar takımla İtalya, Arjantin, 4 takımla da Brezilya takip etti. 

     
</TEXT>
</DOC>
