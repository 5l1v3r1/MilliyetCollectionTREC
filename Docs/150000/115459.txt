<DOC>
<DOCNO> 115459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/soneko07.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğanlar tarlada kaldı... 
</HEADLINE>
<TEXT>

     Konya'nın Yunak İlçesi'ndeki çiftçilerin yetiştirdikleri soğan, yüksek maliyet karşısında düşük fiyatlar nedeniyle tarlada kaldı. 
     Yunak'ta 35 dekar tarlasına soğan eken Ali Üstüşen, bin bir güçlükle yetiştirdiği soğanın kilosuna 120 bin lira gibi düşük bir fiyat verildiğini belirterek, toplama masraflarını bile kurtarmayacağını düşündüğü soğanları tarlada bırakmayı tercih ettiğini söyledi. 
     Mazot, elektrik ve gübre fiyatlarının aşırı şekilde artması nedeniyle yetiştirdiği soğanların en az 150 bin liraya mal olduğunu kaydeden Üstüşen, ''Soğanlarımı piyasa fiyatı olan 120 bin liraya sattığım takdirde elime geçecek olan para, su parasını bile kurtarmıyor'' dedi. 
     Soğan tarlasının sulamak için 1 milyar liralık elektrik borcu yaptığını belirten Üstüşen, şunları söyledi 
     ''1 kilogram gübre almak için 10 kilogram soğan satmak zorundayız. Soğanın büyüyebilmesi için 7 kez sulanması gerekiyor. Toplanması için ise günlüğü 7 milyon liradan en az 10 işçi çalıştırmam gerekiyor. 120 bin lira fiyat istenen soğanlar daha toplanmadan zarar etti. Soğanlarımız tarlada kaldı. Fiyatlar yükselmezse soğanları toplamayıp tarlada çürümeye terk edeceğiz. Daha fazla zarar etmemek için soğanları tarlada bırakmaktan başka çaremiz yok.'' Üstüşen, yağmur yağması durumunda soğanların tarlada çürüyeceğini ifade ederek, fiyatla yükselinceye kadar yağmur yağmaması için dua ettiklerini sözlerine ekledi. 
     





</TEXT>
</DOC>
