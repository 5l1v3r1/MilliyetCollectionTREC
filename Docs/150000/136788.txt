<DOC>
<DOCNO> 136788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur02.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Ege sorununun çözümü için görüşmeler sürüyor... 
</HEADLINE>
<TEXT>

     Dışişleri Bakanı Yaşar Yakış, Ege sorununun çözümü amacıyla Yunanistan ile görüşmelere başlamak için gerekli siyasi iradeye sahip olduklarını bildirerek, ''Esasen resmi mahiyet kazanmamış ve araştırıcı nitelikte bazı temaslar da devam etmektedir'' dedi. 
     Yakış, CHP İzmir Milletvekili Hakkı Akalın'ın soru önergesini yanıtlarken, Ege sorununun kalıcı ve adil bir çözüme kavuşturulmasının, Türk-Yunan ilişkilerinin daha da geliştirilmesine olanak sağlayabileceğini kaydetti. Bu sorunların üçüncü tarafların müdahalesiyle değil, ancak iki ülkenin göstereceği iyiniyet, gayret ve iradeyle çözülebileceğini belirten Yakış, yanıtında şu görüşleri kaydetti 
     ''Ege'de Yunanistan'ın olduğu kadar ülkemizin de hayati ve meşru hak ve menfaatleri vardır. Hükümetimizin anlayışı, Ege sorunlarının bu hak ve menfaatlere karşılıklı saygı gösterilmesi yoluyla çözüme kavuşturulmasıdır. 
     Bu çerçevede Hükümetimiz, Ege sorunlarının bir bütün halinde çözümlenmesi için ortak rızaya dayanacak hiçbir çözüm yöntemini dışlamamaktadır. Bu anlayış doğrultusunda, Yunanistan ile henüz resmi mahiyet kazanmamış ve araştırıcı nitelikte bazı temaslar da halen devam etmektedir.'' Bu çalışmaların olumlu sonuçlanması ve Ege sorununun bir an önce çözüme kavuşturulmasını istediklerini bildiren Yakış, Ege Denizi'nin Türkiye ve Yunanistan arasında bir dostluk ve işbirliği denizine dönüşmesi dileğinde bulundu. 
     Bakan Yakış, Hükümet'in, Ege sorunlarının çözümü için her türlü gayreti göstermeye devam edeceğini, ancak Türkiye'nin Ege Denizi'ndeki temel hak ve çıkarlarının korunması konusundaki kararlılığından da kimsenin şüphe duymaması gerektiğini belirtti. 
     





</TEXT>
</DOC>
