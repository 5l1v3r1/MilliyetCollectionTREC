<DOC>
<DOCNO> 130337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sondun08.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bee Gees'in üyesi Maurice Gibb öldü... 
</HEADLINE>
<TEXT>

     1970'lerin ünlü gruplarından Bee Gees'in üyesi Maurice Gibb, 53 yaşında Miami'de öldü. 
     Ailesi tarafından Londra'da yapılan açıklamada, Gibb'in Miami'deki evinde 4 gün önce rahatsızlanarak hastaneye kaldırıldığı ve bağırsak ameliyatı sırasında kalp krizi geçirerek hayatını kaybettiği belirtildi. 
     Açıklamada, ''Maurice Gibb'in bu sabah hayatını kaybettiğini bildirmekten büyük üzüntü duyuyoruz. Yaşam sevinci, coşkusu ve enerjisi hepimiz için örnek teşkil ediyor. Onu çok özleyeceğiz'' denildi. 
     Gibb kardeşlerden Barry 1946'da, Maurice ve Robin adlı ikizler ise 22 Aralık 1949'da İngiltere'de doğdu. Bir müzik grubunda çalan babaları ve şarkıcı anneleri, oğullarını müzik yapmaya teşvik etti ve üç kardeş, 1958'de Avustralya'nın Brisbane kentinde Bee Gees'i kurdu. 
     Grup, 1977'de ''Saturday Night Fever'' filmine yaptığı müzikle büyük başarı elde etti. Grubun özellikle ''Stayin' Alive'', ''How Deep Is Your Love'' ve ''Tragedy'' parçaları müzik listelerinde üst sıralara yükseldi. 
     7 kez Grammy ödülünün sahibi olan Bee Gees, son albümü ''This Is Where I Came In''i 2001'de piyasaya sürmüştü. 
     





</TEXT>
</DOC>
