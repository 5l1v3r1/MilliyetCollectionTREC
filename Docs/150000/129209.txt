<DOC>
<DOCNO> 129209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/spor/spo03.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Efsane geri dönüyor 
</HEADLINE>
<TEXT>

Dört yıl önce yine La Manga’da kamp yapıp, zaferler kazandıklarını söyleyen Terim, "Tarih tekerrürden ibarettir" dedi 
     Yeni bir yaprak 
     GALATASARAY Teknik Direktörü Fatih Terim, Marbella’da büyük konuştu. 4 yıl önce de aynı yerde kamp yaptıklarını ve birçok zaferle kucaklaştıklarına söyleyen Sarı - Kırmızılı ekibin çalıştırıcısı, "Efsane, bundan 4 sezon evvel La Manga kampıyla başlamıştı. Tarih tekerrürden ibarettir. Yine başarılarla dolu bir gelecek bizi bekliyor" ifadesini kullandı. 
     
     Gözümüzü kararttık’ 
     TERİM, "Gözümüzü kararttık. Başarı için hiçbir fedakarlıktan kaçınmıyoruz. Herkes gördü ki yabancıları gönderdik. Yöneticilerle bugüne kadar en ufak problem yaşamadım. Kimseyi inandıramıyoruz. Gayet işbirliği içinde çalışmalara devam ediyoruz" dedi. Fatih hoca, basında çıkan bazı olumsuz haberlerin birçoğunun bilinçli yazıldığını söyledi. 
     
Herkese yeşil ışık      TÜRKİYE’YE gelebileceği mesajını veren Pierre van Hooijdonk, "Ben Türk değilim. Yani duygusal olamam. Fenerbahçe’de, Galatasaray’da hatta Beşiktaş’ta bile oynarım. Çünkü ben bir profesyonelim. 8 Ocak’ta yarın kulübümle görüşeceğim. Anlaşamazsam teklifleri değerlendiririm. Ancak Türk seyircisi beni çekiyor" dedi. 
     
GALATASARAY GÜNLÜĞÜ      Yenilere rezerve 
     GALATASARAY, transferi muhtemel isimler için bile oda ayırttı. Cim Bom’un kaldığı Puene Morano Golf Otel’e, Simplicio’nun dışında iki oyuncu daha bekleniyor Çünkü fazladan üç oda için rezervasyon yapıldı. Eğer transfer gelmezse üç odaya boşu boşuna para ödenecek. 
     
     Bayern’e maç teklifi 
     FATİH Terim, 10 Ocak’ta Bayern Münih ile bir maç yapmayı planladıklarını açıkladı. Ünlü Alman ekibinin yetkilileriyle görüşen Sarı - Kırmızılılar, bu durumda Deportivo San Pedro ile oynanacak maçı iptal edecek. 
     
     Simplicio’yu tanıyan var mı 
     FELİPE ile takas edilen Brezilyalı Simplicio, Galatasaraylı futbolcular için de merak konusu oldu. Bu futbolcu hakkında yeterli bilgi sahibi olamayan Sarı - Kırmızılılar, basın mensuplarının araştırma yaptığını düşünerek, "Nasıl bir oyuncuymuş" diye sordular. Öte yandan dün beklenmesine rağmen gelmeyen Sambacı’nın birkaç gün içinde İstanbul’da olacağı açıklandı. 
     
     Karan bugün geliyor 
     BABASININ vefatı nedeniyle Almanya’da bulunan ve kendini toparlamaya çalışan Ümit Karan’ın bugün Malaga’da olacağı belirtildi. Golcünün dönüşüyle birlikte takımla çalışmalara başlayacağı açıklandı. 
     
     Pepe yüzde 99 Aslan’da’ 
     PORTEKİZ basını, Maritimo takımında forma giyen Pepe’nin, Galatasaray ile yüzde 99 anlaştığını yazdı. Stoper olarak görev yapan genç Brezilyalı’nın, Türkiye yolunda olduğunu ifade eden gazeteler, sadece küçük pürüzlerin kaldığını belirtti. 
     
     Kondüsyon yüklemesi 
     TERİM, Marbella kampının ilk gününde futbolcularına kondüsyon yüklemesi yaptı. Adeta pestilleri çıkan Sarı - Kırmızılılar idmanın sonuna doğru, hocalarına yorulduklarını belli etmek için çığlık attılar. Yapılan testlerin raporlarına göre takımı dörde ayıran Fatih Terim, akşam da bir antrenman yaptırdı. 
     



 SPOR 


























</TEXT>
</DOC>
