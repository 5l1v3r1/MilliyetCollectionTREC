<DOC>
<DOCNO> 149356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko11.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Savaşı bastoncuları da vurdu... 
</HEADLINE>
<TEXT>

     Bitlis'in Ahlat İlçesi'nde baston işlemeciliği yapanlar, ürettikleri bastonları satamama sıkıntısı yaşadıklarını söylediler. 
     Ahlat'ta yıllardır baston üreticiliği yapan Refa Gökbulak, ülkenin içinde bulunduğu ekonomik kriz ve yaşanan Irak Savaşı nedeniyle baston satışlarının durma noktasına geldiğini söyledi. 
     Gökbulak, çektikleri sıkıntıların bitmesi için savaş mağdurlarına koltuk değneği üretmeyi düşündüklerini belirterek, şöyle konuştu 
     ''Önceki yıllarda yıllık ortalama 5 bin baston üretiyorduk. İlçeye gelen turistler bastonlara yoğun ilgi gösteriyordu. Ancak bölgede yaşanan savaş korkusu turistlerin gelmesini engelliyor. Bu nedenle bizde savaşa olan tepkimizi koltuk değneği üreterek göstereceğiz.'' Geçen yıllarda Japonya, Amerika, İngiltere, Fransa ve Almanya başta olmak üzere ilçeye birçok ülkeden turist geldiğini ifade eden Gökbulak, ''Çoğu zaman siparişleri yetiştirmede güçlük çekiyorduk. Ancak bu yıl işler tamamen durdu'' dedi. 
     
     ''AHLAT BASTONU HAKKETTİĞİ YERDE DEĞİL'' 
     Refa Gökbulak, Ahlat bastonunun yeteri kadar tanıtılmadığından yakınarak, tanıtım için yetkililerin daha duyarlı davranmasını istedi. 
     Baston üretiminin sanıldığı kadar kolay olmadığını vurgulayan Gökbulak, şunları söyledi 
     ''Tek sıkıntımız pazarlama sorunu değil. Hammadde bulma noktasında da problemler yaşıyoruz. Ürettiğimiz bastonlar, ceviz, kiraz, dut ve diş budak ağaçlarından yapılıyor. Bunun dışında çok özel olarak boynuzdan işlediğimiz bastonlar var. Bu ağaçları ve manda boynuzunu bulmak çoğu zaman sorun oluyor. Ancak baston işlemeciliğinin ülke turizmi için önemi kavranırsa, bu sıkıntılar ortadan kalkar.'' İlçede geçmiş yıllarda 15 atölyenin baston ürettiğini kaydeden Gökbulak, şimdilerde ise bu atölyelerden 12'sinin kapandığını ve Ahlat bastonu üreten 3 atölyenin ise zar zor ayakta kaldığını söyledi. 
     





</TEXT>
</DOC>
