<DOC>
<DOCNO> 120613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sondun09.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"D'estaing'in sözleri Türkiye'nin AB şansını artırdı" 
</HEADLINE>
<TEXT>

     ABD'nin saygın gazetelerinden The Washington Post, eski Fransa Cumhurbaşkanı ve Avrupa Konvansiyonu Başkanı Valery Giscard d'Estaing'in ''Türkiye'nin AB'ye alınmasının AB'nin sonu olacağı'' şeklindeki sözlerinin aslında Türkiye'nin AB üyeliği şansını artırdığı yorumunda bulundu. 
     Gazetenin, ''Türkiye AB için bastırıyor'' başlıklı İstanbul çıkışlı haberinde, Giscard d'Estaing'in sözlerinin ardından Avrupa'daki Türkiye yanlılarının da harekete geçtiği belirtildi. 
     Giscard d'Estaing'in söz konusu sözlerini dile getirdiği röportajını yayınlayan Fransız Le Monde gazetesinin bile eski cumhurbaşkanını sert dille eleştirdiğini yazan The Washington Post, bir AB diplomatının, ''İlginç şekilde bu sözler Türkiye'nin davasına yardım etti, çünkü AB içinde Giscard d'Estaing'in eğilimlerine katılmayan güçlü bir kesim var'' sözlerine yer verdi. 
     Bir Amerikalı diplomat da, gazeteye, ''Giscard d'Estaing ne derse desin, birçok Avrupalı farklı şekilde düşünüyor'' dedi. 
     The Washington Post, Türkiye'nin üyelik tartışmalarının felsefi bir boyuta dönüşmesinin Türkiye'nin işine yaradığı yorumunda bulundu. 
     Gazete, AK Parti Genel Başkanı Recep Tayyip Erdoğan'ın, ''Türkiye'nin AB üyeliği uygarlıklar arasındaki uyumu kolaylaştıracak ve olası çatışmaları önleyecek'' şeklindeki sözlerine de yer verdi. 
     Gazete, Kıbrıs meselesi ve Türkiye'nin AB standartlarına uyum düzeyinin ise üyelik konusunda engel oluşturmaya devam ettiği görüşünü savundu. 
     





</TEXT>
</DOC>
