<DOC>
<DOCNO> 130300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/spor/spo07.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
50 DOLARA RUS 
</HEADLINE>
<TEXT>

Antalya’da oynanan hazırlık maçlarında Türk hakemler 1 milyar lira alırken, Rusya’dan gelen FIFA kokartlı meslektaşları sadece 50 dolara düdük çalıyor 
     CEMAL ERSEN 

     Yeni ekmek kapısı 
     120 takımın kamp yaptığı Antalya’da hazırlık maçları başladı, hakemlere de ekmek kapısı oldu. Ancak Türk hakemlerin bir karşılaşmayı yönetmek için 1 milyar lira para istemesi, uyanık organizatörleri yeni arayışlara yöneltti. Sonunda çare, ithal hakem kullanmakta bulundu. Bu bölgeye getirilen Rus, Beyaz Rus ve Ukraynalı FIFA kokartlı hakemler, hazırlık maçlarında çok daha ucuza görev yapması sağlandı. 
     
     Hem iş, hem tatil 
     KARŞILAŞMA başına 50 dolar alan Rus hakemler, hem para kazanıyor, hem de tatil yapıyor. Korsan hakemlerin "cirit" attığı Antalya ve yöresinde FIFA kokartlı hakemleri tercih eden kulüplerden biri olan Gençlerbirliği de, Rusya’nın Schınnık takımıyla oynadığı ve 1-0 yenildiği karşılaşmada görev yapan Zhokov Andrei, Kalinovski Vasili ve Cihikon Oleg’e toplam 150 dolar para ödedi. 
     
     Çok kaliteliler’ 
     ULUSLARARASI tecrübeye sahip hakemleri Belek’te oynayacakları diğer hazırlık maçları için de isteyen Başkent ekibinin Menejeri Cem Onuk ise, "Türk hakemler hazırlık maçı için 1 milyar liradan kapıyı açıyor. Oysa Ruslar’dan üç hakem 150 dolara çok kaliteli maç yönetiyor. Biz yenilmemize karşın, bu hakemleri diğer maçlarımızda istedik" şeklinde konuştu. 
     
     



 SPOR 


























</TEXT>
</DOC>
