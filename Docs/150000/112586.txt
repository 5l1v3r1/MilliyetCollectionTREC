<DOC>
<DOCNO> 112586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/soneko09.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Üç yıllık sıkıntılı dönem geride kaldı" 
</HEADLINE>
<TEXT>

     Maliye Bakanı Sümer Oral, uygulanan ekonomik programla üç yıllık sıkıntılı dönemin geride kaldığını, bundan sonra yavaş yavaş iyileşme döneminin başlayacağını söyledi. 
     Manisa'daki temas ve incelemeleri çerçevesinde bugün Kırkağaç İlçesi'ne gelen Maliye Bakanı Oral, İlçe Kaymakamı Selahattin Ateş'i makamında ziyaret ederek, ilçenin sorunları hakkında bilgi aldı. 
     İnşaatı halen devam eden hükümet konağını da inceleyen Oral, inşaatın bir an önce tamamlanması için yetkilileri talimat verdi. Burada vatandaşlarla da sohbet eden Maliye Bakanı Oral, Türkiye'nin üç yıldır bir program uyguladığını hatırlatarak, şöyle konuştu 
     ''Üç yıldır bir program uyguluyoruz. Bu program Türkiye'nin geleceği için çok önemliydi. Bunun sonuçlarını da almaya başladık. Aldığımız tedbirlerle özellikle kamu maliyesini sağlıklı hale getirdik. Üç yıllık sıkıntılı dönem geride kaldı. Bundan sonra yavaş yavaş iyileşme başlayacak.'' Bağkur ve sigorta emeklilerinin maaşlarının artırılmasına yönelik olarak kanun değişikliği gerektiğini bildiren Oral, memur maaşlarının da Bakanlar Kurulu kararı ile artırılabileceğini anımsattı. 
     Bakan Oral, incelemelerine öğleden sonra Soma İlçesi'nde devam edecek. 
     





</TEXT>
</DOC>
