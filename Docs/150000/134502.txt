<DOC>
<DOCNO> 134502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sontur07.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Garip ama gerçek bilgiler.. 
</HEADLINE>
<TEXT>

     Son aylarda sayıları gittikçe artan ''garip ama gerçek'' türünden bilgiler vererek merak uyandıran internet siteleri, doğruluğu çok fazla da bilinmeyen garip bilgilerle ilgi çekiyor. 
     Çeşitli internet sitelerinden derlenen bilgilere göre, ''gereksiz'' olarak nitelendirilen internet bilgileri arasında en popüler olanlarını, hayvanlar aleminden verilen garip örnekler oluşturuyor. 
     Sadece dişi sivrisineğin ısırabildiği, kedilerin beyninde 32 adet kas bulunduğu, bukalemunların dillerinin vücutlarından iki kat daha uzun olduğu gibi merak uyandıran metinlere yer verilen sitelerde şu tür bilgiler sıralanıyor 
     ''Hipopotamlar insandan daha hızlı koşarlar. Bir devekuşunun gözü beyninden büyüktür. Sümüklüböceklerin dört tane burnu vardır. Aslanlar bir günde 50 kez sevişebilirler. Köpeklerin ter bezleri ayaklarındadır. Tarantulalar iki buçuk yıl yiyeceksiz yaşayabilirler. Timsahlar renk körüdür.'' Bu tür bilgilerin yanı sıra insanların günlük yaşamına ilişkin tuhaf veriler de ilgi çekiyor. Bir erkeğin, hayatının ortalama 3 bin 350 saatini tıraş olmak için harcadığı, ABD'de 20 ile 29 yaşları arasındaki zenci erkeklerin üçte birinin hapiste ya da gözaltında tutulduğu ve evlenenlerin yarısının boşandığı gibi ''gereksiz'' olarak nitelendiren bilgiler günlük yaşamda sohbetlerin en popüler konuları arasında yer alıyor. 
     Çeşitli konulardaki ilginç bilgilerin bir bölümü şöyle 
     ''Bir kilo limonda, bir kilo çilekten daha fazla şeker vardır. Yataktan düşerek ölme olasılığı iki milyonda birdir. Salatalığın yüzde 96'sı sudur. Yarım kilo bal yapabilmek için arılar iki milyondan fazla çiçekten bitki özü toplamak zorundadır. 
     Değerli taşların çoğu birkaç elementten oluşur, sadece pırlanta tamamen karbondan oluşur. Kereviz yerken harcanan kalori, kerevizin içindeki kaloriden daha fazladır. Meşe ağaçları elli yaşına gelmeden meşe palamudu üretmez. Kıta isimlerinin hepsi A harfiyle başlar ve A harfiyle biter. İnsan elinde en yavaş uzayan tırnak baş parmakta ve en hızlı uzayan ise orta parmakta bulunmaktadır. 
     Hawaii alfabesinde sadece 12 harf bulunuyor. Venüs, saat yönünde dönen tek gezegendir. Eyfel Kulesi'nin tepesine kadar 1792 basamak vardır. 
     Rodin'in ünlü ''Düşünen Adam'' heykeli aslında İtalyan şair Dante'nin portresidir. Marilyn Monroe'nun altı adet ayak parmağı vardı'' 
     





</TEXT>
</DOC>
