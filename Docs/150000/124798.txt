<DOC>
<DOCNO> 124798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/soneko13.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytinyağı üretiminde teknoloji kullanımı... 
</HEADLINE>
<TEXT>

     Türkiye'nin önemli zeytinyağı üretim merkezlerinden Nizip'te, son beş yılda teknoloji kullanımına bağlı olarak üretilen yağ miktarı da artış gösterdi. 
     El değmeden zetinyağı üretimi yapan 13 işletmenin bulunduğu Nizip'te, teknolojiyi kullanan işletmelere getirilen zeytin bir taraftan boşaltılıp, diğer taraftan yağı ve posası ayrı ayrı elde ediliyor. 
     Nizip'te 22 yıldan beri zeytinyağı üreten Arif Çetin, yaptığı açıklamada, daha önce emeğe dayalı üretim yaptıklarını belirterek, ''O yöntemde 100 kilo zeytinden 15-25 kilo yağ elde edilir ve şimdiki sisteme göre sağlıklı da değildir. Şimdiki sistemde ise 100 kilo zeytinden, hiç el değmeden 20-35 kilo arasında yağ alınıyor'' dedi. 
     İthal makinelerle kurulan işletmelerin, kendileri tarafından daha da geliştirildiğini kaydeden Çetin, ''Kapasiteyi ve zaman tasarrufunu yüksek düzeye çıkardık. Ayrıca, teknoloji kullanılarak üretilen yağlar, daha doğal ve düşük asitlidir'' diye konuştu. 
     





</TEXT>
</DOC>
