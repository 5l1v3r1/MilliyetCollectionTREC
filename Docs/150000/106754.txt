<DOC>
<DOCNO> 106754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun36.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen'in seçim beklentisi "Türkiye'yi cesaretlendirmeliyiz" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye'de gerçekleştirilen reformların herkesi şaşırttığını, Türkiye'ye hak ettiği yerin verilmesi gerektiğini söyledi. Verheugen, Kıbrıs sorunu konusunda ise Türk hükümetine ve KKTC Cumhurbaşkanı Rauf Denktaş'a yönelik sert ifadeler kullandı. 
     Avrupa Parlamentosu Dışişleri Komisyonu'nda AFET konuşarak AB'nin genişleme süreci hakkında bilgiler veren ve parlamenterlerin sorularını yanıtlayan Verheugen, genişleme moturunu artık hiç kimsenin durduramayacağını savunarak, takvim hakkında bilgiler verdi. 
     AB adaylarından 10'unun 2004'te tam üye olabileceğini, Romanya ve Bulgaristan için de 2007 tarihinin düşünülebileceğini belirten Verheugen, ''13. aday Türkiye ise bizi özellikle çok meşgul etti'' diyerek, özetle şunları anlattı 
     ''Türkiye'de çok ileri boyutlu reformlar, herkesi çok şaşırtan şekilde onaylandı. Bu konuda şüphesiz, AB süreci önemli rol oynadı ve Helsinki stratejisi etkili oldu. Reformlar hayata geçirilmeli, Türkiye'ye hak ettiği yer verilmeli. Ekim'de sunacağımız İlerleme Raporu'nda ayrıntılı bir analiz olacak. Türkiye'ye, diğer adaylarla aynı koşullar uygulanacak. Zaten ayırımcılık yapılmamasını Türkler istiyorlar. Türkiye'yi reformların devamı konusunda cesaretlendirmeliyiz. Kasım seçimlerinde, bu reformları sürdürecek bir takvim uygulayacak olan, Avrupa yandaşı, istikrarlı bir hükümetin gelmesini diliyorum.'' Verheugen, bir soru üzerine, Türkiye'de AB'ye uyumu hedefleyen reform çalışmalarının sürdüğünü belirterek, ''Bu yolun uzunluğu ne kadar olacak bilemiyorum'' dedi ve ''Türkiye ile müzakerelere başlangıç, AB kriterlerine uyuma bağlıdır. Komisyon'un İlerleme Raporu, bu kriterlerin yerine getirilip getirilmediğini gösterecek'' diye konuştu. 
     
     "KIBRIS'TA TÜRK TARAFI HAKSIZ" 
     Kıbrıs sorununu çözüme ilişkin müzakerelerin BM kontrolünde devam ettiğini, liderlerin Paris'ten sonra New York'ta buluşacaklarını söyleyen Verheugen, ''Zaman çabuk geçiyor. Bir çözüm için geç oldu, ama çok geç olmadı. Kıbrıs'ı, siyasi bir çözümle, bir bütün olarak AB üyesi görmek istiyoruz. Bu gerçekleşmezse Kıbrıslı Türkler çok şey kaybederler, gerçekleşirse çok şey kazanırlar'' diye konuştu. 
     ''AB'ye girdiği zaman tek sesle konuşan, devlet yapısı güçlü ve uyumlu olan bir Kıbrıs'a ihtiyaç var. AB hukukunu bütün adada uygulamak için bu gerekiyor'' diyen Verheugen, bu sorunun siyasi açıdan aceleye getirilemeyeceğini, son sözü, önemli unsurlar ışığında, AB Konseyi'nin söyleyeceğini belirtti. Verheugen, ''Kıbrıs sorununa siyasi çözüm, tam üyelik için bir ön koşul değil, ama son sözü Konsey söyler'' ifadesini kullandı. 
     Verheugen, siyasi çözüm için bir şans gördüğünü ifade ederek ve ''Kasım seçimlerinden sonra bu konuda yeni ilerlemeler kaydedilirse şaşırmam, mutlu olurum'' diye konuşarak, AB Komisyonu'nun, adanın kuzeyine maddi yardımı artırmaya hazır olduğu mesajını tekrarladı. 
     Günter Verheugen, Lüksemburglu parlamenter Jacques Poos'un, ''Siz iyimser konuşuyorsunuz. Oysa Türkiye vetodan söz ediyor. Türk hükümetinin Dışişleri Bakanı Şükrü Sina Gürel, Kıbrıs sorunu çözülse bile adanın AB üyesi olamayacağını söylüyor. Ankara hükümetinin bir üyesinin bu sorumsuz tavrı hakkında ne düşünüyorsunuz '' şeklindeki sorusuna, özetle şu yanıtı verdi 
     ''Gürel'in görüşü Türk hükümetinin görüşü ise bu kabul edilemez bir yaklaşımdır. AB'ye üyelik söz konusu olunca, kimsenin veto hakkı yoktur. Bu kararı Kıbrıs hükümeti verir. Kıbrıs'ta muhatap aldığımız tek yasal hükümet vardır. Türkler, bazen bize uluslararası bir anlaşmadan söz ediyorlar. Bu anlaşmanın yorumu, Kıbrıs'ın AB'ye giremeyeceğini göstermez. AB, Türkiye'nin zaman zaman öne sürdüğü bu yaklaşımı hukuksal açıdan hatalı buluyor ve kesinlikle reddediyor. Türkiye, bu konudaki tavrının, AB ile ilişkileri açısından ne kadar önemli olduğunun bilincinde olmalı.'' AB'nin baştan beri Kıbrıslı Türklerle bütünleşmeden yana olduğunu, tam üyelik müzakerelerine Türk tarafının defalarca devlet edildiğini söyleyen Verheugen, ''Denktaş'a çağrımızı defalarca tekrarladık. Reddeden Klerides değil, Denktaş oldu. Bugünkü durumun sorumlusu da biz değiliz, Denktaş'tır. Türk tarafıyla diyalog çok zor, çünkü kuzeydeki yönetim engeller çıkarıyor, kısıtlamalar getiriyor'' diye konuştu. 
     





</TEXT>
</DOC>
