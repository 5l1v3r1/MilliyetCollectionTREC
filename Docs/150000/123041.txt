<DOC>
<DOCNO> 123041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur26.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
62 yıldır yalnız yaşayan adamın acı sonu... 
</HEADLINE>
<TEXT>

     Darülaceze'de barınan ve hiç kimsesi olmadığı için akraba olarak benimsediği eski patronunun ailesine bayram ziyareti için Sakarya'nın Sapanca İlçesi'ne gelen yaşlı adam, dönüşte yük treninin çarpması sonucu hayatını kaybetti. 
     Ziyaret sonrasında, ''treni kaçıracağım'' endişesiyle altgeçit yerine raylardan geçmek isterken yük treninin çarpması sonucu, kimsesiz geçen 62 yıllık yaşamı noktalanan Mehmet Ali Buldum, geride vefa duygusunun öyküsünü ve gözü yaşlı dostlarını bıraktı. 
     İzmit'in Maşukiye Beldesi'nde, 1977 yılında Nail Şuak'ın yanında çoban olarak çalışan ve birkaç yıl sonra beldeden ayrılarak İstanbul'a giden Buldum, 1990 yılında ziyaretine geldiği eski patronunun öldüğünü öğrenince, ailesini merak etti. 
     Patronunun eşi Naime Şuak'ın, Sapanca'daki kızının yanında kaldığını öğrenip ilçeye giden Buldum, aileyi bularak Naime Şuak'ın elini öptü ve o yıldan sonra ziyaretlerini hiç aksatmadan her bayram sürdürdü. 
     Hiç evlenmeyen Mehmet Ali Buldum, ''ailem'' diye kabul ettiği Naime Şuak'ı bu bayramda da unutmadı ve Darülaceze'deki arkadaşlarıyla bayramlaştıktan sonra Sapanca'ya gelip, elini öptü. Şuak'ın evinde bir süre kaldıktan sonra damadı Kemalettin Özcan'ın lokantasında yemek yiyen Buldum, son trenle dönmek üzere vedalaştı. 
     ''Tren saatine kadar çay içerim'' düşüncesiyle girdiği istasyonun yanındaki kahvehanede herkesle tek tek bayramlaşan Buldum, daha zaman olmasına rağmen o sırada duyulan tren sesiyle irkildi ve çayını yarım bırakarak istasyona koştu. 
     Trene yetişmek için altgeçidi kullanmayıp, raylara koştu, ancak yaklaşık 1 metre yüksekliğindeki duvara tırmanıp, perona ulaşamadı. Buldum, trenin klakson sesi ve istasyonda bekleyen onlarca kişinin ''çabuk çık, tren geliyor'' sesleri arasında trenin altında kalarak, yaşamını yitirdi. 
     Üzerinde, yalnızca Darülaceze'ye ait kimlik ve ziyaret sırasında damat Kemalettin Özcan'ın harçlık olarak verdiği bir miktar para çıkan Mehmet Ali Buldum, Sapanca Belediyesi ve eski patronunun ailesi tarafından ilçe mezarlığında toprağa verildi. 
     
     ''AİLEMDEN BİRİNİ KAYBETTİM'' 
     Naime Şuak'ın damadı Kemalettin Özcan, ''Ailemden birini kaybettim. Çok üzgünüm'' dedi. 
     Mehmet Ali Buldum'u 12 yıl önce tanıdığını ve o günden bu yana sürekli görüştüklerini anlatan Özcan, ''Kimsesi yoktu ve bizi ailesi olarak benimsemişti. Gece bizde kalmasını söyledik ama o dönmek istedi. Sonra kaza haberini aldık'' dedi. 
     





</TEXT>
</DOC>
