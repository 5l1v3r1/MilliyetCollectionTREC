<DOC>
<DOCNO> 127073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo29.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Ligdeki hedeflerimizi zorlayacak yeterlikteyiz... 
</HEADLINE>
<TEXT>

     Trabzonspor Kulübü Asbaşkanı Erol Tuna, bordo-mavili takımın mevcut kadrosunun ligde ilk 3'e girme hedefini zorlayacak yeterlikte olduğunu söyledi. 
     Tuna, yaptığı açıklamada, ligin ikinci yarısında mevcut kadronun kapasitesini daha da artırmak istediklerini, transferde ise futbolcunun kulübün şartlarına uygun olup olmamasına dikkat edeceklerini belirterek, ''Sırf transfer yapmak için transfer yapmayacağız. Yapacağımız transfer takıma fayda sağlamalı ve kulübün ekonomisine de uygun olmalı'' diye konuştu. 
     Olağan genel kurul sonrasında 1 haftadır yönetim kurulunda yer aldığını ifade eden Tuna, şöyle konuştu 
     ''Teknik heyetin transfer konusunda raporu oldu. Bu rapordaki isimler Trabzonspor'a faydalıysa, kulübe uyum gösterecekse yapılmamasının imkanı yok. Geçmişte yapılan transferler ortada. Mevcut kadroyu koruyacağız. İyi bir takım olduğumuzu biliyoruz. Genç oyunculara da sahip çıkmayı sürdüreceğiz.'' Tuna, yabancı oyuncular Lee eul Yong, Somers ve Oumar'ın gözden çıkarılmadığını, Bushaj'ın ise kendisine kulüp aradığını belirtti. 
     
     İSTİFALAR KONUSU 
     Asbaşkan Tuna, olağan genel kurulu kazanan listeye girmeyi başaran Ahmet Ağaoğlu ve 5 kişilik ekibinden sadece Mehmet Öksüzoğlu'nun istifasını sunmadığını söyledi. 
     Tuna, kendi fikrinin Trabzonspor'da güçlerin ve projelerin birleştirilmesinden yana olduğunu da ifade ederek, ''Bunun böyle olması gerektiğini söyledik, fakat istifalar oldu. Benim isteğim istifaların değerlendirmeye alınmaması. Ancak yönetim kurulu olarak bu konuyu gelecek hafta görüşeceğiz. Bu konuda da hemen karar verilmemesi gerekir'' diye konuştu. 
     





</TEXT>
</DOC>
