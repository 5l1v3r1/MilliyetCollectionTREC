<DOC>
<DOCNO> 143326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/spor/spo03.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TESTİ KIRILMADAN 
</HEADLINE>
<TEXT>

Ligde iyi konumda olmalarına rağmen, kötü futboldan memnun kalmayan Galatasaray Yönetimi, henüz puan kaybı olmadan işe el koydu. Terim ile görüşen idareciler, "Eğer prim varsa, ceza da olmalı" dedi 
     CÜNEYT KARAKAYA 

     Terim’e öneri 
     LİGDE yoluna emin adımlarla devam eden, Beşiktaş ile aradaki puan farkını kapatmak için çabalayan Galatasaray’da İstanbulspor maçındaki kötü futbolun yankıları devam ediyor. Yönetim de işler kötüye gitmeden buna önlem almak için çalışmalara başladı. Fatih Terim’in futbolcularıyla yaptığı görüşmenin ardından başarılı çalıştırıcıyla bir toplantı yapan idareciler, yeni bir öneri sundu. 
     
     Uygulama başlıyor 
     YÖNETİM olarak futboldan memnun kalmadıklarını ifade eden Sarı - Kırmızılılar, "İyi olduklarında, başarı kazandıklarında nasıl prim veriyorsak, kötü, başarısız durumlarda da gereken cezayı kesmeliyiz" dedi. İdarecilerin bu önerisine Fatih Terim’in de olumlu yanıt verdiği öğrenildi. Bu uygulamanın Denizlispor karşılaşmasıyla başlayacağı ifade edildi. 
     
Fatih Altaylı yalnız kaldı      FENERBAHÇE derbisinde Sarı - Lacivertliler ile kavgaya tutuşan Galatasaray’ın eski 2. Başkanı Fatih Altaylı’ya yönetimin sahip çıkmaması, camiayı kızdırdı. Altaylı da yönetim tarafından yalnız bırakıldığını belirterek, "Geçen sene Okan ve Emre, Başkan Faruk Süren için direkt bir söz söylemedi fakat ima etti. Ama ben Galatasaray ananeleri için çok sert bir açıklama yapmıştım. Ama bugün bakıyorum, bana en ufak bir destek yok. Bu da beni hayrete düşürüyor" dedi. 
     
Lukunku’da büyük şüpheGalatasaraylı forvetin, geldiğinden bu yana sakat sakat oynadığı öğrenildi 
     ERHAN TELLİ 

     Acı içinde sahada 
     GALATASARAY’IN Standart Liege takımından büyük umutlarla transfer ederek renklerine bağladığı Lukunku’nun haftalardır sakat sakat oynadığı belirtildi. Sarı - Kırmızılı kulübe transfer olmadan önce sol dizinden büyük bir sakatlık geçiren yıldız oyuncunun, bu kez sağ diz tendonundan sakatlandığı ancak bunu herkesten gizleyerek maçlarda acı içinde oynadığı öğrenildi. 
     
     Dinlendirilecek 
     SİYAHİ oyuncunun özellikle şut atarken ve sıçrarken büyük sıkıntı yaşadığının dikkat çektiği belirtildi. Maçlara tendon bölgesine koruyucu bandaj takarak çıkan Lukunku’nun, bu durumu doktorlardan da gizlediği ifade edildi. Oyuncunun yarınki maçta dinlendirileceği öğrenilirken, kulüp doktorları bu futbolcunun sağ ayak arka adalesinde problem olduğunu iddia etti. 
     
Hayırlı davet      GALATASARAYLI futbolculardan Kaptan Bülent ve Hasan, ALS hastalığına yakalanan Trabzonsporlu eski futbolcu İsmail Gökçek’e moral verdi, 29 Mart’ta Trabzonspor ile yapılacak jübilesi için tüm sporseverlere davette bulundu. ALSMNH Derneği’nde İsmail’i ziyaret eden iki oyuncu, herkesin bu ciddi hastalığa karşı duyarlı olmasını istedi. Bülent, İsmail ile karşılıklı olarak futbol oynadıklarını ifade ederken, Hasan ise "İsmail ağabeyi futbolunu okuldayken takip ediyordum" diye konuştu. 
     
Denizli mesaisi      GALATASARAY, Denizlispor ile yarın yapacağı erteleme maçının hazırlıklarını dün Florya Metin Oktay Tesisleri’nde yaptığı çalışmayla sürdürdü. Teknik Direktör Fatih Terim yönetiminde ilk 15 dakikası dışında basına kapalı gerçekleştirilen antrenmanda, futbolcular koşu ve tek pas çalışmasının ardından çift kale maç oynadı. Sakat olan Lukunku ile dünkü antrenmandaki çarpışma sonucu boynundaki eski sakatlığı nükseden Hasan Şaş, takımla antrenmana çıkmadı. Bu arada Ümit Karan’ın yeni aldığı son model Porsche marka jipi büyük ilgi çekti. Cim-Bom bugün Denizlispor maçı için kampa girecek. 
     



 SPOR 























</TEXT>
</DOC>
