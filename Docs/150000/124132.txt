<DOC>
<DOCNO> 124132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sondun11.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basınında Türkiye-AB ilişkileri... 
</HEADLINE>
<TEXT>

     İngiltere'de yayımlanan The Guardian gazetesinde çıkan bir makalede, AB'nin, ''Türk demokrasisine yardımcı olabileceği ve NATO'nun durdurmayı başaramadığı insan hakları ihlalleri konusunda daha iyisini başarabileceği'' belirtildi. 
     Makalede, Türkiye'nin AB üyeliğinin, ''bu Müslüman ülkenin Avrupa demokrasisine bağlılığını güçlendirerek, ülkedeki laik modern yapıyı güçlendireceğini ve reformları kolaylaştıracağını bütün AB üyelerinin iyi bildikleri'' kaydedildi. 
     ''Oysa bütün AB üyelerinin, Türkiye'nin yarım yüzyıldır Avrupa'nın da dahil olduğu en büyük yapı olan NATO'nun üyesi olduğunu unuttuğu'' ifade edilen makalede, NATO'nun ''50 yıl boyunca Türkiye'nin demokratik eksikliklerine ve Kıbrıs'a askeri müdahale yapmasına göz yumduğu'' öne sürüldü. 
     ''Avrupa'daki birçok yapının demokrasilere destek vermek açısından iyi karnesi bulunduğu'' belirtilen makalede, NATO'nun ise ''üyelerinin insan hakları karneleriyle pek ilgilenmediği'' kaydedildi ve ''Konuya bu açıdan bakıldığında da Avrupa Türkiye'yi içine almalı'' denildi. 
     The Times gazetesinin haber-yorumunda ise ''İngiltere'nin, Irak'ın kuzey komşusu Türkiye'nin AB'ye erken kabulünden yana çaba harcadığı'' belirtildi. 
     Türkiye'nin muhtemel üyeliğinin AB'nin sınırlarını İran, Irak ve Suriye'ye kadar uzatacağı'' belirtilen yazıda, ''birçok Hıristiyanın ayda en az bir kez kiliseye gittiği, Müslüman olduğu için AB'ye kabul edilmek istenmeyen Türkiye'de ise yaşayan milyonlarca Müslümanın hayatı boyunca cami kapısından girmediği'' ifade edildi. 
     The Daily Telegraph gazetesinin yorumunda ise Türkiye üzerinde yapılacak tartışmaların, Kopenhag doruğuna gölge düşürmesi ihtimali bulunduğu belirtildi. 
     ABD Başkanı George Bush'un Türkiye'ye tarih verilmesi için yaptığı aşırı baskının bazı AB liderlerine sıkıntı vermeye başladığı öne sürülen yorumda, geçen hafta telaffuz edilen 2005 yılının Ankara tarafından reddedilmesinin ardından, ortada tarih konusunda belirsizlik bulunduğu kaydedildi. 
     
</TEXT>
</DOC>
