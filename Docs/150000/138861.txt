<DOC>
<DOCNO> 138861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/spor/spo15.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Atalay’dan işbaşı      GENÇLİK ve Spor Genel Müdürlüğü’nde beklenen devir - teslim gerçekleşti. Kemal Mutlu’nun başbakanlık müşavirliğine atanmasından sonra boşalan genel müdürlük görevine vekaleten Mehmet Atalay getirildi. Atalay, "Bu bir bayrak yarışıdır. Sporun içinden geldim. Enkaz devralmıyoruz. Spora hizmet verecek herkesten yararlanacak ve işbirliği yapacağız" dedi. 
     
Federasyon beklemede      FUTBOL Federasyonu ertelenen maçlara tarih belirlemek için UEFA ve Türkiye Kupası maçlarının sonuçlarını beklemeye başladı. Beşiktaş ve Denizlispor’un UEFA, Kocaelispor ile Galatasaray’ın Türkiye Kupası’nda alacağı sonuçlara göre ertelenen maçlara tarih belirleyecek federasyon, kupalardan elenen takımların müsabakalarını martta oynatmayı planlıyor. Beşiktaş’ın ertelenen Diyarbakır karşılaşmasının büyük olasılıkla nisanda yapılabileceği belirtilirken, Denizli - Fenerbahçe karşılaşmasının 5 veya 19 Mart’ta oynanabileceği kaydedildi. 
     
G.Antep’te tehir      GAZİANTEP-Elazığspor maçı ileri bir tarihe ertelendi. Kamil Ocak Stadı’nda pazar günü oynanması gereken ve düne bırakılan karşılaşma, kar kalınlığının 45 - 50 santime ulaşması nedeniyle hakem Mutlu Çelik tarafından yeniden tehir edildi. 
     
Rakip Kazan      BASKETBOL Erkekler Avrupa Şampiyonlar Kupası 2. tur A Grubu’nda mücadele eden Türk Telekom, 3. maçını Rusya’nın UNICS Kazan takımıyla bugün Ankara’da yapacak. Atatürk Spor Salonu’ndaki maç, saat 18.30’da başlayacak. 
     



 SPOR 
























</TEXT>
</DOC>
