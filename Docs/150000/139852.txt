<DOC>
<DOCNO> 139852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/spor/spo05.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
KRALLARI GÜNEŞ ÇARPTI 
</HEADLINE>
<TEXT>

Antalya’daki Dünya Ralli Şampiyonası’nın ilk ayağında ünlü pilotlar zor anlar yaşadı. Loeb, Solberg ve Auriol yarışa erken veda ederken, son şampiyon Gronholm gerilere düştü. Yarışın süpriz lideri Rovanpera oldu 
     Yolunu kaybetti 
     DÜNYA Ralli Şampiyonası’nın üçüncü ayağı Türkiye Rallisi, şampiyonluğun favori isimlerine yaramadı. Yeni sezona Monte Carlo’daki zaferiyle "havalı" bir giriş yapan Citroen’den şampiyona lideri Sebastian Loeb, Antalya’da yolunu kaybedince benzini bitti ve henüz 4. etapta yarış dışı kaldı. İsveç Rallisi’nin gedikli kralı ve Dünya şampiyonu Peugeot sürücü Marcus Gronholm ise direksiyon ve hidrolik problemi sonrası, kontrol noktasında da geç kalınca 1.40 dakika ceza alarak ilk ayağı ancak 19. sırada tamamlayabildi. 
     
     Matador ikinci 
     RALLİNİN ilk ayağında yarışa veda etmek zorunda kalan diğer iki ünlü isim ise Subaru’dan Petter Solberg ile Skoda ekibinin tecrübeli pilotu Didier Auriol oldu. Mekanik arızalar sonucu yarış dışı kalan Solberg ve Auriol’a günün son etabı olan Silyon’da Ford’dan Mikko Hirvonen de katılınca WRC’ler zorlu günü dört kayıpla tamamladı. İlk altı özel etap sonunda 2. gün liderliğini ise Peugeot’dan Harri Rovanpera elde etti. Finli pilotu, Citroen’in "matador" lakaplı tecrübeli sürücüsü Carlos Sainz ile Ford’dan Francois Duval izledi. 
     
     41 araç kaldı 
     BİRİNCİ ayak sonunda toplam 16 ekip yarış dışı kalırken, bugün ralliye devam edecek araç sayısı 41’e düştü. Türkiye Rallisi’nde bugün şampiyonanın en zorlu etapları koşulacak. Ortalama 1400 metreyle, Dünya takviminin en yüksekteki yarışı olma özelliğini taşıyan rallinin ikinci ayağında, Olympos 2 kez , Kumluca 2 kez , Phaselis, Myra ve Kemer olmak üzere toplam 158,5 kilometrelik yedi özel etap geçilecek. Pilotlar, etaplar arasında dört kez Kemer’deki servis alanlarına dönerek, eksiklerini giderecek. 
     
Yazıcı sıkıntılıŞampiyonaya ilk 10 hedefi ile başlayan Serkan Yazıcı, önce şanzıman, ardından pilot koltuğu problemi yaşadı, klasmanda da 33. sırada kaldı 
     Şansı gülmedi 
     DÜNYA Ralli Şampiyonası’nda Ford Focus WRC ile yarışan ve şampiyonadaki WRC’li tek Türk pilotu olan Serkan Yazıcı, şansızlıklardan yakasını bir türlü kurtaramıyor. Önceki gün yapılan Efes Pilsen seyirci etabında şanzıman problemi yaşayan ve parkurdan kötü bir dereceyle ayrılan Yazıcı, aynı sıkıntıyı şampiyonanın ilk gününde de yaşadı. 
     
     Ceza tuz biber 
     ŞAMPİYONADA hedefini ilk 10 olarak belirleyen tecrübeli pilotumuz, şanzımandaki arızaya pilot koltuğunda meydana gelen çatlama da eklenince rakiplerinden oldukça geriye düştü. Yaşadığı bu teknik problemler nedeniyle servis alanını zamanında terk edemediği için 2.30 dakika ceza puanı alan Yazıcı, ilk günü genel klasmanda 33. sırada tamamladı. 
     
Pirelli morali      ANTALYA’DA büyük ilgi gören Pirelli’nin altı güzel kızı, Subaru servis alanından pilotlara ve organizasyona destek verdi. Ayrıca bir hafta içinde düzenlenen servis alanı, hem ekiplerin, hem de ziyaretçilerin takdirini kazandı. TOMSFED Başkanı Mümtaz Tahincioğlu, pazar günü dünyada ilk kez bir finişin servis alanında gerçekleşeceğini söyledi. 
     
     NOTLAR 
     6 fire verdik 
     DÜNYA Ralli Şampiyonası’nın üçüncü ayağı Türkiye Rallisi’ne 18 pilotla katılan Türkiye, FIA’nın teknik kontrolleri, seyirci etabı ve ilk gün yarışları sonrasında 6 fire verdi. Mustafa Bayraktar - Tamer Hasbay, Ali Köymen - Tolga Özakıncı ikilisi teknik kontroller sonrasında diskalifiye olurken, deneme sürüşünde motor patlatan Ertan Nacaroğlu - Özden Yılmaz ikilisine yarış sırasında teknik arıza yaşayan Ethen Genim - Atıl Atılgan, Emre Ergör - Kenan Çanakçay, Hamdi Ünal - Bahadır Gücenmez, Mehmet Gönenç - Levent Karasakaloğlu ve Zeynep Merkit - Begüm Özkan çifti de katıldı ve şampiyonaya veda etti. 
     
     Gülerhan atakta 
     MİTSUBİSHİ Lancer Evo 7’si ile Grup N sınıfında şampiyonluk kovalayan tecrübeli pilot Celal Gülerhan, ilk gün sonunda oldukça başarılı bir performans sergileyerek ikinci sıraya yerleşti. Genel klasmanı da 24. sırada tamamlayan Gülerhan, Grup N’de ilk sıradaki Litvanyalı Gırdauskas’la amansız bir mücadele yapıyor. Grup N’de ilk günün ardından Vedat Diker ise üçüncü durumda bulunuyor. Şampiyonanın Silyon 2 etabıyla tamamlanan ilk gününde genel klasmanda elde ettiği 24.’lükle en iyi dereceyi yapan Gülerhan’ı, 25. sırada yeralan Volkan Işık izlerken,. Ali Deveci 31., Vedat Diker 35., Kuvver Erim 36., Mithat Diker 39., Nurkan Yurdakul 40. ve Ali Gülan 41. sırada yer aldı. 
     
     Rovanpera’nın duası 
     TÜRKİYE Rallisi’nin ilk ayağında sürpriz şekilde liderliğe oturan Rovanpera, "Bu yarışın favorisi yok " dedi. Fransız pilot yeni bir rallide yarışmanın handikaplarını yaşadıklarını belirterek, "Çünkü kimsenin bu parkurda tecrübesi yok, bize çıkardığımız iyi notlar ve aracımız yardımcı oldu. Yoldaki taşlar bizi dua ettirecek kadar zorladı" diye konuştu. 
     
     Türkiye Loeb’e yaramıyor 
     CİTROEN’İN yetenekli pilotu Sebastian Loeb’e Türkiye yaramıyor. Geçtiğimiz yıl Antalya’daki Anatolian Rally’e katılan ancak yarışı tamamlayamayan Loeb, bu kez de yolunu kaybedip benzini bitince henüz ilk ayakta havlu attı. Daha önce Antalya’da Peugeot ile yarışan Pykalisto da takla atarak tehlike atlattı. Ancak bu kaza sonrası devam etmeyi başardı. Günün kaza yapan bir diğer ismi Sainz, aracındaki hasara rağmen günü ikinci bitirdi. 
     



 SPOR 
























</TEXT>
</DOC>
