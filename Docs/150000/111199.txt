<DOC>
<DOCNO> 111199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sontur08.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede kayıp 9 bin kitap... 
</HEADLINE>
<TEXT>

     Milli Eğitim Bakanı Necdet Tekin, İstanbul Üniversitesi Edebiyat Fakültesi Kütüphanesi'nin demirbaş kayıtları ile yeni sayımlar arasında 9 bin kitap farkının belirlendiğini bildirdi. 
     Tekin, Ak Parti Samsun Milletvekili Musa Uzunkaya'nın soru önergesine verdiği yanıtta, İstanbul Üniversitesi Edebiyat Fakültesi'ndeki 16 seminer kitaplığının, sorumlu memur sağlanamadığı için yeterli hizmet verememesi ve bakımsız bir hale gelmesi nedeniyle Fakülte Kütüphanesi ile birleştirildiğini kaydetti. 
     Bu birleştirme sırasında yapılan sayımlarda demirbaş kayıtlarına göre, 9 bin kitap farkının belirlendiğini ifade eden Tekin, ''Taşıma esnasında tek bir kitabın dahi zayi olmadığı bilinen kitaplıkta, demirbaş kayıtları ile yeni sayımlar arasındaki 9 bin kitap farkının nereden ve nasıl ileri geldiği incelenmektedir'' dedi. 
     Bakan Tekin, Edebiyat Fakültesi Kütüphanesi'nde yazma ve basma eserler bulunduğunu, bilimsel ve sanatsal değerleri olan bu kitapların, basım tarihlerinin eskiliği, az basılması ve sayısının azalması nedeniyle ''Nadir eser'' kapsamında olduğunu da belirtti. 
     





</TEXT>
</DOC>
