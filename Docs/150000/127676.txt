<DOC>
<DOCNO> 127676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/guncel/agun.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokakta kurban İslam’a aykırı... 
</HEADLINE>
<TEXT>

Kurban bayramlarında yaşanan çirkin görüntüleri eleştiren Bakan Mehmet Aydın, "Eziyet etme görüntüleri İslam’a da uygun değil" dedi 
     GÜNSELİ ÖNAL Ankara 

     Devlet Bakanı Mehmet Aydın, kurban bayramlarında yaşanan vahşet görüntülerinin kendisini her vatandaştan daha çok etkilediğini belirterek, bu bayramda bu tür görüntülerin azalması için her önlemin alınacağını söyledi. 
     Türk kültüründe kurbanlık hayvana "ince kalpli muamele geleneği" olduğuna dikkati çeken Aydın, "Bizim kültürümüzde hayvana kına yakma, kesilmeden önce gözlerini bağlama, çocukların gözlerinin önünde kesmeme vardır. Sokakta kurban kesme, hayvana eziyet etme görüntüleri, zaten İslam’a da uygun değil. Bu yıl kurban kesimini estetik açıdan da, diğer açılardan da güzelleştirmeye çalışacağız. Belediyeler, kesimhaneler aracılığıyla gerekli önlemler alınacak" dedi. 
     İslam’da hayvan haklarının çok önemli olduğunu belirten Aydın, "Hayvan Hakları Yasası’nı bu dönem biz çıkartırız. Bu şeref de bize ait olur" diyerek şöyle konuştu 
     "Peygamberimiz, kuyunun başında, ıslak toprağı yalayarak susuzluğunu gidermeye çalışan köpeği görünce ayakkabısına ip bağlayarak kuyuya sarkıtan ve çıkardığı suyu hayvana içiren bir adama, günahlarının affolduğunu söylemiş. Bir odaya kapatarak açlıktan bir kedinin ölmesine yol açan kadına da, Tanrı sana cehennemde yardım etsin’ demiştir." 
     



 GÜNCEL 
















</TEXT>
</DOC>
