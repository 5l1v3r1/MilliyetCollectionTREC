<DOC>
<DOCNO> 100201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/guncel/gun02.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlık başvuruya hazırlanıyor 
</HEADLINE>
<TEXT>
Fehriye’ye Türkiye yolu gözüktü 
Adalet Bakanlığı, şartla iade edildiği için yargılanamayan Alaaddin Çakıcı ile idam cezası yüzünden gönderilmeyen Fehriye Erdal için başvuruda bulunacak 
     ANKARA Milliyet 

     Adalet Bakanlığı, daha önce iki ayrı suçtan idamı istenen, ancak iade talebi "idam cezası gerektiren suçlar" dışında kabul edilen Alaaddin Çakıcı’yı h kim önüne çıkarabilmek amacıyla Fransa’ya yeniden başvuru yapmaya hazırlanıyor. 
     Adalet Bakanı Hikmet Sami Türk, yargı muhabirleriyle yaptığı sohbet toplantısında, idam cezası nedeniyle iade edilmeyen yurtdışındaki suçluların iade taleplerinin yenileneceğini, Fehriye Erdal’ın da bu isimler arasında olduğunu söyledi. 
     Bakanlığın ilk etapta yeniden iadesini isteyeceği isimler arasında Erdal dışında, DHKP-C lideri Dursun Karataş, Kara Ses Metin Kaplan, PKK’lı Duran Aslan, Murat Karayılan gibi isimlerin bulunduğu öğrenildi. 
     Bakanlık, halen Kartal Cezaevi’nde tutuklu bulunan Alaaddin Çakıcı için de yeniden başvuruda bulunmaya hazırlanıyor. Buna göre Fransa’ya gönderilecek dosyada, idam cezasının kaldırıldığı belirtilerek, Çakıcı’nın idamının talep edildiği, eşi Uğur Çakıcı’yla arkadaşı Tevfik Ağansoy’un öldürülmesi olayları için yeniden yargılama izni istenecek. 
     
     İşadamları da var 
     Bakanlığın, daha önce "iade talepnamesine" konmayan işadamı Emin Cankurtaran’la, eski Emlakbank Genel Müdürü Engin Civan’ın ve borsacı Adil Öngen’in vurulması suçlarıyla ilgili de başvuru hakkı bulunuyor. Çakıcı, Fransa’nın "idamla yargılandığı davalardan yargılanmama" koşuluyla Türkiye’ye iadesine izin vermesi nedeniyle bu suçlardan yargılanamıyor. Çakıcı’nın çeşitli suçlardan kesinleşmiş cezaları ve devam eden yargılamaları bulunuyor. 
     
Fehriye’yi zora sokacak      DHKP-C örgütü üyesi Fehriye Erdal, çaycı olarak işe başladığı Sabancı Holding’de Özdemir Sabancı’yla birlikte 3 kişinin ölümüyle sonuçlanan, Türkiye tarihinin en büyük suikastlarından birine imza attı. Suikastın ardından yurtdışına kaçırılan Erdal’ın, 1997’de Almanya’da yakalandığı ancak serbest bırakıldığı ortaya çıktı. Erdal, bunun ardından sahte kimlikle Belçika’da yakalandı. Erdal’ın iade istemi, idamla yargılanmasından dolayı sonuçsuz kaldı. Erdal’ın Türkiye’de işlediği suçlardan dolayı yakalandığı Belçika’da yargılanmasına ilişkin dava sürüyor. 
     
Çakıcı için de yeni başvuru      Alaaddin Çakıcı, Türkiye’de karıştığı suçlardan sonra, yurtdışına kaçtı. Eşi Uğur Çakıcı’yı davet ettiği Uludağ’da adamlarına vurdurttu. Çakıcı, daha sonra da kader birliği yaptığı arkadaşı Tevfik Ağansoy’un öldürülmesi emrini verdi. Çakıcı, Emin Cankurtaran, Engin Civan gibi isimlerin de vurulması talimatını verdi. Adı daha sonra da "Türkbank Skandalı"na karıştı. 
     



 GÜNCEL 

















</TEXT>
</DOC>
