<DOC>
<DOCNO> 120826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/ekonomi/eko01.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye’de büyük operasyon 
</HEADLINE>
<TEXT>

Maliye Bakanlığı’nda yeni Bakan Unakıtan’ın başlattığı operasyonla AB ve Dış İlişkiler Daire Başkanı Vedat Özden görevden alındı. Maliye Müsteşarı Ertan Dikmen’in de görevinden ayrılmak istediği bildirildi 
     HABER MERKEZİ 

     Kemal Unakıtan, geçen hafta yönetimini devraldığı Maliye Bakanlığı’nda büyük bir bürokrat operasyonu başlattı. AB ve Dış İlişkiler Daire Başkanı Vedat Özden, Strasbourg’da Avrupa Konseyi toplantısındayken görevden alındı. Mali Suçlar Araştırma Kurulu’nda MASAK da görevden almalar başlarken, Ertan Dikmen Maliye Müsteşarlığı’ndan ayrılmak istediğini bildirdi. 
     Unakıtan, brifing bile almadan bürokrat operasyonuna başladı. 1950 yılından beri 40 ülke temsilcisi arasından Avrupa Konseyi Mali Denetim Kurulu üyeliğine seçilen ilk Türk bürokrat olan Vedat Özden, konseyin 2002 bütçe hesaplarının denetimi için gittiği Strasbourg’ta çalışırken AB ve Dış İlişkiler Daire Başkanlığı görevinden alındı. 
     Avrupa Dış Denetim Organizasyonları Temas Grubu EXAWINT ile Avrupa Mali Kontrol Organizasyonları Grubu’nda da Türkiye’yi temsil eden, AB için hazırlanan Ulusal Program’ın "Kara Para ile Mücadele", "Yolsuzluk", "Mali Kontrol", "Bütçesel ve Mali İşler" başlıklı bölümlerinin yazımını koordine eden Özden bakanlığın IMF, Dünya Bankası, G - 20, G - 13 ve ECOFİN AB Ekonomik Mali İşler Konseyi ile ilişkilerini de yürütüyordu. 
     ODTÜ’de Türk mali sistemi üzerine dersler de veren Maliye Başmüfettişi Özden, Bakan Özel Danışmanlığı görevinden de alındı. 
     
     MASAK’da deprem 
     Unakıtan, kara para takibinde en önemli birim durumundaki MASAK’da da Başkan Yardımcısı olan Maliye Başmüfettişi Kamil Karatepe’yi görevden aldı. MASAK Başkanı Nejat Coşkun ile Gelirler Genel Müdürü Metin Özşahin’in de görevden alınacağı kaydedildi. 
     
     Müsteşar bırakıyor 
     Bu gelişmeler yaşanırken Ertan Dikmen de Maliye Müsteşarlığı’ndan ayrılmak istediğini bildirdi. Unakıtan, Ankara Defterdarlığı’na, Recep Can’ın yerine vekaleten Cemal Boyalı’yı atadı. 
     Unakıtan’ın, özel danışmanlığına atanan Hasan Gül’ün, REFAHYOL döneminde getirildiği Bütçe ve Mali Kontrol Genel Müdürlüğü’ndeki görevinden 28 Şubat sürecinden sonra alındığı öğrenildi. Unakıtan’ın diğer danışmanı Ömer Duman’ın da, REFAHYOL zamanında atandığı Ankara Defterdar Yardımcılığı’ndan aynı dönemde alındığı bildirildi. 
     



 EKONOMİ 













</TEXT>
</DOC>
