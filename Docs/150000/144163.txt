<DOC>
<DOCNO> 144163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun11.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Irak'tan büyük mülteci akını yok" 
</HEADLINE>
<TEXT>

     BM Mülteciler Yüksek Komiserliği BMMYK , Irak'tan komşu ülkelere büyük mülteci akını olmadığını, sınırların da açık olduğunu bildirdi. 
     BMMYK sözcüsü Kris Janowski, daha önce Iraklı mültecilerin sınırı geçmesine izin vermeyeceğini açıklayan Suriye'nin de mültecilere izin verdiği, böylelikle Irak'la komşu 6 ülkenin de sınırlarını mültecilere açtığını söyledi. 
     Janowski, İran, Ürdün ve Suriye'de açılacak mülteci kamplarıyla ilgili hazırlık çalışmalarının devam ettiğini, ancak bu bölgelere henüz mülteci akını olmadığını ifade etti. BMMYK'nın tüm sınır bölgelerinde 200 çalışanının görev yapması için ilgili ülkelere çağrıda bulunduğunu belirten Janowski, 4 gezici ekibin Kuzey Irak'taki Türkiye sınırları boyunca seyahat ettiğini, ancak henüz mülteci akını olduğuna ilişkin belirti görmediklerini kaydetti. 
     Janowski, Irak içinde halkın yer değiştirmiş olabileceğini de belirtti. 
     BMMYK'nın Türkiye ve İran'da 300 bin mülteciye yetecek kadar yardım malzemesi depoladığı bildiriliyor. Komiserlik, dün başlayan Irak savaşı yüzünden 600 bin Iraklının komşu ülkelere gidebileceğini hesap ediyor. 
     





</TEXT>
</DOC>
