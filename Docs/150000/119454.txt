<DOC>
<DOCNO> 119454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/siyaset/siy12.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP yönetimine istifa çağrısı 
</HEADLINE>
<TEXT>

     ANKARA Milliyet 

     3 Kasım’da uğranan seçim yenilgisi, DSP’nin dün kutlanan 17. kuruluş yıldönümünde protestolara neden oldu. Yönetimi istifaya çağıran bir grup partili, "Ecevitler’in, görmeyen, duymayan, konuşmayan üç maymuna çevrildiğini" söyledi. Sıhhiye Atatürk Anıtı’nda düzenlenen törende İl Başkanı Tufan Bural, Bülent Ecevit’in kutlama mesajını okudu. Ecevit yıldönümü mesajında şu ifadelere yer verdi "DSP, Türk solunu meşruluk zemininde güçlendiren ve komünizmin Türkiye’de gelişmesini önleyen hareketin ürünüdür. DSP’nin yeniden Türkiye’nin birinci partisi olacağına inanıyorum". 
     
     "Maymuna çevirdiler" 
     Mesajın okunmasının ardından "Halkçı Ecevit" sloganları atılırken, bir grup partili, yönetimi protesto etti. DSP Keçiören eski İlçe Başkanı olduğunu söyleyen Mehmet Salman, "DSP’de CHP’li yönetici istemiyoruz. Emrehan Halıcı’yı, solcu bile olmayan yöneticileri istemiyoruz. Partinin bu duruma gelmesinde asıl suçlu Ecevitler değil parti yönetimidir. Tüm parti yönetiminin istifasını istiyoruz. Ecevitler’i üç maymuna çevirmişler" dedi. 
     



 SİYASET 






















</TEXT>
</DOC>
