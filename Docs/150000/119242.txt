<DOC>
<DOCNO> 119242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sondun08.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski üç Alman teröristin beyinleri kayıp... 
</HEADLINE>
<TEXT>

     Almanya'da 70'li yıllarda çok sayıda saldırı düzenleyen Kızıl Ordu Fraksiyonu RAF teröristlerinden Andreas Baader, Gudrun Ensslin ve Jan-Carl Raspe'nin beyinlerinin kayıp olduğu bildirildi. 
     Beyin Araştırmaları Enstitüsü Başkanı Richard Meyermann, teröristlerin beyinlerinin Der Spiegel dergisinin yaptığı bir araştırma kapsamında bu yılın yazında arandığını, ancak bulunamadığını söyledi. 
     Meyermann, söz konusu teröristlerin beyinlerinin, enstitüye gelen yeni beyinlere yer açmak amacıyla belirli bir prosedür çerçevesinde yakılarak imha edilmiş olabileceğini, ancak bu durumda da kayıtların mevcut olması gerektiğini, yapılan araştırmalar sonucunda böyle bir kayda rastlanmadığını belirtti. 
     Meyermann, ''Bu nedenle, beyinlerin gizlice kaçırılmış olması ihtimali de bulunuyor'' dedi. 
     Teröristlerin ölümlerinden sonra beyinlerini 1977 yılında Stuttgart Savcılığı için araştırmak üzere alan beyin uzmanı Jürgen Peiffer, 1988 yılında görevinden ayrıldığı zamana kadar söz konusu beyinlerin, Tübingen Üniversitesi Kliniği'nde bulunduğunu söyledi. 
     Bu arada, RAF'ın elebaşılarından biri olan ve 1976 yılında tutuklu bulunduğu hücresinde kendisini asarak intihar eden Ulrike Meinhof'un gazeteci kızı Bettina Röhl, annesinin beyninin çeşitli kliniklerde bulunduğunu ve gömülmek üzere kendisine verileceğini söyledi. 
     





</TEXT>
</DOC>
