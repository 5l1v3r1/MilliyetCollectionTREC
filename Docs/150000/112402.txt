<DOC>
<DOCNO> 112402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sondun02.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, savaş yetkilerini aldı... 
</HEADLINE>
<TEXT>

     ABD Kongresi'nin Alt Kanadı Temsilciler Meclisi'nden sonra, kongrenin üst kanadı Senato da, ABD Başkanı George W. Bush'a, gerekirse Birleşmiş Milletler desteği olmadan Irak'a savaş açma yetkisi tanıyan Irak tasarısını, ezici bir çoğunlukla kabul etti. 
     Demokratların çoğunlukta olduğu Senato'da yerel saatle gece yarısına kadar süren görüşmelerin ardından yapılan oylamada, Irak tasarısı, 23'e karşı 77 oyla kabul edildi. 
     Bu aşamadan sonra, tasarı hiç değiştirilmeden kabul edildiğinden, son onay için Başkan Bush'un imzasına gidecek. 
     Daha önceki saatlerde ABD Temsilciler Meclisi, tasarıyı 133'e karşı 296 oyla kabul etmişti. 
     ABD Başkanı Bush, Irak'ı kitle imha silahlarından arındırmak için BM ile çalışacağını, bu olmadığı takdirde, gerekirse tek başına ''Irak Devlet Başkanı Saddam Hüseyin tehdidine'' karşı önlem almak istediğini Kongre'ye bildirerek, Irak'a karşı güç kullanma yetkisi istemişti. 
     Bush, Cincinnati'den birkaç gün önce yaptığı ulusa sesleniş konuşmasında, Irak'a karşı savaşın, ''hemen veya kaçınılmaz olmadığını'', savaşı önlemenin, Saddam'ın seçimi olacağını söylemişti. 
     ABD Başkanı, ülkesini kitle imha silahlarından arındırıp BM silah gözlemcileriyle işbirliğine giderek, Saddam'ın savaştan kaçınabileceğini belirtmişti. 
     ABD Başkanı Bush, halen Irak'a karşı askeri güç kullanma konusunda kararını vermediğini söylüyor. ABD Kongresi'nin desteğini almak, Başkan Bush'u, BM Güvenlik Konseyi'nde de güçlendirecek. 
     ABD, BM Güvenlik Konseyi'nden, Irak'ı silahsızlanmaya çağıran yeni ve daha sert bir tasarı çıkarmak için yoğun baskı uyguluyor. 
     
     BUSH YAZILI AÇIKLAMAYLA TEŞEKKÜR ETTİ 

     Öte yandan, Başkanı George Bush, yaptığı yazılı açıklamayla Senato'ya teşekkür etti. Bush, Kongre'den çıkan kararla BM Güvenlik Konseyi'ne güçlü bir mesaj verildini belirtti. 
     Bush, Senato'dan 23'e karşı 77 oyla geçen Irak tasarısının ardından yazılı bir açıklama yaparak, ''Amerikan Senatosu'nun bu geceki oylamasıyla, Amerika tek ses olduğunu gösterdi. Kongre, uluslararası toplum ve BM Güvenlik Konseyi'ne açık bir mesaj verdi'' dedi. 
     ABD Başkanı Bush, ''Saddam Hüseyin ve onun kanunsuz rejimi bölgeye, dünyaya ve ABD'ye büyük tehdit oluşturuyor. Harekete geçmemek seçenek değil, silahsızlanma ise şart'' ifadesini kullandı. 
     Bush'a, gerekirse BM'den destek almadan Irak'a karşı savaş açma yetkisi tanıyan Irak tasarısı, daha erken saatlerde de Temsilciler Meclisi'nde 133'e karşı 296 oyla kabul edilmişti. Tasarı, Bush'un imzalamasının ardından yasalaşacak. 
     Tasarının Senato'dan geçmesinde kilit rolü, Senato çoğunluk lideri Demokrat Parti South Dakota Senatörü Tom Daschle'ın, daha önce Irak konusunda Bush yönetimini eleştirmesine karşın, ''Başkan Bush'un yanında yer alacağım'' demesi oynadı. Böylece tasarı, Demokrat Partililerin kısmi itirazına rağmen, iki partinin desteklediği bir tasarı olarak ezici çoğunlukla Senato'da kabul edildi ve BM'den Irak'a karşı güçlü karar çıkarmaya çalışan ABD yönetiminin elini güçlendirdi. 
     Senato'da tasarıya karşı oy kullananlar arasında Cumhuriyetçi Parti Rhode Island Senatörü Lincoln Chafee ve bağımsız senatör James Jeffords da bulunuyor. Demokrat Partililer, Bush'un tehdit olarak gördüğü Irak'a karşı ''önceden vurma'' taktiğinin, diğer ülkelerin de aynı taktiği kullanmasına emsal oluşturacağı endişesini dile getiriyorlar. 
     





</TEXT>
</DOC>
