<DOC>
<DOCNO> 117623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo22.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim istifadan sabaha karşı döndü... 
</HEADLINE>
<TEXT>

     Siyaset, 3 Kasım sonrasında ilk kez bugün gündemin baş sırasındaki yerini Fenerbahçe'nin 6 farklı galibiyetiyle biten derbi maçına bıraktı. 
     Bugün Türkiye derbiyi konuşuyor... 
     Tarihi bir skorla biten maçın ardından yaşananlar da merak ediliyor... 
     Aslında skorun depremi Florya'yı salladı. Önce taraftarlar Florya'yı basıp yönetimi istifaya davet etti. 
     Ardından Başkan Özhan Canaydın ve Fatih Terim'in toplantısı başladı. Maç sonrasında düzenlediği basın toplantısında açıkça "Başarısızlığın tek sorumlusu benim. Yönetim görevime son verirse saygı duyarım" mesajı veren Fatih Terim, Florya'da da bu görüşünü sürdürdü. 
     Hatta geceyarısı istifa edeceğini Canaydın'a bildirdi. Sabahın ilk ışıklarına dek süren toplantıda Fatih Terim istifa kararından son anda vazgeçirildi. 
     Ancak sızan haberler Florya'da bahar havasının gelmesinin şimdilik zor olduğunu gösteriyor. Fatih Terim'in tüm sorumluluğu üstlenmesine karşın yönetimden bazı rahatsızlıklarının olduğu biliniyor. 
     Bunların başında da yönetimin galibiyet primlerinde ve Şampiyonlar Ligi maç primlerinde kesintiye gitmesi geliyor. Terim bu tavrın futbolcuların motivasyonunu olumsuz etkilediğini düşünüyor. 
     Ayrıca transfer döneminde istediği futbolcuları aldığı düşünülse de Terim ekonomik sıkıntılar nedeniyle listesinin ancak 4. ve 5. sırasındaki isimlerle el sıkıştı. 

     
</TEXT>
</DOC>
