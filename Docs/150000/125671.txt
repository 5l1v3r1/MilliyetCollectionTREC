<DOC>
<DOCNO> 125671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo30.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da, Altay maçı hazırlıkları... 
</HEADLINE>
<TEXT>

     Altay ile İzmir deplasmanında yapacağı maçın hazırlıklarını 3 puan üzerine sürdüren Diyarbakırspor'da hedef galibiyet. 
     Kulüp basın sözcüsü Şahismail Bedirhanoğlu, kupadan elenmelerinin morallerini bozmadığını belirterek, ''Kupada gidebileceğimiz yere kadar gideceğimizi söylemiştik. Kısmet buraya kadarmış. Şimdi, Altay ile yapacağımız maçı düşünüyoruz'' dedi. 
     Kupadan elendikleri için üzüldüklerini, ancak kendileri için lig karşılaşmalarının bulundukları yer itibariyle daha önemli olduğunu belirten Bedirhanoğlu, konuşmasını şöyle sürdürdü 
     ''Kupa maçını kazanıp yolumuza devam etmek isterdik, ancak bunu başaramadık. Şu anda rotamızı yeniden lig maçlarına çevirdik. Bizim için lig karşılaşmaları çok önemli. Altay'ı yenerek rahatlamak istiyoruz. Yönetim, futbolcu, teknik heyet ve taraftar olarak 3 puana kilitlendik. 19 olan puanımızı yükseltmek istiyoruz.'' 
     
     ''FUTBOLCULARIMA GÜVENİYORUM'' 
     Teknik direktör Ümit Kayıhan, Altay ile yapacakları maçın hazırlıklarını sürdürdüklerini, Altay'dan alacakları puan veya puanlarla rahatlayacaklarını söyledi. 
     Ligin başlarında alınan kötü sonuçlar nedeniyle futbolcuların eleştirildiğini de kaydeden Kayıhan, bu futbolcuların şanssız bir dönem yaşadıklarını ve bu şanssızlıklarını son maçlarda ortadan kaldırdıklarını bildirdi. 
     Kayıhan, futbolcularına bazı çevrelerce ''Mezarlık futbolcuları'' denmesini de eleştirerek, ''Mezarlık futbolcuları denilen bu arkadaşlarım bugün takımı 10. sıraya getirdi. Birlik ve beraberlik içinde omuz omuza vererek takımı layık olduğu yere getireceğiz. Altay'ı yenip devre arasına moralli girmek istiyoruz'' dedi. 
     





</TEXT>
</DOC>
