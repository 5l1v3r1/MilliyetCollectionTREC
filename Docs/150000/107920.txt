<DOC>
<DOCNO> 107920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sonspo09.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'daki Türkler, Galatasaray'ın maçı için gidecekleri uyardı... 
</HEADLINE>
<TEXT>

     Şampiyonlar Ligi'nde H Grubu'ndaki ilk maçını Rusya'nın Lokomotiv Moskova takımıyla yapacak Galatasaray, yarın Moskova'ya gidecek. 
     Rusya'daki 183 Türk ve Rus şirketini çatısı altında toplayan Rus-Türk İşadamları Birliği RTİB , maçı izlemek için Türkiye'den gelecek vatandaşların, Moskova'da sorun yaşamaması için uyarılarda bulundu. 
     RTİB açıklamasında, ''Bu önemli hususların, Türkiye'deki futbolseverlere duyurulmasının, olası sorunları önlemede yararlı olacağına inanıyoruz'' denildi. 
     Açıklamada, gümrük kontrolünde yerine getirilmesi gereken noktalara dikkat çekilirken, yabancı ülke vatandaşlarının, beraberlerinde getirdikleri nakit dövizleri tekrar çıkarabilmeleri için girişte deklarasyon doldurmaları ve bunu Rus gümrük görevlilerine onaylatmalarının şart olduğu, geri dönüş sırasında eğer harcanmamış para varsa, bunun gümrükten çıkarılabilmesi için girişte doldurulan bu belgenin görevlilere gösterilmesinin gerektiği belirtildi. 
     RTİB'den yapılan ikinci önemli uyarı ise Moskova'da yabancılara karşı yoğun olarak yaşanan saldırılar konusunda oldu. Açıklamada, şu uyarılar yer aldı 
     ''Moskova'da son dönemde zaman zaman yabancılara yönelik ırkçı saldırılar yaşanmaktadır. 'Skinheads' olarak adlandırılan aşırı milliyetçi grupların saldırıları, genellikle metro istasyonlarının içi ve çevresinde akşam saatlerinden sonra meydana gelmekte, özellikle esmer görünüşlü kişiler hedef alınmaktadır. Genellikle 15-16 yaş grubunda, alkollü gençlerin karıştığı bu olaylara karşı vatandaşlarımızın azami dikkat göstermeleri gerekmektedir. Bunun için şehirde ve özellikle metro istasyonlarında grup halinde dolaşılması, yukarıda tanımlanan gruplardan uzak durulması, tahriklere yanıt verilmemesi gerekmektedir. Ayrıca Moskova sokaklarında bayraklarla yürüyüş yapmak veya slogan atmak gibi hareketlerin de tepki doğurabileceği unutulmamalıdır. Kısa süre önce oynanan Rusya-İrlanda milli maçı sırasında, İrlandalı bazı taraftarlar bu tür salıdırılara hedef olmuştur.'' Son uyarısı ise kentte insanların durdurularak kimlik kontrolleri yapılması ile ilgili oldu. Açıklamada, ''Moskova'da bulundukları süre içinde vatandaşlarımızın yanlarında pasaport ve vize belgeleri olmadan sokağa çıkmamaları, kimlik kontrolü yapan Rus polisine bu belgeleri her defasında göstermeleri gerekmektedir'' denildi. 
     





</TEXT>
</DOC>
