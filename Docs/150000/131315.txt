<DOC>
<DOCNO> 131315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur12.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ODTÜ'de savaş karşıtı gösteri... 
</HEADLINE>
<TEXT>

     ODTÜ'de, sendika temsilcileri ve öğrencilerden oluşan bir grup savaş karşıtı gösteri yaptı. 
     Eğitim-Sen ODTÜ Temsilciliği'nce yemekhane önünde düzenlenen gösteride basın açıklaması yapan sendika temsilcisi Mehmet Kiraz, ABD'nin Irak operasyonunun ''yeni krizler yaratacağını ve işsizlik getireceğini'' belirterek, Körfez Savaşı sonrasında yaşanan kayıplara dikkati çekti. 
     Körfez Savaşı'nda Irak'a müdahaleden sonra uygulanan ambargo nedeniyle 567 bin Iraklı çocuğun öldüğünü, bombardımanlarda kullanılan seyreltilmiş uranyum yüzünden binlerce çocuğun sakat kaldığını, yetişkinler arasında kansere yakalanma oranının arttığını ifade eden Kiraz, ''Türkiye ve Ortadoğu halkları savaş değil, ekmek ve özgürlük istiyor'' dedi. 
     Kiraz, hükümet yetkililerine seslenerek, ''Türkiye'yi başkalarının çıkarları için savaşa, açlığa ve yoksulluğa mahkum edecek bu plana ortak olmamaya'' çağırdı. 
     





</TEXT>
</DOC>
