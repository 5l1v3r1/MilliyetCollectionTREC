<DOC>
<DOCNO> 121711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/guncel/gun51.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Milli aranıyor 
</HEADLINE>
<TEXT>

Deprem ihalesini yüzde 10 komisyonla devrettirebileceğini belirten Metin Milli’nin kendisini 454 milyar dolandırdığını iddia eden bir müteahhit, sanatçıyı ilanla arıyor 
     İSTANBUL Milliyet 

     Ankaralı müteahhit Halil Güvenç, kendisini 454 milyar lira dolandırdığını iddia ettiği şarkıcı Metin Milli’yi bulabilmek için gazeteye ilan verdi. 
     Güvenç, 2000’de Milli’nin, kendisine Bolu ve Düzce’de 15 trilyon liralık 1050 konut içeren deprem ihalesini devrettirebileceğini, bunun için yüzde 10 komisyon talep ettiğini ileri sürdü. Milli’nin kendisinden bir tanıtım dosyası hazırlamasının istendiğini belirten Güvenç, şunları kaydetti "Kendisinin MHP’li, ağabeyinin ANAP’lı olduğunu, Bayındırlık Bakanlığı’yla sıkı ilişkileri olduğunu söyledi. Dosyayı, yeğeni Engin Milli’ye teslim ettik. Dosyanın kabul edildiği haberi geldi. Yüzde 10 komisyonun üçte birini iş bakanlıktan çıktıktan sonra, kalanı parça parça ödeyecektik. Notere gideceğiz gerekçesiyle, nakit olarak 454 milyar lirayı teslim ettik. Ancak notere gitmedik. Dolandırıldığımızı anladık. Bakanlık belgeleri de sahte çıktı." 
     Suçu üstlenen yeğen Engin Milli’nin 10.5 yıl hapis ve 679 milyar para cezasına çarptırıldığı belirten Güvenç, "Ancak bir yıldır, ne yeğenine ne de Metin Milli’ye ulaşabildik. Bütün işimi kaybettim. Tek çare olarak gazete ilanı kaldı. Metin Milli için suç duyurusunda bulunduk" dedi. 
     
     



 GÜNCEL 




















</TEXT>
</DOC>
