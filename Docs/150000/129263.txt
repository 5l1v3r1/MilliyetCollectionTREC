<DOC>
<DOCNO> 129263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sondun16.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denetçiler, Irak'ta şüpheli hiçbir şeye rastlamadı.. 
</HEADLINE>
<TEXT>

     Uluslararası Atom Enerjisi Ajansı Kurumu Başkanı Muhammed ElBaradei, Irak'ta şimdiye kadar yaptıkları denetimlerde henüz şüpheli bir şeye rastlamadıklarını, ama sonuç çıkarmak için henüz erken olduğunu söyledi. 
     ElBaradei, Reuters'e yaptığı özel açıklamada, ''henüz, Irak'ın nükleer konulardaki bildiriminde yalan söylediğini gösteren kesin bir kanıta rastlamadık'' dedi. 
     ''Ama hala bir denetleme sürecinin içindeyiz ve bir karara varmamız için henüz çok erken'' diyen ElBaradei, Irak'ta alınan örneklerin laboratuvar testlerinin sonuçlarında da bir şey çıkmadığını'' söyledi. 
     Ajansın, Irak'ın gizli olduğu iddia edilen nükleer silah programı ile ilgili incelemelerine yardımcı olması için BM üyesi ülkelerin daha fazla bilgi vermesi gerektiğini belirten ElBaradei, ''bazı istihbari bilgiler almaya başladık ama istediğimiz kadar değil. Umarım gelen haftalarda daha çok bilgi alırız'' dedi. 
     Hangi ülkelerin bilgi verdiğini açıklamayan ElBaradei Perşembe günü BM Güvenlik Konseyi'ne bilgi vereceğini belirterek, ''bugün nerede olduğumuzu, gelecek birkaç haftada ne yapacağımızı, aldığımız bilgilerden bazılarını doğrulama konusunda kaydettiğimiz bazı ilerlemeleri Irak'ın bildirimi ile ilgili değerlendirmemizi anlatacağım. Ama şimdiye kadar yaptığımız işin kapsamlı bir değerlendirmesi için 27 Ocak'ta vereceğimiz raporu beklemek zorundayız'' dedi. 
     BM Silah Denetçileri Şefi Hans Blix ve ElBaradei, 27 Ocak'ta BM Güvenlik Konseyi'ne bir rapor verecek. 
     





</TEXT>
</DOC>
