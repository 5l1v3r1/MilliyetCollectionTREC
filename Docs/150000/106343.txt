<DOC>
<DOCNO> 106343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/spor/bbas.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ADIMIZ ÇIKTI 9'A 91-86 
</HEADLINE>
<TEXT>

Basketbol Milli Takımı, Rusya karşısında 16 sayı geriye düşmesine rağmen son periyodda mükemmel bir oyun çıkardı, güçlü rakibini yenerek Dünya 9.’su oldu 
     A Milli Takımımız, 2002 Dünya Şampiyonası’ndaki son maçında Rusya’yı son çeyrekteki etkili oyunuyla devirerek turnuvayı 9. sırada tamamladı. Kerem, Asım ve Ömer’den yoksun kadrosuyla Rusya’nın karşısına çıkan Ay - Yıldızlı ekibimiz, üçüncü çeyrekte 16 sayı geriye düşmesine rağmen maçı bırakmadı. 
     SON periyodda İbrahim ve Harun’un hızlı hücumlardan bulduğu sayılar ve Mirsad’ın pota altındaki müthiş gayretiyle oyuna ağırlığını koyan Milli Takımımız, son beş dakikada kontrolü eline alarak galibiyete ulaştı. A Milliler, bugün New York üzerinden İstanbul’a dönüş için yola çıkacak. 
     
Türk gibi oynadıkAydın Örs, Rusya önünde gerçek güçlerini ortaya koyduklarını söyledi 
     A Milli Takım Başantrenörü Aydın Örs, "Rusya karşısında Türk gibi oynadık" dedi. Turnuvanın son maçını kazanmak için sahaya çıktıklarını söyleyen Örs, "Eksiklerimiz vardı ama takımımız çok iyi mücadele etti. Özellikle son çeyrekte Türk gibi oynadık. Aldığımız bu sonuç ve Dünya 9.’luğu bizi mutlu etti. İlk kez bir Dünya şampiyonasında yer aldık. Burada gördüklerimiz ve yaşadıklarımız ileride bize çok önemli faydalar sağlayacak" diye konuştu. 
     
Arjantin finalde 86-80      2002 Dünya Basketbol Şampiyonası’nda finale kalan ilk takım, Almanya’yı 86 - 80 yenen Arjantin oldu. Indianapolis’teki turnuvanın yarı finalinde karşılaştığı Almanya önünde, ikinci periyotta yıldızı Ginobili’nin sakatlanarak oyun dışı kalmasıyla büyük bir şok yaşayan Arjantin, devreyi de 41 - 36 yenik kapadı. Ancak maçtan kopmayan Latin Amerika temsilcisi, özellikle son çeyrekteki başarılı oyunuyla finale adını yazdırdı. Bugün yapılacak finalde Ginobili’nin oynama ihtimalinin zayıf olduğu öğrenildi. 
     
ABD’ye teselli      DÜNYA Şampiyonası’nda beklediğini bulamayan ev sahibi ABD, Porto Riko’yu 84 - 74 yenerek 5.’lik maçı yapmaya hak kazandı. ABD’nin bu maçtaki rakibi ise Brezilya’yı 105 - 89 yenen İspanya oldu. Klasmanda Çin’i 96 - 84 yenen Angola, Dünya 11.’liğini elde etti. Turnuvada bugün yarı final mağlupları TSİ 20.30’da üçüncülük, galipleri ise TSİ 23.00’te şampiyonluk için karşı karşıya gelecek. 
     



 SPOR 





























</TEXT>
</DOC>
