<DOC>
<DOCNO> 147476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun24.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Jessica'nın yerini bir Iraklı ihbar etmiş... 
</HEADLINE>
<TEXT>

     Amerikalı kadın asker Jessica Lynch'in Nasıriye'deki bir hastaneden Amerikan özel timlerince kurtarılmasına bir Iraklı avukatın yardımcı olduğu bildirildi. 
     The Washington Post gazetesinin haberine göre, 19 yaşındaki Lynch'in bulunduğu yeri, Amerikalı askeri yetkililerin isteği üzerine soyadı açıklanmayan Muhammed adlı 32 yaşındaki bir Iraklı ihbar etti. 
     Avukat, gazeteye yaptığı açıklamada, siyahlara bürünmüş bir Iraklı güvenlik ajanının hastane yatağında yatan kadın askere tokat attığını gördüğünü, buna dayanamayarak askerin yerini Amerikanlı yetkililere bildirmeye karar verdiğini söyledi. 
     Iraklı avukat, Iraklıların, askerin yaralı bacağını kesmekten söz ettiklerini de belirtti. 
     Muhammed'in, Lynch'in yerini bildirmesinden 5 gün sonra kadın askerin Amerikan özel timlerinin düzenlediği operasyonla kurtarıldığı kaydedildi. 
     Lynch, 23 Mart'ta birliğinin Nasıriye yakınlarında pusuya düşürülmesinden sonra esir alınmıştı. Irak askerleri tarafından esir alındığı sırada en az bir kurşun yarası aldığı bildirilen Lynch'in, bacaklarıyla bir kolunun kırık olduğu belirtilmişti. Amerikalı kadın asker, tedavi amacıyla dün Almanya'nın güneyindeki ABD hava üssüne götürülmüştü. 
     





</TEXT>
</DOC>
