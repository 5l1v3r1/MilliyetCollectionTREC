<DOC>
<DOCNO> 138301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur30.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'liler İskenderun limanına yerleşiyor... 
</HEADLINE>
<TEXT>

     TBMM'nin tezkeresine istinaden hükümetçe verilen yetki gereği üs ve limanlarda yerinde hazırlık faaliyetleriyle, modernleştirme çalışmaları sürdürülüyor. 
     Adana'nın İncirlik Beldesi'ndeki İncirlik Üssü, günü sakin geçirirken, Hatay'ın İskenderun İlçesi'ndeki limanda da ABD'li askeri heyetin ziyareti ve faaliyetlerdeki yoğunluk devam etti. 
     İskenderun'daki Deniz Üs Komutanlığı'na helikopterle gelen ABD'li askeri heyet, daha sonra Türk yetkililerle birlikte geçtikleri limanı ziyaret etti, depolara konulan ve kiralanan alana yerleştirilen zırhlı araçlarla cip ve mühimmatla ilgili incelemelerde bulundu. 
     İncelemelerin ardından geçtikleri Orduevi'nde bir süre kalan heyet, yine helikopterle İskenderun'dan ayrıldı. 
     Bu arada, limandaki araçların tek tek kayıtlarının tutulduğu gözlendi. Limana getirilen 4 kamyon dolusu seyyar tuvalet ise depolama alanına monte edildi. 
     
     İNCİRLİK ÜSSÜ VE DİĞER LİMANLAR 
     İncirlik Üssü'nde sabah saatlerinde hangarlardan çıkarılan savaş uçakları, bakımları yapıldıktan sonra yeniden yerlerine alındı. 
     Sabah kalkış yapan iki Awacs uçağı öğle saatlerinde üsse döndü. Aynı saatlerde bir kargo uçağı iniş yaptı. Yer hizmetlerinde ise önceki günlere göre fazla hareketlilik yaşanmazken, hangarlar çevresinde kısa süreli çalışmalar gözlendi. 
     Mersin'in Silifke İlçesi'ne bağlı Taşucu beldesi yakınlarında, NATO finansmanıyla yapımı gerçekleştirilen limanda ise TBMM'nin verdiği izin çerçevesinde geliştirme, inşaat ve tevsi çalışmaları sürüyor. 
     Yol kenarına beton duvar örülürken, kıyıdaki kayalar düzeltiliyor, hafriyat işleri ve helikopter pistindeki çalışmalara ise devam ediliyor. 
     Öngörülen bu düzenlemeleri gerçekleştiren müteahhit firmanın, işlerini önümüzdeki hafta ortasına kadar tamamlaması bekleniyor. 
     





</TEXT>
</DOC>
