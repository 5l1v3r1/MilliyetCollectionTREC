<DOC>
<DOCNO> 107980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/guncel/agun.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum’u fırtına çarptı 
</HEADLINE>
<TEXT>
20 saniyede yıktı geçti... 
Ege’de önceki akşam başlayan şiddetli fırtına ve sağanak yağış, halka kabus yaşattı. Bodrum’da 20 saniye esen fırtına, çatıları uçurdu, minareleri devirdi 
     MUĞLA, AYDIN, MANİSA, İZMİR, BOLU DHA 

     Yazın son günlerinin keyfini süren Egeliler, aniden bastıran şiddetli fırtına ve sağanak yağışla neye uğradığını şaşırdı. Bodrum’da sadece 20 saniye süren fırtına sonucu minareler ve ağaçlar devrildi, bir çok işyerini su bastı. Bodrum’daki fırtına önceki akşam 20.15’de sağanak yağışla başladı. 20 saniye boyunca saatte 80 kilometre hızla esen fırtına ortalığı birbirine kattıktan sonra etkisini yitirdi. Ancak fırtınadan sonra devam eden yağış yüzünden 20’den fazla tekne battı. 
     
     ZARAR 3 TRİLYON 
     İngilizler’in işlettiği Nielsen Su Sporları Merkezi’ne ait araçların bulunduğu baraka, fırtına nedeniyle çökerek denize sürüklendi. Gümbet’teki Karaburgaz Hacılar Camii’nin 27 metrelik iki minaresi ise fırtına nedeniyle yıkıldı. Şans eseri can kaybı olmadı. Elektrik tellerinin kopması sonucu da birçok köy ve beldeye uzun süre elektrik verilemedi. Bodrum Kaymakamı Cumhur Güven Taşbaşı, "İlk tespitlere göre 3 trilyon liranın üzerinde zarar olduğunu tahmin ediyoruz. Komşu İstanköy adasında da fırtına ve yağışın çok etkili olduğunu öğrendik" derken, Bodrum Müftüsü Mustafa Altuğ, "Yıkılan minareler, bugünkü deprem yönetmeliğine uymuyor. Malzeme eksik kullanılmış. Soruşturma açılacak" diye konuştu. 
     
     OKULLAR TATİL OLDU 
     Hemen her yıl en az bir kez sel felaketi yaşayan Kuşadası da, yine yağmura teslim oldu. Sabah saat 04.00’de başlayan sağanak yağış sonucu Eski Mezarlık mevkiindeki dere yatağından çağlayan şeklinde akan sel suları, kent merkezini doldurdu, ilçe merkezinde 70 ev ve işyerini su bastı. 
     Kaymakam Hayrettin Altınok, "Doğa, intikamını aldı. Derenin üzerini kapatıp yol yaparsanız böyle olur" dedi. Kuşadası’nda okullar da 2 gün tatil edildi. Önceki geceyarısı başlayan şiddetli yağış ve fırtına nedeniyle Ödemiş’teki cadde ve sokaklar da göle dönerken, 200 kadar ev ve işyerini su bastı. İlçedeki ve bağlı beldelerdeki okullar 1 gün tatil edildi. 
     İzmir’de de etkili olan sağanak yağış sonucu, Eskiizmir 3876 Sokak’ta Ali Rıza Özkan’a ait evin bir duvarıyla çatısında çökme oldu. Rüzgar nedeniyle tellerin kopması sonucu elektrikler kesildi. 
     
     YOLLAR KAPANDI 
     Bazı evlere dolan sular motopomplarla çekilirken, İtfaiye Daire Başkanı Fuat Barandır, "Devam eden inşaatlarda müteahhitler kum, kalas, çakıl gibi malzemelerini önlem almadan açıkta bırakıyor. Yağmurda sular bunları sürükleyerek kanalların tıkanmasına neden oluyor" dedi. Yağmur ve ardından yağan dolu nedeniyle, Bayındır - İzmir ve Bayındır - Çatal - Tire karayolu da bir süre trafiğe kapandı. 
     
     BOLU’YU DA VURDU 
     Yağışlı havanın etkisini gösterdiği Bolu’da da çok sayıda prefabrike konut sular altında kaldı. Evlerine dolan suları kendi imkanlarıyla boşaltmaya çalışan vatandaşlar, "Ev kiraları çok pahalı. Zaten zor geçiniyoruz. Prefabrikelerde oturmaya mecuburuz. Her yağmur yağdığında aynı çileyi çekiyoruz" diye yakındı. 
     
Perşembeye kadar yağmura devam...      İSTANBUL Milliyet 

     Yurdun büyük bölümünü etkisi altına alan yağışlar, etkisini perşembe gününe kadar sürdürecek. Meteoroloji İşleri İstanbul Bölge Müdürlüğü’nün verdiği bilgiye göre, sağanak yağış bugün Marmara’nın doğusu, Karadeniz, İç Ege, Akdeniz’in iç kesimleri, İç Anadolu ile Doğu Anadolu’nun kuzey ve doğusunda etkili olacak. Yağmur perşembe gününden itibaren yerini parçalı bulutlu havaya bırakacak. Pazar gününden itibaren de Türkiye yeni bir yağışlı hava kütlesinin etkisine girecek. 
     



 GÜNCEL 















</TEXT>
</DOC>
