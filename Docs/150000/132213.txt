<DOC>
<DOCNO> 132213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/soneko36.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar krize rağmen bakım ürünlerinden vazgeçmediler... 
</HEADLINE>
<TEXT>

     Eczacıbaşı-Avon Firması Genel Müdürü Erol Dönmez, ''Kozmetik sektörü, krizden en az etkilenen sektörlerden biri oldu'' dedi. 
     Dönmez, firmasının Adana'da düzenlenen değerlendirme toplantısında 2001 yılında küçülme gösteren kozmetik sektörünün, doğru pazarlama stratejilerinin uygulanması ile 2002 yılında krize rağmen atağa geçtiğini söyledi. 
     Ekonomik sıkıntıların aile bütçesi içinde kozmetik ürünlerine ayrılan payı azalttığını kaydeden Dönmez, promosyon ve fiyat indirimleri sayesinde olumsuz koşuları lehlerine değiştirmeyi başardıklarını belirtti. 
     Dönmez, sektörde temsilcilikler yoluyla satış yapan az sayıdaki firmadan biri olduklarını kaydederek, şunları söyledi 
     ''Kriz sonrası işten çıkarılmaların artmasıyla bize temsilcilik için başvuranların sayısında da belirgin bir yükselme oldu. Biz de fiyatlardaki artışları ürünlere yansıtmayarak ya da satabilecekleri ürünleri hediye ederek, temsilcilerimizin kazancını yükseltmeye çalıştık.'' 
     
     HEDEF 50 MİLYON ABD DOLARI CİRO 
     Dönmez, Türkiye genelinde 74 bin olan temsilci sayısını 120 bine, cirolarını ise 50 milyon ABD Doları'na çıkarmayı hedeflediklerini söyledi. 
     Avon temsilcilerinin yüzde 45'inin İstanbul, Ankara ve İzmir'de olduğunu ifade eden Dönmez, küçük yerleşim birimlerine kadar organizasyonlarını geliştirdiklerini ifade etti. 
     Pazarlama stratejilerinin az karla çok ürün satmak olduğunu vurgulayan Dönmez, '' Kozmetik umut satmaktır derler. Pahalı olanlarla ürünlerimiz arasında pazarlama stratejisi dışında çok da fark olmadığını gören tüketici bizi giderek büyüyen bir firma haline getirdi'' diye konuştu. 
     Firmanın Adana temsilcilerinin katıldığı toplantıda, Genel Müdür Erol Dönmez ve firma yetkililerinin rol aldığı, Avon'un 10 yıl içinde geçirdiği evreleri anlatan ''Dünden Bugüne Eczacıbaşı Avon'' adlı tiyatro oyunu da sahnelendi. 
     





</TEXT>
</DOC>
