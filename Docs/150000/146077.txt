<DOC>
<DOCNO> 146077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/ekonomi/eko05.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı’ya Endonezya’dan CEO 
</HEADLINE>
<TEXT>

Sabancı Holding’in CEO’su Hazım Kantarcı görevinden ayrılıyor. Yerine, Endonezyalı Branta Mulia şirketinin CEO’su Dr. Celal Metin geliyor. Dr. Metin, Sabancı’nın eski çalışanlarından 
     EKONOMİ SERVİSİ 

     Sabancı Holding Yönetim Kurulu Başkanı Sakıp Sabancı, Sabancı Holding CEO’su Hazım Kantarcı’nın kendi isteğiyle ayrılmasıyla bu göreve Dr. Celal Metin’in atandığını açıkladı. Sabancı yaptığı açıklamada, Kantarcı’nın 11 Nisan’da ayrılacağını, Dr. Metin’in ise 14 Nisan’dan itibaren Sabancı Holding’in yeni CEO’su olacağını bildirdi. 
     Kantarcı’nın Sabancı Topluluğu’na 1970 yılında bir uzman olarak katıldığını belirten Sakıp Sabancı, daha sonra bulunduğu üst yönetim kademelerindeki görevlerinde başarılı hizmetler verdiğini ve topluluğun sağlıklı ve başarılı gelişmesine değerli katkılarda bulunduğunu kaydetti. 
     
     Yuvaya döndü 
     Yeni CEO Dr. Celal Metin de aslında eski bir Sabancı çalışanı. Meslek hayatına 1975’te Sabancı Topluluğu’nda başlayan Dr. Metin, 1988’den bu yana Endonezya’da uluslararası girişimci ve yönetici olarak kariyerini sürdürdü. 
     Dr. Metin, 1975 - 1985 arasında Lassa’da çeşitli görevlerde bulunduktan sonra 1985 - 1987 yılları arasında Lisa Genel Müdürü, 1987 - 1988 yıllarında Beksa Genel Müdürü olarak Sabancı Topluluğu’na hizmet verdi. 
     1988’da Endonezya Indocement Group’ta planlama ve projeden sorumlu Başkan Yardımcılığı’na getirilen Dr. Metin, 1990’da yine Endonezya’da Branta Mulia şirketinin CEO’luğuna atandı. Dr. Metin bu yıla kadar süren görevi sırasında Branta Mulia’nın Tayland ve Malezya operasyonlarını da yönetti ve birçok şirketin yöneticiliğini ve kuruculuğunu yaptı. 
     


SİYASET 




















</TEXT>
</DOC>
