<DOC>
<DOCNO> 111502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur21.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''3 Kasım Türkiye için yol ayrımı, kader seçimi'' 
</HEADLINE>
<TEXT>

     CHP Genel Başkanı Deniz Baykal, 3 Kasım milletvekili genel seçimlerinin ''Türkiye için bir yol ayrımı, kader seçimi'' olduğunu belirterek, vatandaşlara, ''Gelin yeni bir başlangıç, ahlaklı bir başlangıç yapalım'' dedi. 
     Baykal, Tekirdağ'ın Çorlu ilçesindeki Atatürk Meydanı'nda partisince düzenlenen mitinge, İstanbul Mahmutbey Gişeler'de bindiği parti otobüsüyle uzun bir araç konvoyu eşliğinde geldi. 
     Meydana girişinde otobüsten inerek konuşmasını yapacağı kürsüye yürüyen Baykal, ''Başbakan Baykal'', ''İşte CHP, işte Başbakan'' sloganlarıyla karşılandı. 
     Baykal, mitingte yaptığı konuşmada, milletin CHP'yi özlediğini, CHP'nin yokluğuna alışamadığını belirtti. 
     2 milyon çiftçinin işsiz kaldığını, 200 bin işyerinin kapandığını belirten Baykal, ''Millet perişan, devlet de perişan. Milletin ve devletin perişanlığına biz son vereceğiz'' dedi. 
     Türkiye'yi bu hale getirenlerin ''Ankara'nın çürümüş politikacıları'' olduğunu ifade eden Baykal, ''15 yıldır yanlış politikalar ve yolsuzluk Türkiye'yi bu hale getirdi'' diye konuştu. 
     Baykal, Türkiye'nin büyük bir borç ve faiz batağında bulunduğunu kaydederek, ''Devleti borca ve faize batıranlar, şimdi 'borcu, faizi sileceğim' diyor. Aklın neredeydi bacım Sen değil misin Türkiye'yi faize ve borca batıran O borç ve faiz bu hale getirdi milleti, devleti...'' dedi. 
     Çare üretmek için iktidara geleceklerini anlatan Baykal, önce devlette ahlakı sağlayacaklarını, milletvekilliği dokunulmazlığını da fikir ve düşünce özgürlüğüyle sınırlayacaklarını söyledi. 
     Baykal, ''Temiz bir sayfa çevireceksek bu, tepeden başlayacak. Hiçbir partinin seçim bildirgesinde milletvekilliği dokunulmazlığının kaldırılması yok. Bu bir turnusol kağıdıdır. Buraya bak, farkı hakkında kararını ver'' diye konuştu. 
     CHP'nin seçimden tek başına iktidar olarak çıkması gerektiğini belirten Baykal, ''Türkiye'nin kurtuluşu budur. Türkiye'nin yeniden yapılandırılması, dokunulmazlıkların kaldırılması bunu gerektirir'' dedi. 
     Baykal, faizlerin indirilmesi için artık ekonomi ve maliyenin yapacaklarının sonuna gelindiğini, bundan sonra faizi ekonominin değil, ancak kararlı bir siyasetin indirebileceğini kaydetti. 
     
     ''KOALİSYONLAR BATAKLIĞI...'' 

     CHP Genel Başkanı Baykal, şöyle devam etti 
     ''Ey milletim, ne yap yap güçlü bir iktidarı bu defa Ankara'da iktidara getir. Dürüst, namuslu bir iktidar olursa faizler düşer, ekonomi toparlanır. İstediğinizi işbaşına getirin. Ama kendi hesabını vermemiş, verememiş olanlara devletin hesabını teslim etmeyin. Bu da kulağınıza küpe olsun. Bunu testiyi kırmadan söylüyorum. Bu seçimde güçlü, tek parti iktidarı, ama doğru tek parti iktidarı getirin. 
     Zaman CHP'nin göreve çağrılacağı zamandır. CHP'ye hiç oy vermemiş, ANAP'lısı, MHP'lisi, DYP'lisi herkesi CHP'ye oy vermeye çağırıyorum. Türkiye'nin koşulları bunu gerektiriyor. Şimdi particilik zamanı değil. Türkiye'ye sahip çıkmamız lazım. 3 Kasım seçimleri, Türkiye için yol ayrımı, kader seçimidir. Türkiye'yi tekrar koalisyonlar bataklığına sokmayın. Dosyasında kırık not olanlara sakın bir daha destek vermeyin. Gelin, yeni bir başlangıç, ahlaklı bir başlangıç yapalım.'' Türkiye'nin sorunlarının çözümünün sosyal demokraside olduğunu anlatan Baykal, ''Türkiye'nin kilitli kapılarını sosyal demokrasi anahtarıyla açarız. Çevirin anahtarı ve açın kilitleri'' dedi. 
     
     DERVİŞ'İN SÖZLERİ 

     CHP İstanbul milletvekili adayı Kemal Derviş de, mitingde yaptığı kısa konuşmada, CHP'nin boş vaatle değil, ciddiyetle Türkiye'yi Avrupa'ya taşıyacağını ve Avrupa'daki saygın yerini almasını sağlayacağını söyledi. 
     Derviş, 3 Kasım'da Türkiye'nin bir yol ayrımına gittiğini, bu yol ayrımında bir tarafta çözümsüzlük, diğer tarafta ise çözüm olduğunu, bu çözümün de CHP'den geçtiğini savundu. 
     Bu arada meydanı dolduran partililer, Deniz Baykal ile mitinge katılan Yaşar Nuri Öztürk, Zülfü Livaneli ve Kemal Derviş'e de büyük sevgi gösterisinde bulundular. 
     Yaklaşık bir saat süren mitingin ardından Baykal ve beraberindekiler, seçim otobüsüne binerek alandan ayrıldı. 
     
     ''IRAK'A ASKERİ HAREKAT TÜRKİYE'YE ZARAR VERİR'' 

     CHP Genel Başkanı Baykal, mitingden önce parti otobüsünde, basın mensuplarının sorularını yanıtladı. 
     Kuzey Irak'taki gelişmelere ilişkin bir soru üzerine Baykal, Kuzey Irak'ta bir iktidar boşluğu olduğunu ve buradaki yerel örgütlenmenin yeni bir aşamaya geldiğini söyledi. 
     Kuzey Irak'taki iktidar boşluğunun yaratılmasında ABD ve Türkiye'nin de payı olduğunu öne süren Baykal, Türkiye'nin komşularının toprak bütünlüğünün korunmasında büyük yarar bulunduğunu vurguladı. 
     Baykal, Türkiye'nin komşularının parçalanmasına katkı vermesinin düşünülemeyeceğini de ifade ederek, şöyle dedi 
     ''Türkiye'nin yararı, Irak'ın toprak bütünlüğü ve egemenliğini gerektirir. Dünya ile uyumlu olabilen demokratik bir rejim çıkması, Türkiye'nin yararınadır. Askeri harekat Türkiye'ye doğrudan ve dolaylı olarak ekonomik, sosyal ve siyasal açıdan zarar verir.'' Deniz Baykal, bir başka soru üzerine de, seçimlere çok iddialı hazırlandıklarını anlatarak, Türkiye'nin iki merkezli bir siyasi yapıya doğru gittiğini, seçmenin de güçlü bulduğu partilerin etrafında toparlanma eğiliminde olduğunu savundu. 
     Basında yer alan ''YTP Genel Başkanı İsmail Cem'in son anda seçimden çekileceğine'' ilişkin yorumların hatırlatılması üzerine Baykal, değerlendirme yapmayarak, ''Başka ne haberler var '' dedi. 
     





</TEXT>
</DOC>
