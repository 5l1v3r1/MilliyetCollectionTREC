<DOC>
<DOCNO> 104877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur13.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan Erkan Mumcu'yu evine gidip iknaya uğraştı 
</HEADLINE>
<TEXT>

     AKP yönetiminin aday başvurularının tamamlanmasından sonra "siyasi etik" açıdan aldığı başka partilerden geleceklere kapıların kapatılması kararını, Erkan Mumcu başta olmak üzere ANAP'lılar için bizzat Genel Başkan Tayyip Erdoğan bozdu. 
     AKP yönetimi, Tayyip Erdoğan başkanlığında 17 Ağustos'ta aday başvurularının sona ermesinden sonra, "Siyasi etik gereği artık başka partilerden gelecek milletvekillerine kapıların kapatılması" kararını aldı. Bu karar aynı gün Grup Başkanı Bülent Arınç tarafından basına, "Partimize diğer partilerden çok fazla başvuru var. Ancak seçim sürecinde kapıları açmayı siyasi etiğe aykırı buluyoruz" denilerek açıklandı. 
     Bu kararın açıklandığı sırada Tayyip Erdoğan, ANAP'lıların transferi için temasları bizzat yürüterek kendi koyduğu etik kuralı kendisi bozdu. Erdoğan, Erkan Mumcu'yu evinde ziyaret ederek, ANAP'tan ayrılıp partisine gelmesi için ikna etmeye çalıştı. Tayyip Erdoğan, ikna etmek için uzun görüşmeler yaptığı Mumcu'ya beraberinde getireceği ANAP'lılar için de yeşil ışık yaktı. Erdoğan, Mumcu ile birlikte Murat Başesgioğlu'nun AKP'ye transferi görüşmesini de kendisi yürüttü. Bu görüşmelerde ANAP'tan gelenlere liste garantisi de Erdoğan tarafından verildi. 
     Bu görüşmelerin ardından Başesgioğlu'nun törenle partiye katılması ve Erkan Mumcu'nun da cumartesi günü katılacağının kesinleşmesi üzerine partide tepkiler ortaya çıktı. Mumcu'nun ardından başka bazı ANAP'lıların da geleceği bilgisini alan ve liste sıkıntısı yaşayabileceklerinden rahatsızlık duyan milletvekillerince bu rahatsızlık parti yönetimine iletildi. Parti yönetimi ise milletvekillerinden gelen "Siyasi etik çiğnendi" tepkisine karşı kendisini, "Biz ANAP'ta olsa bile çizgisinde şaibe olmayan isimleri alıyoruz. Milletle barışık olan, milletin olumlu baktığı ANAP'lılara kapıları açtık. Ama Mesut Yılmaz asla partinin kapısından içeri giremez. Mesut Yılmaz'ı kabul etseydik etiğe aykırı hareket etmiş olurduk" diye savundu. 
     





</TEXT>
</DOC>
