<DOC>
<DOCNO> 149993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo02.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın ''Galatasaray'ın başarılarına ulaşılamaz'' 
</HEADLINE>
<TEXT>

     Galatasaray Kulübü Başkanı Özhan Canaydın, kulübün borçlarını uzun vadeye yaymak için çalıştıklarını belirterek, ''Borcumuzu 13 yıla yayıp, bunu da yeni stadımızın gelirleriyle kapatmak istiyoruz'' dedi. 
     Başkan Canaydın, Galatasaraylı Genç İşadamları ve Yöneticileri Derneği'nin, Hilton Oteli'ndeki yemeğine katılarak konuşma yaptı. 
     Canaydın, Galatasaray'ın uzun vadeli borçlanmak zorunda olduğunu, başka çıkar yol bulunmadığını kaydederek, ''13 yıla yaydığımız borçlar için ilk 3 yıl ödeme yapmayacağız. Şu anda 2007 yılına kadar bu borçları yaydık. Ancak bu yetmiyor. Göreve geldiğimizde, 2 yıldır ödenmeyen 70 milyon dolarlık borç vardı. Florya'da petrol kuyusu bulamazdık. Krediler bulduk, ancak bu, Galatasaray markası sayesinde oldu. Biz sadece bazı imzalar attık'' diye konuştu. 
     ''Türkiye'de 20 milyon, Avrupa'da 1 milyon taraftarımız bulunduğuna inanıyorsak, buralardan gelir elde etmeliyiz'' diyen başkan Canaydın, taraftarları organize hale getirmek zorunda olduklarını söyledi. 
     İki arama konferansı yaptıklarını ifade eden Canaydın, şöyle devam etti 
     ''Dün sona eren konferansta, sportif hedeflerden taviz verilmemesi kararlaştırıldı. Stat projemizin de mutlaka gerekleştirilmesi kararı alındı. Böylece modern Galatasaray'ı tüm Avrupa'ya sunacağız. Stat projemizi mayıs ayı sonunda gerçekleştireceğiz. Buradan 7 milyon dolar olan gelirimiz, 22 milyon dolara kadar çıkabilecek.'' 
     
     ''BAŞARILARIMIZA HİÇBİR KULÜP ULAŞAMAZ'' 

     Başkan Canaydın, Galatasaray'ın Avrupa'da elde ettiği başarılara hiçbir Türk kulübünün ulaşacağına inanmadığını söyledi. 
     UEFA ve Süper Kupa'yı aldıklarını, Türkiye'de de çok başarılı olduklarını kaydeden Canaydın, ''Avrupa'nın 10. takımı durumundayız. Bu başarıyı başka bir Türk takımının elde edebileceğini sanmıyorum. Fair-play çerçevesinde bunu yakalarlarsa memnun da olurum. Hedefimizi Şampiyonlar Ligi'nde final oynamak olarak belirledik'' dedi. 
     
     YENİ ÜYELER 

     Özhan Canaydın, tüzük tadili konusunda da çalışmalar yapıldığını kaydederek, her kulüp üyesine, 10 milyar lira karşılığında bir kişiyi kulübe üye yapma hakkı tanımayı düşündüklerini dile getirdi. 
     Yeni gelecek üyelerin C grubu üyeler olacağını ifade eden Canaydın, bu üyelerin balotajdan geçerek kabul edileceğini anlattı. 
     
     ''100. YILI BAŞKA KUTLAMALIYIZ'' 

     Kulüp başkanı Canaydın, Galatasaray'ın, 100. yılını diğer kulüplerden daha başka kutlaması gerektiğini söyledi. 
     ''Her kulüp 100. yılını kutlar. Ancak 'Galatasaray daha başka kutladı' dedirtmemiz lazım'' diyen Canaydın, şöyle devam etti 
     ''2004 de bizim için bir milattır. İki yılı da bu açıdan değerlendireceğiz. Bu organizasyonlarda, tüm Galatasaraylıları görev almaya davet ediyorum. Biz çok büyük çaba sarf ediyoruz.'' Arama konferansına 1979 yılından sonra yöneticilik yapmış isimleri davet ettiklerini belirten Özaydın, ''Ancak öğrendim ki bu yıldan önce görev yapmış ve hayatta olan sadece 21 yönetici varmış. Bunu duyunca yüreğim sızladı. Yakın bir zamanda bu 21 kişiyle toplantı yapıp, alınan kararlara katkı sağlamalarını isteyeceğiz'' diye konuştu. 
     Başkan Canaydın, amatör şubelere 1 Kasım 2002 tarihinden itibaren 1 lira dahi vermediklerini ifade ederken, basketbole 45 bin dolar verdiklerini, ancak bunu geri alacaklarını söyledi. 
     1996 yılından itibaren, futbolda sezonun son 7-8 haftasında Galatasaray'ın performansının en üst düzeye çıktığını anlatan Canaydın, bu sezon da aynı şekilde olacağına ve şampiyonluğa ulaşacaklarına inandığını ifade etti. 
     
     ''BURAK ELMAS'I SEVİYORUM'' 

     Galatasaray Kulübü Başkanı Canaydın, yönetim kurulu üyeliğinden istifa eden Burak Elmas'ı sevdiğini söyledi. 
     Elmas'la bugün de görüştüğünü kaydeden Canaydın, ''Kendisine sevgim devam ediyor. O'na, 'takımın İzmir'e gideceği perşembe günü kafileye katıl' desem, aynı görevine döner. Ancak prensipleri doğrultusunda ayrıldı. Kendisine hizmetlerinden dolayı teşekkür ederim'' diyerek sözlerini tamamladı. 
     
</TEXT>
</DOC>
