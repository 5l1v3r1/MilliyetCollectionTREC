<DOC>
<DOCNO> 134602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sondun05.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Columbia'nın enkazı geniş bir alana dağıldı... 
</HEADLINE>
<TEXT>

     İnişe geçtiği sırada dün düşen uzay mekiği Columbia'nın küçük parçalara ayrılan enkazı tarlalardan yollara ve hatta Teksas'taki bir mezarlığa kadar çok farklı yerlere dağıldı. 
     Teksas eyaleti sakinleri 3 şiddetli patlama sesi duyduklarını, daha sonra gökten enkaz parçaları yağmaya başladığını gördüklerini anlattılar. 
     Bir enkaz parçası, yaşamını sürdürdüğü karavanının üstüne düşen Bradley Pinkston adlı bir kişi, ''Bir gümbürtü duyduk. Kasırga geliyor sandık ancak hemen sonra bir şey karavanıma çarptı'' dedi. 
     Bradley'in oğlu William Pinkston da, düşen enkaz parçaları arasında bir tutam saç bulduğunu ve durumdan yetkilileri haberdar ettiğini söyledi. 
     Yaklaşık bir metre uzunluğundaki bir enkaz parçası da, Columbia'nın enkaz parçalarının önemli bir bölümünün düştüğü sanılan Nacogdoches kentinin mezarlığına saplandı. 
     Teksas eyaletine bağlı Palestine'de yaşayan Hank Calhoun, çok büyük bir gürültü duyduğunu, bunun 2 dakika kadar devam ettiğini, evinin ve mahalledeki diğer tüm evlerin sarsıldığını söyledi. 
     Teksas ve Lousiana'da 160 kilometre uzunluğunda alanı kaplayacak şekilde kül bulutu oluştuğu ve metal parçalarının gökyüzünden yağdığı belirtildi. 
     Teksas eyaletindeki Palestine'de 4 kişinin zehirli olabilecek enkaz parçalarını elledikleri için hastanede tedavi gördükleri, Nacogdoches'te de 30 kişinin hastanelere başvurduğu belirtildi. Ancak düşen parçalar yüzünden yaralanan olduğu ya da yerde hasara yol açtığı konusunda haber gelmedi. 
     NASA, kazadan hemen sonra, mekiğin yakıtından zehirli madde bulaşmış olabileceğini belirterek, enkaz parçalarına dokunulmaması uyarısında bulunmuştu. 
     Enkaz parçalarının büyüklüklerinin bir araba bagajından bir posta puluna kadar değişik boyutlarda olduğu belirtildi. 
     Yetkililer, tüm büyük parçaların düşmüş olmasına rağmen, hafif parçaların düşmesinin saatler alabileceğini söylediler. 
     Bu arada, Teksas eyaletindeki Hemphill'de, bir hastane çalışanı kolları, bacakları ve başı bulunmayan, kömürleşmiş bir ceset parçasıyla, bir uyluk kemiği ve kafatası bulduğunu bildirdi. 

     
</TEXT>
</DOC>
