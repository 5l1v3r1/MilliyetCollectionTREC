<DOC>
<DOCNO> 137188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/ekonomi/eko05.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
19 yıllık tütün stoklanmış ama kullanma şansı yok’ 
</HEADLINE>
<TEXT>

Devlet Bakanı Şener, TEKEL’in 19 yıl yetecek kadar tütün stokladığını ancak, stokun büyük bölümünün kullanılamaz halde olduğunu açıkladı 
     ANKARA Milliyet 

     TEKEL’in yerli üretici ve dış piyasadan aldığı yabancı menşeli tütünlerin stokunun çok yüksek oranlara ulaşması nedeniyle niteliğini kaybetmeden kullanılma şansının kalmadığı bildirildi. Devlet Bakanı ve Başbakan Yardımcısı Abdüllatif Şener, AKP Samsun Milletvekili Suat Kılıç’ın soru önergesine verdiği yanıtta, iç piyasadan alınan yabancı menşeli tütün stokunun 9 bin ton, yurtdışından alınanların stokunun da 19 bin tona ulaştığını bildirdi. 
     
     Farklı fiyatlar şaşırttı 
     Sigara Sanayii Müessesesi’nin yıllık yabancı menşeli tütün ihtiyacının 20 bin ton dolayında olduğunu kaydeden Şener, bu yıl yeni alım yapılmamak koşulu ile eldeki tütünlerin ihtiyacı karşılayacak düzeyde olduğunu ifade etti. 
     Stoklarla ilgili müfettiş incelemesi başlatıldığını belirten Şener, bilirkişinin, iç piyasadan satın alınan yabancı menşeli tütünlerden 19 yıl yetecek stok olduğunu hesapladığını ifade etti. Bu sürede tütünlerin kullanma niteliğini yitireceğini bildiren Şener, bu nedenle stokların değerlendirilmesinin mümkün olmayacağını belirtti. Şener, Ballıca Sigara Fabrikası’nda 2002 yılında aşırı kar nedeniyle çatı çökmesi sonucu değeri 47 milyar lirayı bulan 16 ton tütünün de ıslanma sonucu küflenip imha edildiğini açıkladı. 
     Şener, yurtdışından yaprak tütün alımlarına ilişkin soruyu yanıtlarken de fiyatların ülkelere göre farklı olduğunu bildirdi. Buna göre, ABD’den Virginia tipi tütün, kilogramı 6.90 dolara alınırken, aynı tütün Zimbabve ve Malavi’den 2.88 dolara satın alındı. Şener, ithalatta alım yöntemlerinin sürdürülen müfettiş incelemelerine göre değerlendirileceğini ve sorumlular hakkında soruşturma açılacağını bildirdi. 
     
Savaş, özelleştirmeyi çok olumsuz etkilemez’      Devlet Bakanı ve Başbakan Yardımcısı Abdüllatif Şener, olası bir Irak savaşının Türkiye’nin özelleştirme programını etkileyeceğini, ancak bunun tamamiyle menfi bir etki olarak algılanamayacağını belirtti. Şener, "Kısmi bazı etkiler özelleştirme programını patlatacak özellikleri hiçbir zaman taşımayacaktır" dedi. 17 yılda tamamlanamayan özelleştirmenin kendi hükümetlerince gerçekleştirileceğini öne süren Şener, program dahilindeki kuruluşlara yoğun iç ve dış talep olduğunu da bildirdi. 
     



 EKONOMİ 














</TEXT>
</DOC>
