<DOC>
<DOCNO> 146448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/guncel/gun95.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Erzurum buz kesti      Doğuda sıcaklıklar giderek düşerken, Erzurum gece -27 derece ile Türkiye’nin en soğuk kenti oldu. Araçların mazotunun donmasına, elektrik hatlarının arızalanmasına yol açan aşırı soğuklar göl ve nehirlerin buzla kaplanmasına, ağaçlarda da 2 metreyi bulan buz sarkıtlarının oluşmasına neden oldu. 
     
Cep soygun 1 yaralı      Gaziosmanpaşa Küyükköy Paşaçayırı Caddesi üzerindeki "Ferah" adlı cep telefonu bayiine gelen üç kişi, kendilerine direnen işyeri sahibi Mehmet Ataç’ı silahla ayağından yaraladı. Ataç’ı etkisiz hale getiren soyguncular daha sonra, 1.5 milyar lira ile yaklaşık 10 milyar lira değerindeki cep telefonu ve kontür kartlarını alarak kaçtı. İşyeri sahibi Ataç, hastaneye kaldırıldı. 
     
Suikastçılar geliyor      Türkmenistan Devlet Başkanı Saparmurat Türkmenbaşı’na yönelik 25 Kasım’daki suikast olayıyla ilgili tutuklu bulunan Sadi Çelik, Ekrem Çelik, Necati Bayram, Ömer Yakış, Mehmet İhsan Yılmaz ve Mustafa Mesut Güler’in, Türkiye’ye iadesi kararlaştırıldı. Aşkabat’ta tutuklu bulunan bu kişilerin, bugün Türkiye’ye getirileceği belirtildi. 
     
5 dil bilen kaçakçı      Muğla Bodrum’da günlük tekne turları düzenleyen, 5 yabancı dil bilen turizmci Mehmet Okkaya 27 , dün 8 Afganlı ve Pakistanlı’yı teknesiyle Yunanistan’ın İstanköy Kos Adası’na kaçırmak isterken yakalandı. Okkaya’ya yardım ettiği öne sürülen Selim Aktaş, Yaşar Kayhan, Eyüp Tamer ve Ayhan Döken de gözaltına aldı. Okkaya tutuklandı, diğerleri ise serbest bırakıldı. 
     
Silopi’nin Laila’sı karıştı      Silopi’de bölgenin 'Laila’sı olarak tanınan Esnaf Lokali’nde sahneye çıkan şarkıcı İntizar Günay 33 , işletme sahipleriyle kavga edip, lokalin camlarını kırdı. İşletmecilerin kendisini kandırdığını, verdikleri sözü tutmadıklarını öne süren Günay, gözaltına alındı. 
     
Yeme, ucuz uç      İskandinav Havayolları SAS , bilet fiyatlarının pahalılığından şik yetçi olanlar için ilginç bir formül geliştirdi. Şirket, Stockholm - İstanbul arasında, yemek servisi yapmayarak fiyatları 64 dolara indirdi. Yolcu yine de ikram talebinde bulunursa ücretini ödemek zorunda kalacak. "Kar tanesi" adı verilen indirim programı dünden itibaren uygulamaya girdi. 
     
Hakeme yumruk      Bursa’da, Emek Belediyespor ile Akpınarspor arasında Bağlarbaşı semt sahasında oynanan karşılaşmada, hakem Suat Bıçak, kendisine hakaret ettiği gerekçesiyle Emek Belediyesporlu futbolcu Serkan Aydın’ı kırmızı kartla oyundan attı. Sinirlenen Aydın, hakeme küfür edip yumruk attı. Maç tatil edilirken, Aydın gözaltına alındı. 
     


GÜNCEL 


























</TEXT>
</DOC>
