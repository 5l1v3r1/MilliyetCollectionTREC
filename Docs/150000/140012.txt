<DOC>
<DOCNO> 140012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/siyaset/siy05.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Siz de sorumlusunuz 
</HEADLINE>
<TEXT>

Müsteşar Ziyal’den, Dışişleri’ndeki zirveye çağrılan Pearson’a Tezkerenin reddedilmesinde ABD’nin baskısı ve K.Irak’taki Kürt zirvesinin etkisi var 
     ANKARA Milliyet 

     Hükümet, TBMM’deki oylamanın ardından Washington’a "Karardan siz de sorumlusunuz" mesajı gönderdi. 
     Başbakan Abdullah Gül’ün Dışişleri bürokratlarıyla yaptığı değerlendirmenin ardından ABD Büyükelçisi Robert Pearson, Dışişleri Bakanlığı’na çağrıldı. 
     Dışişleri Müsteşarı Uğur Ziyal, Pearson’a Türkiye’nin demokratik bir ülke olduğunu, TBMM kararının demokrasinin yansıması olarak değerlendirilmesi gerektiğini söyledi. 
     
     BASKI OLUMSUZ ETKİLEDİ’ 
     Tezkerenin reddedilmesinde ABD’nin de olumsuz etkisi olduğunu vurgulayan Ziyal, Pearson aracılığıyla Bush yönetimine "Ankara üzerinde uyguladığınız zaman baskısı ve oylamanın yapılacağı dönemde Kuzey Irak’ta organize ettiğiniz toplantıdan yansıyan olumsuz görüntüler oylamada çok önemli rol oynadı" mesajı gönderdi. Dışişleri, Washington’a mesajında ABD’ye yeni karar için bir taahhütte bulunmaktan da kaçındı. 
     
     KESİNLİKLE BEKLEMİYORDUK’ 
     Pearson ise "Kesinlikle böyle bir karar beklemiyorduk ama Türkiye-ABD dostluğu devam edecek" dedi. Hükümete ve parlamentoya gösterdikleri açıklık ve dürüstlük için teşekkür eden Pearson, "Türkiye’nin demokratik karar alma sürecine saygı duyuyoruz. Türkiye ve ABD ilişkileri, yıllara dayanan dostluğumuz daha uzun süre devam edecek. Türkiye ile dostluğumuz bizim için çok önemli" dedi. 
     Tezkere geçmeyince, iki ülke arasında imzalanacak askeri mutabakat metniyle siyasi ve ekonomik ortak deklarasyonlar da imzalanmadı. 
     



 SİYASET 













</TEXT>
</DOC>
