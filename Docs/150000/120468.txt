<DOC>
<DOCNO> 120468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo21.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Ağaoğlu Başkan Sümer'den izin alarak adaylığımı açıkladım... 
</HEADLINE>
<TEXT>

     Trabzonspor Kulübü başkan adaylarından Ahmet Ağaoğlu, başkanlığa seçilmesi durumunda bordo-mavili kulüpte lidere yönelik bir yönetim anlayışı olmayacak sistemin kurucusu olacağını söyledi. 
     Ahmet Ağaoğlu, Trabzon Gazeteciler Cemiyeti'nde düzenlediği basın toplantısında, aralık ayında yapılacak olağan genel kurul öncesi projelerini anlattı. 
     Trabzonspor'un, kişilere bağımlı olmaktan kurtulması gerektiğini ifade eden Ağaoğlu, şöyle devam etti 
     ''Trabzonspor, artık çağdaş bir kurum olmak zorundadır. Trabzonspor, bilgili, yetenekli ve deneyimli kadrolar tarafından geleceğe yönelik planlarla ve projelerle yönetilmelidir. Genel menajerlik veya genel müdürlük sistemi getirilecek. Buna bağlı olarak ticari, sağlık, bilgi işlem, reklam gibi konularda, işlerden sorumlu olan profesyonel kişiler olacak. Yönetici, kulübün idari işini yönetmeyecek. Lidere yönelik bir anlayış olmayacak, ben oluşacak bu sistemin kurucusu olacağım.'' Trabzonspor'da adaylığını açıklayan başkan adayları konusunda hiçbir çekişmeye girmeyeceğini de dile getiren Ağaoğlu, sözlerini şöyle sürdürdü 
     ''Ben projelerimi uygulamak için göreve talibim. Kimseyle bir hesaplaşma içine girmeyeceğim. Kulüp başkanı Özkan Sümer'in de 23 ay ikinci başkanlığını yaptım. Zor dönemler geçirdik. Kendisinin bana ihtiyacı bulunduğu dönemde 10-12 saatlik yoldan yanına hemen geldim. Başkanlığa adaylığımı açıkladığım için kendisini hançerlediğim biçiminde oluşan düşüncelere katılmıyorum. Ben başkanlığa adaylığımı da kendisinden izin alarak açıkladım. İhtirasa gerek yok, biz ihtirasla değil iddiayla yönetime geliyoruz.'' Trabzonspor'u başarıya götürecek her türlü göreve hazır olduğunu vurgulayan Ağaoğlu, ''Trabzonspor'un önündeki birinci görev UEFA standandartlarını yerine getirmekse, ikinci görev, şampiyonluk yolunda Trabzonspor'un haklarını, şampiyonluğu İstanbul sınırlarının dışına çıkarmak istemeyenlere karşı korumaktır. Yönetime talip olmamızın temel nedenleri bunlardır'' diye konuştu. 
     
     PROJELER 
     Ağaoğlu, projelerini bir kitapçık halinde basın mensuplarına dağıtarak anlattı. 
     Ağaoğlu'nun hedefleri şöyle 
     ''Kulübün 2004 yılına kadar UEFA standartlarına uygun hale getirilmesi. Hüseyin Avni Aker Stadı'nda kale arkası tribünlerin büyütülmesi, soyunma odaları ve otapark yapımı. Yat limanının işletme ihalesinin alınması. Trabzonspor Limanı'nın 30 yıl süreyle işletme hakları ile liman makine ve ekipmanların mülkiyet hakkı devir alınması. Otel yapımı. 
     Trabzonspor İlköğretim Okulu. Trabzonspor markalı ürünlerin satışa sunulması konusunda yeni düzenlemeler. Gelecek yıl şampiyonluk yolunda ocak ayından sonra teknik heyet talebi doğrultusunda transferler. Altyapı hamlesi. Trabzonspor'u ekonomik bağımlılıktan kurtarmak. Kulübün belirli birimlerinin profesyonel kadrolar tarafından yönetilmesi. Kulüplerin gelirlerinin yüzde 25'inin halka arzı.'' 
     
     YÖNETİM DAĞILIMI 
     Ağaoğlu, 17 kişilik yönetim kurulunun şu ana dek 9'unu belirlediklerini söyledi. 
     Ağaoğlu, yönetim kurulunda 10 kişinin Trabzon'dan, 1 kişinin Ankara'dan, 1 kişinin yurtdışından, geri kalan 5 kişinin ise İstanbul'dan olacağını bildirdi. 
     Ağaoğlu'nun basın toplantısında kulüp yönetim kurulu üyeleri Yusuf Reha Alp ve Ömer Sağır, dış ilişkiler sorumlusu Ali Karahasan ve Kerim Kalafatoğlu ve eski yönetici Tuncay Bender yer aldılar. 
     





</TEXT>
</DOC>
