<DOC>
<DOCNO> 149200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur30.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuğgeneral Matsar ''Irak savaşı'nda oldu bittiler sergileniyor'' 
</HEADLINE>
<TEXT>

     Burdur 3. Piyade Er Eğitim Tugay Komutanı Tuğgeneral Bülent Matsar, Irak Savaşı'nda bazı oldu bittiye getirilmelerin sergilendiğine dikkati çekti. 
     Burdur Er Eğitim Tugay Komutanlığı'nda kısa dönem askerliklerini yapan 90. dönem yurt dışı ve 20. dönem yurt içi döviz bedelli 1935 asker, yemin etti. Yemin törenine Burdur Valisi M. Rasih Özbek, 3. Piyade Er Eğitim Tugay Komutanı Tuğgeneral Bülent Matsar, davetliler ve asker yakınları katıldı. 
     Tuğgeneral Matsar, Irak'ta 21 gündür savaş yaşandığına dikkati çekerek, burada sergilenmeye çalışılan bazı oyunlara Türk Silahlı Kuvvetleri'nin kayıtsız kalamayacağına söyledi. Tuğgeneral Matsar, şöyle konuştu 
     ''Tarihini unutan milletler yok olmaya mahkumdur. Türk ordusu yiğit, kahraman, cesur ve görevini yerine getirmeye hazır vatan evlatlarından oluşmuştur. Öyle bir vatan evlatları ki, gerektiğinde yaşlısı genci, kadını ve çocuğu aynı düşünce etrafında kenetlenmiş, vatanını düşman çizmelerine çiğnetmemiştir. Tek yumruk, tek vücut olup haddini bilmezlere gereken dersi her zaman vermişlerdir. Bugün de yarın da, gerekirse aynı ders defalarca verilecektir. TSK, Türk milletini tanımayanlara, tanımak istemeyenlere bu milletin bağımsızlık aşığı, bayrağının aşığı, hürriyetinin aşığı olduğunu anlatacak, anlatmaya devam edecek ve gösterecektir. Irak Savaşı'nda bazı oldu bittiye getirilmeler sergileniyor. Türk Silahlı Kuvvetleri bu oldu bittilere cevapsız kalamaz ve kalmayacaktır. TSK, bugün dünyanın en modern ve en büyük ordusuna sahiptir.'' 
     





</TEXT>
</DOC>
