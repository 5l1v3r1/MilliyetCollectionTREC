<DOC>
<DOCNO> 119421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/dunya/adun.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler gözünü Bağdat’a dikti 
</HEADLINE>
<TEXT>

New York Times’a konuşan Kürt lider Talabani, Irak’a karşı Amerikan işgali başladığı takdirde kuvvetlerinin Bağdat’a yürüyeceğini ima etti 
     SEMA EMİROĞLU New York 

     ABD’nin önde gelen gazetelerinden New York Times, Irak Kürdistan Yurtseverler Birliği IKYB lideri Celal Talabani’ye bağlı kuvvetlerin, ABD’nin Irak’a saldırması halinde Bağdat’a kadar ilerleyeceğini yazdı. 
     Ankara’yı ziyaret eden Talabani’yle özel bir röportaj yapan gazete, Talabani’nin, Amerikalıların Irak’a saldırıp işgal etmesi halinde Saddam Hüseyin’e karşı savaşan silahlı grupların Bağdat üzerinde yoğunlaşacaklarını tahmin ettiğini bildirdi. 
     Talabani’nin, "Biz Bağdat’a bakıyoruz ve Bağdat üzerinde yoğunlaşıyoruz" dediğini de aktaran gazete, Iraklı Kürt liderin, "Bağdat ülkenin başkenti ve önemli bir bölümüdür. Sadece Kürt gözlüklerinden değil, Irak gözlüklerinden de bakıyoruz" şeklindeki sözlerine yer verdi. 
     Gazete, bu açıklamanın, saldırının Irak’ın etnik ve dini grupları arasında kan dökülmesine yol açmasından korkan Amerikalı siyasi liderlerle, Kürtler arasında bölünme olasılığını da gündeme getirdiğini kaydetti ve "Amerikalı yetkililer, savaş halinde Kürtlere de görev vermeyi istiyor, ama bu rolün Kuzey Irak’taki üslerinde sınırları kalmasından sözediyorlar" dedi. 
     
     Batı Afrika’da tatbikat 
     New York Times, ABD Savunma Bakanlığı Pentagon’un, dokuz yıl önce Somali’den çekildikten sonra ilk kez Afrika’da savaş hazırlığı ve eğitim yaptığını kaydetti. Bu kez amacın, Amerikan kuvvetlerinin Yemen ve Doğu Afrika’daki El Kaide hücrelerini vurma kapasitesini geliştirmek olduğuna dikkat çeken gazete, ancak Pentagon’un Cibuti’yi, kuvvetlerini çölde savaşmaya hazırlamak için kullandığını, bunun da Irak saldırısı için eğitim anlamına geldiğini bildirdi. 
     



 DÜNYA 











</TEXT>
</DOC>
