<DOC>
<DOCNO> 130375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sonspo03.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Antalya Aksu'daki ilk antrenmanını yaptı... 
</HEADLINE>
<TEXT>

     İkinci yarı hazırlıkları için dün akşam Antalya'ya gelen ve Aksu'daki Topkapı Palace Oteli'nde kampa giren Beşiktaş, bugün ilk antrenmanını yaptı. 
     Teknik direktör Mircea Lucescu yönetiminde, otelin sahasında gerçekleştirilen antrenmanda siyah-beyazlı futbolcular, kondüsyon ve pas çalışmasının ardından yarım alanda çift kale maç yaptı. Antrenman maçı sırasında, Tolga ve Zago hafif bir sakatlık geçirdi. Saha içinde yapılan tedavilerinin ardından her iki futbolcu da çalışmayı sürdürdü. Antrenmana, sakatlıkları bulunan Sergen, Ahmet Yıldırım, Yasin, Bayram ve henüz Türkiye'ye dönmeyen Amaral katılmadı. İdman öncesi Sergen'in takımla birlikte olmadığını gören Lucescu, kulüp doktoru Ayhan Optur'u yanına çağırarak bu futbolcu hakkında bilgi aldı. 
     Bu arada Dr.Optur, sakatlıkları bulunan futbolcuların otelde tedavilerinin sürdüğünü kaydederek, ''Sergen, Ahmet Yıldırım ve Yasin 2 güne kadar takımla birlikte çalışmalara katılacak. Bayram'ın tedavisi ise kamp boyunca sürecek'' dedi. 
     Öte yandan, siyah-beyazlılar, MNG Holding'e bağlı World Of Wonders Otelleri zinciri tarafından organize edilen WOW Cup Turnuvası'nda bu akşam, teknik direktörlüğünü Christoph Daum'un yaptığı Austria Wien takımıyla karşılaşacak. 
     
     UÇAR ''İHTİYAÇ DUYULURSA, TRANSFER YAPABİLİRİZ'' 
     Beşiktaş Antrenörü Feyyaz Uçar, antrenman bitiminde basın mensuplarının sorularını yanıtladı. 
     Uçar, kamp döneminin gayet iyi geçeceğine inandığını belirtirken, transferle ilgili bir soruya ''Önümüzde transfer için süre var. Eğer gerekirse yapabiliriz. Hazırlık döneminde takımın durumuna bakıp ihtiyaç duyarsak transfer yapabiliriz'' diye konuştu. 
     
     DÜREN'DEN AMARAL AÇIKLAMASI 
     Beşiktaş Kulübü İletişim Komitesi Başkanı Mete Düren, henüz takıma katılmayan Amaral'ın İstanbul'a gelmek zorunda olduğunu söyledi. 
     Düren, yaptığı açıklamada, Amaral'ın başka bir kulübe gitmek istemesi durumda bile İstanbul'a gelip, kendileriyle görüşmek zorunda olduğunu kaydederek, ''Amaral gidecekse de kalacaksa da bizimle görüşmeli. Sonuçta onunla sözleşmemiz devam ediyor'' dedi. 
     Bu futbolcunun antrenmanlara katılmaması nedeniyle şu an için noter tespiti yaptırmayı düşünmediklerini belirten Düren, ''Bizimle sözleşmesi var. Rızamız olmadan da hiçbir yere gidemez. Bu nedenle önce buraya gelip, bizimle görüşmeli'' diye konuştu. 
     





</TEXT>
</DOC>
