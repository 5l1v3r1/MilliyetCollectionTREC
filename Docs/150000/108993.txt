<DOC>
<DOCNO> 108993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun20.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır, Bush'tan Arafat kuşatmasına müdahale etmesini istedi... 
</HEADLINE>
<TEXT>

     Mısır Devlet Başkanı Hüsnü Mübarek, ABD Başkanı George Bush'a acil mesaj göndererek, İsrail'e, Filistin lideri Yaser Arafat'ı kuşatmasına son verdirmesi çağrısında bulundu. 
     Resmi El Ahram gazetesinde yer alan habere göre, Mübarek mesajında, ''İsrail'in eylemlerinin istikrarı ve bütün bölgedeki güvenliği tehlikeye soktuğunu'' ifade etti. 
     Mesajında, Amerikan yönetiminin ''etkili bir şekilde müdahalede bulunmasını'' isteyen Mübarek, Filistin'in yasal liderinin güvenliğini sağlamak ve olası kötü sonuçlarından kaçınmak için İsrail'in eylemlerinin hemen durdurulması çağrısı yaptı. 
     Mesajın, Mısır Dışişleri Bakanı Ahmed Mahir tarafından ABD Dışişleri Bakanı Colin Powell'a telefonla iletildiği belirtildi. 
     Mısır Devlet Başkanlığı kaynakları, Arafat'ın 20 Eylül Cuma günü Mübarek ile yaptığı telefon görüşmesinde yardım istediğini kaydediyor. 
     





</TEXT>
</DOC>
