<DOC>
<DOCNO> 113284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/soneko27.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
1.6 milyar dolarlık IMF kredisi gelecek aya kaldı... 
</HEADLINE>
<TEXT>

     IMF Türkiye Masası Şefi Juha Kahkonen, Türk yetkililerin, bu ayın sonuna kadar 4. gözden geçirmenin tamamlanması için bütün koşulların yerine getirilemeyeceğini söylediklerini ifade ederken, ''bu demektir ki önümüzdeki aya kalacak'' dedi. 
     Kahkonen, düzenlediği basın toplantısında, iki haftayı bulan 4. gözden geçirme kapsamında Türkiye'de yaptığı temasları değerlendirdi. 
     Kahkonen öncelikle, Türk yetkililer ve IMF'nin 4. gözden geçirmenin nasıl başarıyla sonuçlandırılabileceğine ilişkin mutabakata vardıklarını bildirdi. 
     Kahkonen, gelinen noktada şimdiye kadar kaydedilen ilerlemeler, yetkililerin bundan sonra alacakları tedbirler ile 4. gözden geçirmenin makul süre içinde tamamlanmasına dönük gerekli koşulların hazırlanmış olmasını ümit ettiklerini vurguladı. 
     Kahkonen, gözden geçirme tamamlandığında, Türkiye'ye verilecek kredi tutarının ise 1.6 milyar dolar olduğunu belirtti. 
     
     "HEDEFLER TUTTURULACAK" 

     IMF Türkiye Masası Şefi Juha Kahkonen, Türkiye'de ekonomik göstergelere bakıldığında, makro ekonomik hedeflerin bu yıl hepsinin tutturulacağını, hatta daha başarılı performans gösterileceğini gördüklerini söyledi. 
     Kahkonen, Türkiye'de bu yıl için yüzde 3 olarak öngörülen Gayri Safi Milli Hasıla GSMH büyümesinin, yüzde 4 olarak revize edildiğini vurguladı. 
     Enflasyonda ise yılsonu için hedeflenen yüzde 35'lik oranın altında gerçekleşme yolunda ilerlenildiğini ifade eden Kahkonen, bu iyi sonuçların, yetkililerin program süresince gösterdikleri kararlılığın bir sonucu olduğunu belirtti. Kahkonen, buna son bir kaç aydaki iyi performansın da dahil olduğunu anlattı. 
     
     MERKEZ BANKASI VE HAZİNE 

     Kahkonen, son gelişmelere bakıldığında, Merkez Bankası'nın bu gözden geçirme için takip ettiği tüm parasal göstergeleri tutturduğunu, zor koşullar altında Hazine'nin de devletin borcunu gayet başarılı çevirdiğini bildirdi. 
     Yapısal alanlarda, yapısal reform ivmesinin devam ettiğini de kaydeden Kahkonen, özel bankaların yeniden sermayelendirilmesi işleminin tamamlandığını ve Fon'a alınan Pamukbank'ın da satışa sunulduğunu hatırlattı. 
     Kahkonen, piyasa yapıcılığı sisteminin yeniden yürürlüğe koyulduğunu ifade ederken, ''bu da devletin borç yönetimini kolaylaştıracak bir unsurdur'' dedi. 
     ''Önümüzdeki dönemde, programı beklenildiği gibi götürmek için bir takım çabalara gerek duyulacaktır'' diyen Kahkonen, bütçe politikası ile kamu maliyesi politikasının, programın güçlü ayaklarından biri olduğunu kaydetti. 
     
     YAPILMASI GEREKENLER 

     Kahkonen yapılması gerekenleri ise ''Kit'lerdeki atıl istihdamın azaltılması, Tekel'in özelleştirme planlarının hazırlanması, Vergi Reform Tasarısı ve İcra İflas Kanunu'nun değiştirilmesi'' olarak sıraladı. 
     Kahkonen, güçlü bir bütçe pozisyonunun şu ana kadar programın başarısı için önemli olduğunu anlatırken, bu bütçe pozisyonun yılın geri kalanında devam ettirilmesinin önem taşıdığını söyledi. 
     Programın rayında gitmesi için, önümüzdeki haftalarda ilave bazı önlemlerin alınması gerekeceğine işaret eden Kahkonen, yüzde 6.5 düzeyindeki faiz dışı fazla hedefinin tutturulması için, ilave önlemlerin tüm olarak uygulanması konusunda yetkililerle görüş birliğine varıldığını söyledi. 
     Kahkonen, kamu maliye pozisyonunu zayıflatacak politikalar uygulanmaması konusunda da ortak karar bulunduğunu, ayrıca yüzde 6.5'lik faiz dışı fazla hedefinin yarın parlamentoya sunulacak 2003 Bütçe Yasa Tasarısı'nın temelini oluşturacağını kaydetti. 
     Yapısal alandaki ek çabaların da altını çizen Kahkonen, bu alandaki öncelikleri, kitlerdeki istihdam azaltılması hedefi ile Tekel'in özelleştirilmesini içeren bir planın uygulanması olarak ifade etti. 
     Kahkonen, geçtiğimiz dönem boyunca uygulanan İstikrar Programı'nın iyi sonuçlar verdiğinin görüldüğünü anlatırken, ''önümüzdeki seçimden sonra da, programın iyi uygulanması halinde sürdürülebilir kalkınma sağlanacaktır'' dedi. 
     





</TEXT>
</DOC>
