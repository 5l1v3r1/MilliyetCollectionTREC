<DOC>
<DOCNO> 118717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur24.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin ve Cavit Çağlar'ın yargılanmalarına devam edildi 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Etibank'ı çeşitli yöntemlerle zarara uğrattıkları öne sürülen bankanın eski sahipleri Dinç Bilgin ve Cavit Çağlar'ın da aralarında bulunduğu 23 sanığın yargılanmasına devam edildi. 
     İstanbul 5. Ağır Ceza Mahkemesi'ndeki duruşmaya, tutuksuz sanıklardan Ferhat Yengiloğlu ve Ali Cüneyt Ortan katıldı. Gıyabi tutuklu Zeki Ünal ile tutuksuz yargılanan diğer sanıklar ise duruşmaya gelmedi. 
     Duruşmada, Mahkeme Heyeti Başkanı Ertuğrul Tokalakoğlu, ''Bankanın zararının ne kadar olduğu ve ne kadarının ödendiğine'' dair istenen bilginin TMSF tarafından gönderildiğini tutanağa geçirdi. 
     Yazıda, 12 Kasım 2002 tarihi itibariyle 447 trilyon 681 milyar 388 milyon 357 bin 410 lira ana para, 872 trilyon 978 milyar 702 milyon 297 bin lira da gecikme zammı olmak üzere toplam 1 katrilyon 320 trilyon 660 milyar 90 milyon 654 bin 410 lira borç bulunduğunun bildirildiğini kaydeden Tokalakoğlu, yazının ekinde, 10 trilyon 809 milyar 674 milyon 955 bin 987 lira ödeme yapıldığının belirtildiğini söyledi. 
     Bunun üzerine söz alan Dinç Bilgin'in avukatı Müjdat Gültekin, gelen yazının yeterli olmadığını, üçüncü kişiler ile kurumların yaptığı ödemelerin yazıda yer almadığını ifade ederek, ''Yapılan ödemelerin bazıları kasten gösterilmiyor. Kredi borçlusu olan diğer kurum ve kişilerce çeşitli ödemeler yapıldı. Bazıları borçlarını tamamen kapattı'' dedi. 
     Gültekin, bu davaya ilişkin soruşturmanın ''siyasi baskı altında'' yapıldığını da savundu. 
     Türker İnanoğlu'nun avukatı Zuhal Çakıroğlu da, müvekkilinin borcunun tamamını ödediğini, mahkemeye gelen belgede bu bilgi yer almıyorsa, adı belirtilerek bu konunun tekrar sorulmasını istediklerini kaydetti. 
     Diğer sanık avukatları da, söz konusu belgeyi inceledikten sonra beyanda bulunacaklarını bildirdiler. 
     
     DOSYA BİRLEŞTİRME İSTEMİNE RET 
     Mahkeme Heyeti Başkanı Tokalakoğlu, İstanbul 2. Asliye Ceza Mahkemesi'nde görülen bir başka davanın dosyasının, bu davayla birleştirilmesi için mahkemelerine gönderildiğini tutanağa geçirdi. 
     Tokalakoğlu, Dinç Bilgin'in avukatları Önder Öztürel ve Murat Göker'in vekillikten istifa ettiklerine dair dosyaya koydukları dilekçeleri de tutanağa yazdırdı. 
     Dosyaya gelen yazıya karşı beyanda bulunmaları ve müvekkillerinin yaptığı ödemeleri açıklayan bir dilekçe hazırlamaları için sanık avukatlarına süre veren Mahkeme Heyeti, İstanbul 2. Asliye Ceza Mahkemesi'nin birleştirme isteminin ise ''birleştirmeden hukuki yarar sağlanmayacağı'' gerekçesiyle reddine karar verdi. 
     Eksiklikler tamamlandıktan sonra dosyanın bilirkişiye gönderilmesini kararlaştıran Mahkeme Heyeti, duruşmayı erteledi. 
     İstanbul Cumhuriyet Başsavcılığı'nca hazırlanan iddianamede, Dinç Bilgin, Cavit Çağlar, Mehmet Nail Keçili, Şükrü Karahasanoğlu, Şevket Önay Bilgin, Mustafa Çağlar ve Türker İnanoğlu'nun da aralarında bulunduğu 23 sanığın, çeşitli suçlardan dolayı 3.5 ile 33 yıl arasında değişen çeşitli ağır hapis cezalarına çarptırılması isteniyor. 
     





</TEXT>
</DOC>
