<DOC>
<DOCNO> 149705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun20.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Robertson "Türkiye'ye yardım konusunda tavırlar Nato'yu yaraladı" 
</HEADLINE>
<TEXT>

     NATO Genel Sekreteri George Robertson, Irak krizinin başında, İttifak bünyesinde Türkiye'ye savunma desteğini geciktiren Fransa, Almanya ve Belçika'nın, ''NATO'ya zarar verdiklerini'' söyledi. 
     Robertson, basına yaptığı değerlendirmede, krizin başlangıcında, söz konusu 3 üyenin tavırları nedeniyle NATO bünyesinde yaşanan gerginliğin etkisinin henüz tamamen yok olmadığını belirterek, ''Aynı ülkeler, 1991'de de, Türkiye'ye yardım konusunda aynı tavrı izlemişlerdi. O olaylar unutuldu, çünkü o dönemde Berlin Duvarı'nın yıkılması ve Balkanlar'daki olayların üzerine gitmek gerekti'' dedi. 
     Bu olaydan herkesin ders aldığını ve bu tür sorunlar yaratmaktan uzak durulması gerektiğini anlatan Robertson, Fransa, Almanya ve Belçika'nın tavırlarının, ''başta NATO'nun itibarına olmak üzere, zararlar verdiğini'' söyledi ve ''Artık geleceğe yönelmek için takvimin bu sayfasını da çeviriyoruz'' dedi. 
     ''Eğer talep gelirse NATO, uluslararası bir kurumun veya bir grup ülkenin isteklerine yanıt vererek, Irak'ta bir rol oynamaya elbette hazırdır'' diyen Robertson, ''Önce talep gelmeli'' diye konuştu. 
     Robertson, ''BM, bizim Irak'ta bir rol oynayabileceğimizi düşünürse kapımızı çalar'' dedi. 
     NATO üyesi ülkelerin bazılarının, İttifak'ın istikrar ve barışı koruma deneyimleri bulunduğu üzerinde durduklarını ve Irak'ta rol üstlenmekten yana olduklarını belirten Robertson, bazı müttefiklerin bu konuya daha temkinli yaklaştıklarını, ancak hiçbir NATO üyesinin, Irak'ta olası bir rol üstlenilmesine karşı olmadığını ileri sürdü. 
     





</TEXT>
</DOC>
