<DOC>
<DOCNO> 131392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/yasam/ayas.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aralarındaki tek farkı bulun 
</HEADLINE>
<TEXT>

İstanbul’un fethiyle ilgili Zonaro ve Hasan Rıza imzalı neredeyse aynı iki tablo var. Tek fark Fatih’in yanındaki yeniçerinin suratı.. Peki kim kopyacı 
     ÖMER ERBİL İstanbul 

     II. Abdülhamit dönemi saray ressamı İtalyan Fausto Zonaro’nun eserlerinden oluşan sergi Yapı Kredi Kültür Sanat Merkezi’nde açıldı. Sergiyle birlikte, Zonaro’nun "Fetih’ten sonra Ayasofya’ya giriş" tablosuyla ilgili tartışma başladı. Aynı dönemin ressamı Hasan Rıza’nın da benzer bir tablosu bulunuyor. 
     İki tablo arasındaki en önemli fark, Fatih Sultan Mehmet’in yanındaki yeniçerilerden biri. Her iki sanatçı da bu yeniçeriyi kendi yüzleriyle tabloya yansıtmış. Kimin kimi taklit ettiği ise tam olarak bilinemiyor. Popüler Tarih Dergisi’nin bu ayki sayısında Osman Öndeş, Hasan Rıza’nın tabloyu kopyaladığını iddia etti. Yapı Kredi Kültür Sanat Merkezi’nin Zonaro Sergi ve Kitabı Projesi Editörü Ömer Faruk Şerifoğlu ise Zonaro’nun Hasan Rıza’dan etkilendiği fikrinde. 
     Akademik çevrelerde yaşanan bu tartışmada tarafların görüşleri şöyle 
     
     KOPYACI ZONARO DİYENLER 
     Ömer Faruk Şerifoğlu Hasan Rıza, taklit etti demek boş iddia. Zonaro hatıratında resimleri II. Abdulhamit’in isteğiyle yaptığını, yaveri Hikmet Paşa’dan önce Askeri Müze’deki gravür ve tabloları istettiğini, onlardan faydalandığını söylüyor. Hasan Rıza askeri bir ressam. Bütün tabloları da Askeri Müze’de. Demek ki Zonaro, Hasan Rıza’nın resimlerini getirtmiş. 
     Prof. Dr. Zeynep İnankur M.S.Ü. Sanat Tarihi Bölümü Hasan Rıza’nın resimlerinin bulunduğu Deniz Müzesi’ndeki araştırmamda Hasan Rıza’nın resmi 1897 yılında yaptığını gördüm. Zonaro’nun ise benzer resmi 1903’te yaptığı belirtiliyor. Zonaro hatıratında Askeri Müze’den resim ve gravür getirttiğini söylemiş. Demek ki Zonaro Hasan Rıza’dan etkilendi. 
     Prof. Dr. Semra Germener M.S.Ü. Sanat Tarihi Bölümü Zonaro ile ilgili çalışma yaptım ama hiç bu gözle bakmamıştım. Şerifoğlu, Zonaro’nun hatıralarındaki sözlerini iyi yakalamış. Hatıratlar en iyi belgedir. Zonaro resimlerinin kaynağını ortaya koymuş. Hasan Rıza çok iyi bir ressam. Altyapısı zayıf’ sözleri doğru değil. Zonaro da Hasan Rıza’dan etkilenmiş olabilir. 
     
     HASAN RIZA KOPYACI DİYENLER 
     Yrd. Doç. Dr. Ahmet Kamil Gören İ.Ü. Sanat Tarihi Bölümü Hasan Rıza’nın ağzından bu konuyla ilgili bir söz yok. Hasan Rıza’nın, Zonaro’dan etkilendiğini düşünüyorum. Zonaro saray ressamı ve güçlü bir ressam. Savaş sahnesi yapmak için iyi bir anatomi bilgisi gerekli. Hasan Rıza’nın büyük savaş sahneleri yapacak altyapısı daha az. Yeteneği mutlaka var. Ama o atların üzerine insanları yerleştirmek, kalabalıkları çizmek bir Batılı sanatçı için bile çok zor. 
     Yrd. Doç. Aykut Gürçağlar M.S.Ü. Sanat Tarihi Bölümü Hasan Rıza, Zonaro’nun tablolarını görerek yapmıştır. Hasan Rıza’nın ressamlık dönemi daha sonradır. II. Abdülhamit, Zonaro’ya 1890’lı yılların sonunda Osmanlı Rus Savaşı’nın akabinde yaptırmıştır. İyi bir izlenim bıraksın, moral versin diye. 
     



 YAŞAM 


























</TEXT>
</DOC>
