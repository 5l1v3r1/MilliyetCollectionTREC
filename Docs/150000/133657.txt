<DOC>
<DOCNO> 133657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko32.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ergezen Riskli bölgelerde çok katlı bina yapılmamalı 
</HEADLINE>
<TEXT>

     Bayındırlık ve İskan Bakanı Zeki Ergezen, 1 ve 2. derece deprem bölgelerinde, çok katlı bina yapımından hızla uzaklaşılması gerektiğini söyledi. 
     Bakan Ergezen, Pülümür'de meydana gelen depremde genellikle kamu binaları ve 1992 depreminin ardından inşa edilen afet konutlarının zarar gördüğünü hatırlattı. Bakan Ergezen, afet konutlarının, bazı blokların taşıyıcı sistemlerinin tahrip olmamasına rağmen kullanılamaz durumda olduğunu belirtti. 
     Tek katlı binalarda hiç bir hasar bulunmadığını ifade eden Ergezen, binaların kaliteli inşa edilmesinin yeterli olmadığını, tek ya da iki katlı binaların tercih edilmesi gerektiğini vurguladı. 
     Bu konuda yerel yönetimlere çok büyük görevler düştüğünü ifade eden Ergezen, ''Türkiye'de arsa var, yer var. Yani bu kadar imkan varken Pülümür gibi yerde çok katlı binaya gerek yok. Bölgede kamu yetkilileri de gerekli tedbirleri almamışlardır. 1. derece deprem bölgesi Pülümür'de, neden çok katlı bina yapılıyor '' diye konuştu. 
     
     HASARLARIN NEDENİ ARAŞTIRILACAK 
     Bakan Ergezen, kamu kurum ve kuruluş binalarında hasar nedenlerini araştırıp rapor hazırlayacak Hasar Tespit Komisyonu'nun da, deprem bölgesine ulaşmak üzere olduğunu söyledi. 
     Hasarın müteahhit ya da proje hatasından kaynaklanıp kaynaklanmadığının anlaşılmasının ardından gerekli işlemlerin yapılacağını kaydeden Ergezen, ''Ben genellikle proje hatasından kaynaklandığını düşünüyorum'' dedi. 
     ''Çok katlı bina yapımının yanlış olduğu'' konusunda belediye başkanlarına da çağrıda bulunan Ergezen, şunları kaydetti 
     ''Özellikle 1 ve 2. derece deprem bölgelerinde, çok katlı bina yapımından hızla uzaklaşılması gerekir. Belediye başkanlarının bu konuda gerekli caydırıcı tedbirleri alması gerekiyor. 
     İllerde yapı denetimi de çok önemli. Belediye başkanları bu konuda yetkilidirler. Belediye başkanlarının yapı denetimini yaygınlaştırmaları ve etkin hale getirmeleri lazım.'' 
     





</TEXT>
</DOC>
