<DOC>
<DOCNO> 143132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/yazar/bila.html </URL>
<DATE> 2003/03/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Henüz köprüleri atmadık 
</HEADLINE>
<TEXT>

ABD ile ilişkilerinin bozulmasını istemediklerini vurgulayan Dışişleri Bakanı Gül, "İpler kopmadı. Sıkıntıları aşmak için çözüm yolu arıyoruz" dedi 
     - Tabii, Amerika ile ilişkilerimiz çok önemli. Bu ilişkilerin bozulmasını, bir bunalıma sürüklenmesini istemeyiz. Elbette ipler kopmuş değil. Gelişmeleri izliyor ve değerlendiriyoruz. Stratejik müttefikimiz olan ABD ile ilişkilerimize çok önem veriyoruz. Ama Irak’la ilgili olarak bugüne kadar yaşanan süreçte bazı sıkıntılar oldu. Biz bu sıkıntıların bir bunalıma dönüşmeden nasıl aşılacağının arayışı içindeyiz. 
     
     3 ÖNEMLİ GELİŞME 
     Başbakan Yardımcısı ve Dışişleri Bakanı Gül’e bu arayışların hangi aşamada ve hangi yönde olduğunu soruyoruz 
     - Bilindiği gibi iç kamuoyunda bazı sıkıntılar var. Dış kamuoyunda da önemli sıkıntılar var. Uzlaşma arayışı içindeyiz. Hem Türkiye içinde bir konsensüs arıyoruz, hem de ABD ile. Tabii, dünyadaki gelişmeleri ve konsensüs arayışlarını da takip ediyoruz. 
     Gül, bu hafta yapılacak çalışmalarla ilgili sorumuzu da şöyle yanıtlıyor 
     - Yarın bugün Bakanlar Kurulu toplanacak. Sayın Erdoğan, Başbakanlık görevini yeni devraldı. Tabii geçirdiğimiz sürecin her aşamasından bilgi sahibiydi. Bir anlamda bu sürecin içindeydi. Ama şimdi Başbakan olarak elbette onun yaklaşımı ve değerlendirmeleri de çok önemli olacaktır. Dediğim gibi değerlendirmelerimiz ve uzlaşma arayışlarımız devam edecek. 
     Başbakan Yardımcısı ve Dışişleri Bakanı Gül’ün değerlendirmeleri böyle. 
     Gül’ün sözlerinden de anlaşılıyor ki ABD ile Türkiye arasında köprüler henüz atılmamış... 
     Umudun tümüyle kesilmediğinin göstergelerinden biri de hafta içinde muhtemelen çarşamba günü Irak muhalefetinin Ankara’da toplanacak olması. Bush’un danışmanı Halilzad’ın da bulunacağı toplantıda savaş sonrası Irak ele alınacak. ABD, Türkiye’yi devre dışı görseydi, bu toplantıyı Ankara yerine muhtemelen başka bir yerde gerçekleştirirdi. 
     Ankara’dan baktığımızda ise durum şöyle özetlenebilir 
     Görevi yeni devralan Başbakan Erdoğan ve yeni Dışişleri Bakanı Abdullah Gül, üç önemli gelişmenin sonuçlarını görmek istiyorlar. Yakın çevrelerinden gelen bilgilere göre beklenen üç gelişme şunlar 
     1Bush - Blair ve Aznar’ın Azor Adaları’nda dün gerçekleştirdikleri zirvenin sonuçları, 
     2ABD’nin bugün BM Güvenlik Konseyi’nde oylamaya gidip gitmeyeceği, giderse çıkacak sonuç, 
     3Muhtemelen çarşamba günü Ankara’da yapılacak olan Irak muhalifleri toplantısı ve sonuçları. 
     Özellikle, muhalifler toplantısında Türkmenlerin başkanlık konseyine alınmaları, savaş sonrası Irak’ın yapılandırılmasında asli unsur sayılmaları gibi ilerlemeler sağlanırsa, Ankara’nın tutumu yumuşayabilir yorumları yapılıyor. Bu toplantıda güdülen bir diğer amaç da bugüne kadar Halilzad aracılığıyla yürütülen, zaman zaman iki tarafı da rahatsız eden Türkiye ile Kürt grupları arasında doğrudan temasın sağlanması. 
     
     GÖNÜL, ABD’DE 
     Bu arada Milli Savunma Bakanı Vecdi Gönül de ABD’ye gitti. Gönül’ün ABD temasları, özellikle Pentagon’dan alacağı bilgiler de hükümetin değerlendirmesine ışık tutacak. Gönül’ün perşembe günü Ankara’da olması bekleniyor. Bu hafta Ankara açısından karar haftası niteliği taşıyacak. Başbakan Erdoğan, güven oylamasına kararını vermiş olarak gidecek. 
     
     







Başbakan’ın dikkatine bir kitap 


Kragujevaç şehitleri 


Henüz köprüleri atmadık 


Erdoğan’ı bekleyen... 


Türkçeye bir başka bakış... 


116 profesör 


Bu savaştan kim k r edecek 


Savaş kapımızda, biz aramızda çekişiyoruz 


İş güvencesi’ idi, işveren güvencesi’ oldu 


</TEXT>
</DOC>
