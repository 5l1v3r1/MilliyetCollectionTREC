<DOC>
<DOCNO> 123197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur12.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Kesin tarih tüm meselelerin çözümünü kolaylaştırır 
</HEADLINE>
<TEXT>

     Başbakan Abdullah Gül, Türkiye'nin, çözümsüzlüğü çözüm olarak gören bir ülke olmadığını belirterek, ''Kıbrıs'ta bir çözümü biz de öngörüyoruz. Ama bu çözüm, karşılıklı tatmin edici bir çözüm olmalıdır'' dedi. 
     Gül, Atatürk Havalimanı'nda, KKTC Cumhurbaşkanı Rauf Denktaş'ı uğurladıktan sonra yaptığı açıklamada, Denktaş'ın çok önemli bir ameliyat geçirdiğini, şu anda da sağlığına kavuştuğunu belirtti. 
     Denktaş'ı KKTC'ye yolcu ettiklerini anımsatan Gül, şöyle dedi 
     ''Bu süre içinde kendisiyle son gelişmeleri istişare ettik. Gerek AB çerçevesi içerisinde olup bitenleri, gerekse Kıbrıs'la ilgili BM Genel Sekreteri'nin son attığı adımlar, bunlara karşı yazılan mektuplar ve bu konuları da kendi aramızda konuştuk, tartıştık. Bundan sonra sıkı bir ilişki içerisinde olacağız. Bizim tavrımız gayet açıktır. Biz çözümsüzlüğü çözüm olarak gören bir ülke değiliz. Kıbrıs'ta bir çözümü biz de öngörüyoruz. Ama bu çözüm, karşılıklı tatmin edici bir çözüm olmalıdır.'' 
     
     YENİ BİR KONSEPT 

     AB'yle ilgili görüşmelere de işaret eden Gül, şunları söyledi 
     ''Gerek genel başkanımız, gerek ben yaptığımız görüşmeler içerisinde hep şunu söylemişizdir. 'Sizler atacağınız adımlarla Kıbrıs meselesinin çözümünü kolaylaştırın. Kıbrıs meselesinin çözümünü zorlaştırıcı adımlar atmayın' demişizdir. 
     Şu bir mutabakattır. Kıbrıs, AB'ye yeni bir ortaklık anlaşması içerisinde ancak girebilir. Yani iki ayrı devlet, egemenliği olan tek devlet şeklindeki bu yeni bir ortaklık, yeni bir konsepttir. Bu görüşümüzü daima öne geçirmişizdir. Şüphesiz ki çözüm için biz olumlu yaklaşıyoruz. Sayın Rauf Denktaş'ın BM Genel Sekreteri'ne yazdığı mektupların hepsi olumlu mektuplardır. Tartışmaya, konuşmaya, görüşmeye ve çözümü bulmaya hazırız. Bu konularda KKTC Cumhurbaşkanı Denktaş ile herhangi bir ayrılığımız da söz konusu değildir.'' AB'nin Kopenhag'ta Türkiye'ye hakettiği tarihi verdikten sonra çözümün çok daha kolaylaşacağının gayet açık olduğunu vurgulayan Gül, bunu da AB çevrelerine daima söylediklerini hatırlattı. 
     Kopenhag'ta AB liderlerinin doğru kararlar alacaklarını ümit ettiklerini belirten Gül, ''Türkiye'ye görüşmelerle ilgili kesin tarih verirler. Türkiye'ye verilecek kesin tarih, gerek bölgemizdeki, gerekse Türkiye-Avrupa ilişkilerindeki birçok meselenin çözümünü kolaylaştıracaktır'' dedi. 
     
     GÖRÜŞMELER DAHA OLUMLU 

     Açıklamanın ardından gazetecilerin sorularını yanıtlayan Gül, bir gazetecinin, ''Türkiye'ye, AB'ye üyelik için kesin tarih verilmesinin birçok sorunu çözeceğini söylediniz. Son yapılan görüşmelerde Türkiye'ye kesin bir tarih verilmeyeceği anlaşılıyor. Kıbrıs sorunu çözümsüzlüğe mi gidiyor '' şeklindeki sorusu üzerine şunları söyledi 
     ''Aslında görüşmeler basında çıkanlardan daha olumludur. Benim burada bir kez daha söylemek istdiğim nokta şudur. AB'nin liderleri çok stratejik olarak yaklaşmalıdırlar. Küçük hesaplar peşinde koşmamalıdırlar. Türkiye'ye hakettiği tarih verilmelidir. Hiçbir şey sürüncemede, belirsiz bırakılmamalıdır. Türkiye, üzerine düşenleri hakkıyla yapmıştır. AB'den kesin tarih almak için en önemli şart, Kopenhag siyasi kriterlerini yerine getirmektir. Türkiye, Kopenhag siyasi kriterlerini yerine getirmiştir. Ağustos ayında TBMM'den çıkan reform paketi çok anlamlıdır. Buna ilave olarak da, iki ayrı paketi TBMM'ye sevkettik. Bunları 12 Aralık'tan önce çıkarmak için gayret edeceğiz. Bizim siyasi kararlığımız gayet açık ve ortadadır.'' 
     
     TÜRKİYE'NİN ARZUSU 

     Türkiye ile diğer 10 aday ülke mukayese edildiğinde, Türkiye'nin bazı ülkelerden daha fazlasını yerine getirdiğini vurgulayan Gül, şöyle devam etti 
     ''Bunlar çok açık seçik ortadayken Türkiye'ye karşı bir haksızlık yapılırsa, bu gerçekten kabul edilemez. Türkiye bugün topyekün AB tarafındadır. Çok arzuludur. Eğer Türkiye'ye karşı bir haksızlık yapılırsa, bu heyecanı ve bu ilgiyi kaybedebiliriz. Bu arada, Türkiye AB'ye üye olursa sadece Türkiye kazanmayacaktır, AB de kazanacaktır. Müslüman bir Türkiye'nin AB'ye üye olması Avrupa'yı zenginleştirecek ve kuvvetlendirecektir. AB, bazı çevrelerin iddia ettiği gibi 'Hıristiyan Kulübü' olduğu imajından uzaklaştıracaktır.'' Gül, ''12 Aralık'ta hangi tarihin verilmesini bekliyorsunuz '' şeklindeki soruya şu karşılığı verdi 
     ''Bizi tatmin edecek olan kesin tarihin verilmesi ve bunun açıklanmasıdır. En önemli olan şey budur. Ama bu da daha netleşmemiştir. Önümüzdeki günlerde göreceğiz. Kopenhag'a ben ve genel başkanımız gidecek. Son dakikaya kadar biz üzerimize düşeni yapmaya gayret edeceğiz. Çaba sarfedeceğiz. Bu tarihi anı gerek Türkiye'nin, gerekse AB'nin en iyi şekilde değerlendirmesi gerektiğine inanıyorum.'' ''Kıbrıs 12 Aralık'ta AB'ye üye olursa tavrınız ne olur '' şeklindeki soruya da Gül, ''AB, Kıbrıs'taki sorunu çözmeye yardımcı olmalıdır. Sorunu daha da kronik hale getirme yönünde hareket etmemelidir. Bunu da gayet iyi biliyorlar'' diye yanıt verdi. 
     Gül, AK Parti Genel Başkanı Recep Tayyip Erdoğan'ı havalimanından evine uğurladıktan sonra Florya'daki Valilik Konağı'na geçti. 
     





</TEXT>
</DOC>
