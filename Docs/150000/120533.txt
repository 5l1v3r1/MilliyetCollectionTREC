<DOC>
<DOCNO> 120533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/guncel/gun01.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban dediklerimiz meğer sıkmabaş’mış 
</HEADLINE>
<TEXT>

Bakan eşleriyle gündeme gelen türban tartışmalarına, ilahiyatçılar yeni bir boyut kattı "Çeneden bağlanıp göğüslere kadar sarkan bu örtüye türban denilmez" 
     SERHAT OĞUZ İstanbul 

     TBMM Başkanı Bülent Arınç’ın, eşini Cumhurbaşkanı Ahmet Necdet Sezer’i uğurlama törenine getirerek, tesettürü resmi protokole sokmasıyla başlayan tartışma, bir yanlışı ortaya çıkardı. İlahiyatçılar, bugün başı iyice örterek çene altından bağlanan, etekleri gögüs hizasına kadar uzatılan örtüye türban denemeyeceğini, Avrupa’da moda haline geldikten sonra Osmanlı’da ve Türkiye’de yaygınlaşan sarık benzeri başlığın türban olduğunu söylediler. 
     
     FRANSA’DA MODA OLMUŞTU 
     Çanakkale 18 Mart Üniversitesi İlahiyat Fakültesi’nden Prof. Dr. Nasuhi Karaaslan, türban kelimesinin 16. yüzyılda tülbent sözünden Fransızca’ya girdiğini, bugün kullanılan anlamın yanlış olduğunu belirterek, "Sarık biçiminde başa sarılan türban, Paris’te bir dönem moda bile olmuş. Avrupalı modern kadınlar türban takmış. Bugün kullanılan şeye türban denilmesi doğru değil" dedi. 
     
     BİZE AVRUPA’DAN GELDİ 
     Marmara Üniversitesi İlahiyat Fakültesi’nden Prof. Dr. Saim Yeprem de, türbanın Avrupa’dan Osmanlı’ya geçen bir moda olduğunu söyledi. Yeprem, Osmanlı’nın son dönemi ve Cumhuriyet’in ilk yıllarında "sıkmabaş" diye tabir edilen başörtüsünün yaygın olarak kullanıldığını, bugünkü başörtüsünün sıkmabaşın daha moderni olduğunu ifade etti. 
     
Şeyma Akdağ Hiç çarşaf giymedim      ÜMİT BEKTAŞ 

     Sağlık Bakanı Recep Akdağ, Erzurum’dan dün gelen ailesiyle makamında buluştu. Erzurum’da sokağa çıkmadığı ve çarşaf giydiği gündeme gelen Sağlık Bakanı’nın türbanlı eşi Şeyma Akdağ 37 , çarşaf giyip giymediği yönündeki soru üzerine, "Hayır hiç çarşaf giymedim, görüyorsunuz" yanıtını verdi. Bakan Akdağ da çocukları türbanlı kızı Cemile 15 , İstanbul Fen Lisesi’nde öğrenimini sürdüren Muhammed ve küçük kızı Havva Nur’u basına tanıttı. 
     

</TEXT>
</DOC>
