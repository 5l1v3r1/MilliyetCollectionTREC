<DOC>
<DOCNO> 125158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sondun11.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides "28 Şubat'ta görevimi devredeceğim" 
</HEADLINE>
<TEXT>

     Kıbrıs Rum Yönetimi lideri Glafkos Klerides, 28 Şubat'ta, görevini, yeni seçilecek ''başkan''a devredeceğini söyledi. 
     Klerides, bir Rum televizyon kanalına yaptığı açıklamada, görev süresinin uzatılmasını kabul etmeyeceğini belirterek, ''anayasada böyle bir şeyin olmadığını'' kaydetti. 
     1 Mart'ta ''özgür bir birey'' olacağını ifade eden Klerides, ''Bu konuda eşime söz verdim'' dedi. 
     Klerides, Türk tarafının tutum değiştirerek Annan belgesini imzalamaması halinde 28 Şubat'a kadar bir çözüm olmayacağını söyledi. 
     Rum lider, Kıbrıslı Türklere yapılacak açılımların, siyasi ve ekonomik olacağını ifade etti. 
     Kıbrıs Rum Kesimi'nde Şubat 2003'de iki turlu ''başkanlık'' seçimi yapılacak. Klerides'in görev süresi ise 28 Şubat'ta sona eriyor. 
     





</TEXT>
</DOC>
