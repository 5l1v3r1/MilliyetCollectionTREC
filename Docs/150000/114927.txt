<DOC>
<DOCNO> 114927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur23.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, kendisini Menderes'e benzetti 
</HEADLINE>
<TEXT>

     AKP Genel Başkanı Recep Tayyip Erdoğan, Yargıtay Cumhuriyet Başsavcısı'nın hukuki mesnetten yoksun, sonuç çıkmayacak bir girişimde bulunarak partisi hakkında kapatma davası açtığını belirterek "Bunları, 3 Kasım'da sandığa doldurmanızı istiyorum" dedi. 
     Erdoğan, bu tür çabaların ne hukuki, ne de siyasi olarak kendilerini etkilemeyeceği görüşünü savunarak "Demokrasi mücadelesinde önümüzdeki engelleri kaldırmak bizim onurumuz olacaktır" diye konuştu. 
     Elazığ'da halka seslenen Erdoğan, "Tayyip'e uzanan eller kırılsın", "Başbakan Tayyip" sloganları nedeniyle konuşmasına bir süre başlayamadı. "Tayyip'e uzanan eller kırılsın" sloganının devam etmesi üzerine Erdoğan, şöyle konuştu 
     
     "YASSIADA'YA GÖNDERİLENLER..." 

     "Kırılmasın, bunlar duygusal davranıyorlar. Ama gün ola harman ola. Yaptıkları yanlışları çok iyi anlayacaklar. Bu ülkede demokrasi mücadelesinde çok kayıplar verildi. Menderes, Polatkan, Zorlu unutulmadı. Ama onlarla ilgili kararı verenler unutuldu. Bu ülkede, demokrasi mücadelesi bizim bu vakar davranışımızla yine devam edecek. AKP ödün vermeyecek. Demokrasi mücadelesinin önündeki engelleri kaldırmak bizim onurumuz olacak. Bu ülkede Yassıada'ya gönderilenler oldu. Gönderilenler demokrasi mücadelesinin unutulmaz erleri oldular, gönderenler ise unutuldu. Demokrasi, hak ve özgürlüklerin dünyada bir bedeli vardır. Bu bedel, elbette ödenecektir." 
     
     "NİYETİ KUŞKULU GİRİŞİM" 

     Erdoğan, partisi hakkında dün açılan kapatma davasıyla Türkiye'de demokrasiye yeni ve ağır bir darbe vurulduğunu savunarak, bu davanın AKP'yi hiçbir şekilde etkilemeyeceğini söyledi. Seçime 9 gün kaldığını, meydandakilerden AKP'yi tek başına iktidara getirmek için canla başla çalışmalarını isteyen Erdoğan, Anayasa Mahkemesi'nin kendisinin kurucu üyeliği ile ilgili talebini yerine getirdiklerini hatırlattı. 
     
     "YUHLARI DA SANDIĞA DOLDURUN" 

     Erdoğan, Genel başkan olarak partisinin başında olduğuna işaret ederek "Yargıtay Cumhuriyet Başsavcısı'nun hukuki mesnetten yoksun, sonuç çıkmayacak bir girişimde bulunması manidardır, anlamlıdır. Bunları 3 Kasım'da sandığa doldurmanızı istiyorum" diye konuştu. 
     Bu sözlerine meydandakilerin "yuh" çekmesi üzerine Erdoğan, "Bu yuhları da sandığa doldurmanızı istiyorum. Bu tür çabalar ne hukuki, ne de siyasi olarak bizi etkilemeyecektir" dedi. 
     
     "BENİM HİKAYEM OLMAKTAN ÇIKTI" 

     "Niyeti kuşkulu her türlü girişimden milletin kendilerini koruyacağını" kaydeden Erdoğan, "Bunu hiçbir girişimle engellemek sözkonusu değildir. Millet yoluna devam ediyor'' görüşünü kaydetti. Yasaksız bir Türkiye'nin kurulabilmesi için AKP'nin tek başına iktidar olması gerektiğini görüşünü savunan Erdoğan, konuşmasını şöyle sürdürdü 
     "Benim hikayem kişisel hikaye olmaktan çıkmıştır. Artık bu hikaye, milletin yani hepimizin hikayesidir. Milletin önü kesilebilir mi, durdurulabilir mi Oynanan oyunlara kanacak mısınız Bunlar hala sizi tanıyamadı. Ya millet iktidar olacak, siz iktidar olacaksınız ya da millete tepeden bakan bir avuç azınlığın saltanatı sürecek. Yani sol zihniyetin saltanatı sürecek. Buna siz karar vereceksiniz, millet karar verecek. Kamuoyu yoklamalarında AK Parti açık arayla önde...Daha çok milletvekili istiyoruz. İktidar olması için...'' 
     
     "4 KASIM'DA HESAP SORULACAK" 

     Erdoğan'dan önce konuşan AKP Genel Başkan Yardımcısı Sadık Yakut, Erdoğan'ın önce milletvekili adayı yapılmadığını ardından da partisi hakkında kapatma davası açıldığını ifade ederek Elazığ Türküsü'nün "Dağlar ne kadar yüksek olursa olsun yol her zaman üzerinden geçecektir" dizelerinden alıntı yaptı. 
     AKP'nin siyasi rakiplerinin kendileriyle mücadelede ahlaki yöntem kullanmadığını öne süren Yakut, "Başkalarının yerini alan, başkalarını emellerine alet eden, görevini kötüye kullanan herkesten 4 Kasım'da hesap sorulacak" dedi. 
     





</TEXT>
</DOC>
