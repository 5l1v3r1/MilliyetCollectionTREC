<DOC>
<DOCNO> 121054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/yasam/ayas.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliam bir kalemin marifeti 
</HEADLINE>
<TEXT>

Nijerya’daki olaylar sırasında korkmadığını belirten Türk güzeli Azra, katliama sorumsuzca’ yazılmış bir yazının neden olduğunu söylüyor... 
     NEVSAL ELEVLİ Londra 

     Dünya Güzellik Yarışması’na katılmak için gittiği Nijerya’da 220 kişinin ölümüne neden olan olayların ardından, adayların kaldığı otelin de tehlike altına girmesi üzerine kafileyle birlikte İngiltere’ye gelen Azra Akın olaylardan Nijerya basınını sorumlu tutuyor. 
     Hz. Muhammed’in yaşamı gibi hassas bir konuda insanların daha dikkatli olmaları gerektiğini vurgulayan Akın, şunları söylüyor "Görüyorsunuz, bir haber nelere mal oldu. Sorumsuzca yazılan bir yazı birçok masum kişinin ölmesine neden oldu. Bu bir kalemin marifetidir." 
     
     Otele kapandılar 
     Akın, Milliyet’in sorularını yanıtlarken Nijerya halkını çok sevimli bulduğunu söylüyor ve çıkan olayların kendilerine yönelik olmadığını iddia ediyor. Nijerya’da iki gün boyunca otelden dışarı çıkmadıklarını belirten Akın, Emine Laval’ın taşlanarak öldürülme cezasını protesto etmek için kendisine "Nijerya’ya gitme" çağrısı yapıldığını hatırlatınca da "Ben gitmek istedim. Emine olayını böyle protesto edeceğimi inanıyordum" dedi. 
     
     Güzeller çok korktu 
     Olaylar sırasında korkmadığını söyleyen Akın, "Güzeller arasında en çok korkan kimdi " diye sorduğumuzda şu yanıtı verdi "Ben panik olmadım ama çok üzüldüm. Kimin korktuğunu söylemek zor. Güzellerin bazıları yarışmadan çekildi. Kanada ve Kore güzeli evlerine geri döndü." 
     
     Yarışmaya Nijerya atmosferi 
     Yarışmanın İngiltere’nin neresinde yapılacağı henüz kesinleşmedi. Yarışma gecesinde Nijerya’daki kamp görüntülerini ve güzellerin bu ülkede geçirdikleri zamanı yansıtan videolar olacak. Geceye, Nijerya’da yapılıyor görünümü verilecek. 
     
Şimdi de feministler isyan etti      Nijerya’da yaklaşık 220 kişinin ölümüne yol açan protesto gösterilerinin ardından İngiltere’de yapılmasına karar verilen Miss World 2002’ güzellik yarışmasına bu sefer de feministler tepki gösterdi. Feministler, yılan hikayesine dönen yarışmanın iptal edilmesini istedi. 
     Yazar Murial Gray, yarışmanın yapılması halinde "Bu kızlar, üzerinden kan damlayan mayolar giyecek" derken, Avustralya’nın meşhur feministi Germanie Geer Nijerya’daki Müslümanların ayaklanmasının ardından yarışmanın Londra’ya kaydırılmasının dehşet verici olduğunu söyledi. 
     Oscarlı oyuncu Glenda Jackson da, "Bu katliam ve kardeş katlinden sonra yapılacak en iyi şey yarışmayı iptal etmektir" diyerek tepkisini dile getirdi. Romancı Kathy Lette ise yarışmayı "Herkesin kaçtığı bir nükleer atık yüküne" benzetti. 
     



 YAŞAM 
























</TEXT>
</DOC>
