<DOC>
<DOCNO> 139732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo28.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Torino'ya kazanmak için gidiyoruz... 
</HEADLINE>
<TEXT>

     FC Inter'de oynayan milli futbolcu Emre Belözoğlu, sakatlığının geçtiğini ve 2 Mart Pazar günü FC Juventus maçında oynamak istediğini belirterek, ''Torino'ya kazanmak için gidiyoruz'' dedi. 
     15 gün süren sakatlığının ardından takımla antrenmanlara başlayan Emre'nin, pazar günü deplasmanda FC Juventus ile yapılacak maçın kadrosuna alınması bekleniyor. 
     La Gazzetta dello Sport Gazetesi'nde bugün ''Inter, rakibini sarsan Emre geliyor'' başlığı altında verilen demecinde Emre, ''Gerçekten mükemmel bir dönem yaşıyorum. Taraftarlar bana iyi yaklaşıyor, basın benim hakkımda çok hoş yorumlarda bulunuyor. Neden bilmem ama herhalde herşeyimi sahaya verme isteğimden kaynaklanıyor. Fakat birşeyi açığa kavuşturmak gerekir. Inter'in kazanmak için bana ihtiyacı olmasından daha çok kendimi göstermek için benim Inter'e ihtiyacım var'' açıklamasında bulundu. 
     Şampiyonluk yarışında önemi bilinen pazar günkü maçı değerlendiren Emre, FC Juventus'un da FC Inter gibi yıldız futbolculardan oluştuğunu veher iki takımın da hem lig hem de Avrupa Şampiyonlar Ligi'nde sonuna dek gitmeyi hedeflediklerini söyledi. 
     FC Juventus'ta oynayan Hollandalı Davids'in hayranı olduğunu kaydeden Türk futbolcu, ''Kesinlikle görev yerinde dünyanın en iyi futbolcularından biri. Davids'e benzer karakteristik özelliklerim var. Yalnızca o, uzun yıllardır adını duyuran bir yıldız ben ise İtalya Ligi'nde yalnızca şimdi kendimi kanıtlımaya başladım. Davids'e yetişmem için daha büyük zorundayım. Ne olursa olsun o benim için bir model'' diye konuştu. 
     22 yaşındaki genç futbolcu, bu zamana dek Torino Delle Alpi Stadı'nda oynayamadığını, beraberliğin ne olursa olsun alınacak iyi bir sonuç olarak görülmesine karşın Torino'ya kazanmak için gittiklerini ve FC Juventus'un FC Inter'den hiç fazlasının olmadığını söyledi. 
     ''Galatasaray, Türkiye'nin Juventus'u olabilir. Sizde de hakemlerle ilgili polemikler oluyor mu '' biçimindeki bir soruya Emre, ''Tüm dünyada, Türkiye'de de maçta önemli pozisyonların tartışıldığı televizyon programları var. Ama İtalya özel bir yer. İnanılmaz sayıda spor programı var ve bu yüzden her hata altı çizilerek verilebiliyor. Ben, tüm hakemlerin iyiniyetli olduklarına inanıyorum. Biz futbolcular gibi onlar da hata yapıyorlar'' biçiminde karşılık verdi. 
     Öte yandan Hasan Şaş'ın FC Inter'e transfer olacağı iddialarıyla ilgili kendisine yöneltilen bir soru üzerine Emre, ''Doğal olarak olanları çok dikkatle izliyoruz. Inter'in Hasan Şaş'ı alması bizi mutlu eder. Herşeyden önce futbolcu olarak çok önemli biri. Ben onun Galatasaray'ın tutsağı olduğuna inanmıyorum. Daha çok birkaç takımla birden görüşme içinde olduğunu düşünüyorum. Umalım ki arkadaşlarını seçer'' diye konuştu. 
     





</TEXT>
</DOC>
