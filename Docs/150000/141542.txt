<DOC>
<DOCNO> 141542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur36.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli Abide-i Hürriyet Meydanı'nda "Kadınlar Günü" mitingi... 
</HEADLINE>
<TEXT>

     ''8 Mart Dünya Kadınlar Günü'' dolayısıyla bazı siyasi parti ve sivil toplum kuruluşlarının katılımıyla Şişli Abide-i Hürriyet Meydanı'nda miting düzenlendi. 
     Mitingte, Organizasyon Komitesi adına bir konuşma yapan İlknur Birol, savaşların ve erkek egemenliğinin kadınları daha çok ezdiğini belirterek, ''Savaşın cinsel şiddet ve tecavüz anlamına geldiğini biliyoruz. Biz kadınlar, Türkiye'nin bu savaşta rol almasını istemiyoruz'' dedi. 
     Kadınlara yönelik her türlü şiddete karşı çıktıklarını belirten Birol, her alanda pozitif ayrımcılık istediklerini söyledi. 
     Erkeklerin alana girmemesi yolunda sık sık uyarılar yapılan mitinge yaklaşık 10 bin kişi katıldı. 
     Mitinge katılan bir grup, omuzlarında siyah tabutlar taşıdı. İstanbul Eczacılar Odası da mitinge, içinde sembolik olarak ''barış iksiri'' hazırlanan dev bir havanla katıldı. 
     ''Gamalı haç'' sembolünün yer aldığı ABD bayraklarının da taşındığı mitingde çeşitli sloganlar da atıldı. 
     EMEP, ÖDP, DEHAP, HADEP, İHD, KESK, Mimar Sinan Kadın İnisiyatifi ve Çağdaş Gazeteciler Derneği gibi çok sayıda siyasi parti ve sivil toplum kuruluşunun katıldığı miting, olaysız şekilde sona erdi. 
     Miting, İstanbul Emniyet Müdürlüğü'nde oluşturulan merkezde kurulan kapalı devre kamera sistemiyle de izlendi. İstanbul Emniyet Müdür Vekili Celalettin Cerrah, mitingin olaysız şekilde sona ermesinin ardından, görev alan polislere telsiz mesajıyla teşekkür etti. 
     





</TEXT>
</DOC>
