<DOC>
<DOCNO> 120782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/soneko07.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödüllendirme değil, "doğru ödüllendirme önemli"... 
</HEADLINE>
<TEXT>

     Özellikle ekonominin değişkenlik gösterdiği ülkelerde, gerek ulusal gerekse uluslararası piyasalarda ayakta kalmak ve rekabet gücünü korumak isteyen şirketler için çalışanların performansları önem kazanıyor. 
     Çalışanların performansının artmasında en önemli faktör ''ödüllendirme'' olarak tanımlanırken, doğru ödüllendirmede sadece ikramiye ve prim yeterli görülmüyor. 
     Economists Intelligence Unit'in EIU yaptığı araştırmaya göre, verilen ödüllerin etkin olması için çalışanların davranış şekillerinin incelenmesi, sistemin esnek olması ve performans değerlendirmesi yapmak gerekiyor. 
     Araştırmada, çalışanların davranış şekillerinin anlaşılmasının önemi vurgulanırken, çalışanları mutlu değil, motive eden, işe girmelerine, işte devamlı olmalarına ve yeteneklerini kullanmalarına neden olan faktörleri anlamak, etkili bir insan stratejisi belirlemede kritik rol olarak tanımlanıyor. 
     Benzer şekilde, bu stratejiyi desteklemeye yönelik özel bir ödül sisteminin etkinliği, şirketin başarısında önemli katkıda bulunan kişileri ve üzerinde en büyük etkiyi yapacak ödüllendirme çeşitlerinin anlaşılmasını gerektiriyor. 
     
     GENÇLER İÇİN KARİYER, YAŞLILAR İÇİN PARA ÖNEMLİ 
     Çeşitli ödüllendirme sistemleri iş seçimini ve çalışanların davranışlarını farklı oranlarda etkilemekle beraber yaş, şirkette alınan pozisyon, görev süresi ve cinsiyet bu ödüllerin etkisini belirleyen önemli etkenler arasında yerini alıyor. 
     Örneğin, gençler için kariyer fırsatları sunulması önem taşırken, yaşı ilerlemiş çalışanlar için ödenen ücret önem kazanıyor. Kariyer basamaklarının en son kademelerinde ise iş ortamının ve gelişmenin etkileri tamamen kaybolmakla beraber, emeklilikten elde edilebilecek faydalar çok daha fazla önem kazanıyor. 
     Her bir şirketin kendi çalışanlarının davranış biçimlerine ve şirket içerisindeki motivasyonu etkileyen faktörlere yönelik araştırmalar yaparak, en uygun ödüllendirme sistemini bulması da etkili bir yöntem olarak gösteriliyor. 
     
     İŞÇİLER DE KENDİ ÖDÜLLERİNİ BELİRLEYEBİLMELİ 
     Araştırmada, bugünkü iş ortamında işverenlerin isteğine göre ödüllendirme yapıldığına dikkat çekilirken, işçilerin hak ettikleri ödül paketlerini kendi isteklerine göre çeşitlendirme esnekliğine sahip olmaları, yeni bir yaklaşım olarak yerini alıyor. 
     Bazı işverenlerin ödül paketi içerisinde yer alan değer biçilebilir bütün öğelerin paraya çevrilmesi yöntemini kullanması, çalışanlara sahip oldukları ödülün karşılığını kendi seçtikleri yönde kullanabilme imkanı sunuyor. 
     Sistemin esnekliğinin temel alındığı yaklaşımlarla, işçiler sahip oldukları ödül yatırımlarını kendi ihtiyaçlarını en iyi şekilde karşılayacak ve sosyo-ekonomik değişikliklere en etkin şekilde cevap verebilecek biçimde tahsis etme imkanına sahip olurken, işverenler kendi haklarını yapılandırmada söz sahibi oldukları zaman, bu haklara daha fazla değer biçme eğiliminde oluyor. 
     
     PERFORMANS KADAR ÖDÜL 
     İşçilerin özerkliğini ve sorumluluğunu artırmanın doğasında ödüllerin performansa göre farklılaştırılmasına geçiş yatıyor. Başka bir ifadeyle, işçiler kendi maddi kaderleri üzerinde daha fazla kontrol kazanıyorlar çünkü kazanacakları ödüller işe yaptıkları katkı ölçüsünde artıyor ya da azalıyor. Bu yaklaşım, üst seviyede performans sergileyen birisinin, teşvik priminden ve performansa dayalı diğer ödüllerden, vasat performans gösteren birisine oranla çok daha fazla kazanacağını gösteriyor. 
     Bu çerçevede daha çok performans gösteren, daha çok ödüle layık görülüyor. 
     





</TEXT>
</DOC>
