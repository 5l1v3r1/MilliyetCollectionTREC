<DOC>
<DOCNO> 110076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/son/sontur06.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Eski usül siyasi çatışmalarla işimiz yok" 
</HEADLINE>
<TEXT>

     CHP Genel Başkanı Deniz Baykal, ANAP Genel Başkanı ve Başbakan Yardımcısı Mesut Yılmaz'ın, "Baykal ile koalisyon kurmak zorunda kalmamak için dua ediyorum" şeklindeki sözlerini değerlendirirken, "Eski usul siyasi çatışmalarla işimiz yok. Benim partilerle, liderlerle sürtüşmem yok, buna ihtiyacımız da yok" diye konuştu. 
     Yıldız semtinde bir spor giyim mağazasının açılış törenine katılan Baykal, gazetecilerin sorularını da yanıtladı. Baykal, Mesut Yılmaz'ın bugün basında yer alan açıklamalarının anımsatılması üzerine, "Siz beni gıdıklıyorsunuz, siyasi gelişmelere girmek niyetinde değilim. Bu konularla ilgili değilim. 3 Kasım'da seçimlerin yapılması, güçlü bir iktidarın iş başına gelmesi ve Türkiye'yi ayağa kaldırması önemli olan. Eski usul siyasi çatışmalarla işimiz yok" karşılığını verdi. 
     Deniz Baykal, bir gazetecinin, "Siz Yılmaz ile koalisyon yapmamak için dua ediyor musunuz " sorusunu, "Hayır Türkiye'nin güçlü bir iktidara kavuşması için dua ediyorum. Umarım hiçbir partiyle koalisyon yapmak mecburiyeti ortaya çıkmaz" diye yanıtladı. 
     Deniz Baykal, küskünler hareketine ilişkin de, "Sayın Ecevit'in bu konuda, kendi kişiliğine yakışan bir sorumluluk anlayışı içinde olacağına güveniyorum, küskünler hareketinin bir parçası haline dönüşmesini muhtemel görmüyorum" dedi. 
     





</TEXT>
</DOC>
