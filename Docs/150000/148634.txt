<DOC>
<DOCNO> 148634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo10.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık atmasınlar Yoksa iflas edeceğiz... 
</HEADLINE>
<TEXT>

     İzmir Valisi Yusuf Ziya Göksu, Fenerbahçe ve Elazığspor maçlarında gol atan Altaylı futbolculara altın hediye etti. 
     Göksu, Birinci Süper Futbol Ligi'nde kümede kalma mücadelesi veren Altay'ın kulüp Başkanı Ahmet Taşpınar, teknik direktör Hüseyin Kalpar ile futbolcular Sinan, Effa, Oktay ve Fatih'i makamında kabul etti. 
     Fenerbahçe maçı öncesinde Altay'ı ziyaretinde ''Gol atan futbolculara altın hediye edeceğim'' şeklindeki sözlerini hatırlatan Göksu, ''Ziyaretimde sizler bana söz vermiştiniz. 2 galibiyet alarak bizleri sevindirdiniz. Ben de sizlere verdiğim sözü tutuyorum'' dedi. 
     Göksu, Fenerbahçe ve Elazığspor maçlarında birer gol atan Sinan'a ve Elazığspor maçında 2 gol atan Effa'ya 2'şer, Elazığspor maçında diğer golleri kaydeden Oktay ve Fatih'e ise birer tam altın hediye etti. 
     
     "SİZİ YENİDEN ZİYARET EDECEĞİZ" 

     Bu arada ziyaret sırasındaki sohbette Vali Göksu, Elazığspor karşılaşmasında skor 5-1 olunca Ahmet Taşpınar'a takılarak, ''Artık atmasınlar yoksa iflas edeceğiz'' dediğini kaydetti. 
     Kulüp Başkanı Ahmet Taşpınar ise Vali Göksu'nun kendilerine büyük moral verdiğini ve bu moralle 2 haftada 6 puan topladıklarını kaydederek, ''Biz kulüp olarak size söz veriyoruz. Bu takım kümede kalacak. Umarım Galatasaray'ı da yenerek altınları almak üzere sizi yeniden ziyaret ederiz'' diye konuştu. 
     





</TEXT>
</DOC>
