<DOC>
<DOCNO> 138168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun13.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Üslerde Türkiye-ABD bilek güreşi" 
</HEADLINE>
<TEXT>

     Türkiye ile ABD arasında olası Irak operasyonu hazırlıkları konusunda yürütülen görüşmeler, İtalyan basınında ''Üslerde Türkiye-ABD bilek güreşi'' başlığı altında verildi. 
     Gazetelerin haberlerinde, ''Türkiye'nin fiyatı yükselttiği, ABD'nin Türkiye'deki üs ve limanları kullanmak için 6 milyar doları hibe, 20 milyar doları kredi olmak üzere 26 milyar dolarlık yardım paketi önerdiği, Türkiye'nin ise 32 milyar dolarda ısrar ettiği'' görüşü savunuldu. 
     ''Türk hükümetinin ABD askerlerinin gelişini ertelemeye devam ettiğini'' öne süren ülkenin yüksek tirajlı gazetesi Corriere della Sera, ''Türkiye'nin daha fazla ekonomik yardım istediğini, ABD Başkanı George Bush ve Dışişleri Bakanı Colin Powell'ın öfkeli olduklarını, Başbakan Abdullah Gül'ün zaman kazanmak için telefonlara cevap vermediğini'' yazdı. 
     Merkez sağ görüşlü La Stampa gazetesi de, ''Ankara'nın, Amerikan askerlerinin geçişine izin vermek için Kuzey Irak'ta bir Kürt devletinin kurulmayacağına dair garanti istediği'' görüşünü savundu. 
     Gazetenin haberinde, ''Dışişleri Bakanı Yaşar Yakış ve Hazine'den sorumlu Devlet Bakanı Ali Babacan'ın geçen hafta Beyaz Saray'daki görüşmelerinde 92 milyar dolar istedikleri, ancak ABD'nin 6 milyar dolar hibe ve 16 milyar dolar düşük faizli kredi önerisi getirince pazarlığın başlamadan bittiği'' öne sürüldü. 
     





</TEXT>
</DOC>
