<DOC>
<DOCNO> 114569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/siyaset/siy02.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK, Irak’ı konuştu 
</HEADLINE>
<TEXT>

İşte MGK’nın 5 kararı 1- Irak, BM kararlarına uymalı. 2- ABD’nin operasyonu yasal olmalı. 3- Kürt devleti kurulamaz. 4- ABD, petrole göz koymasın. 5- Savaşın Türkiye’ye ilk faturası 15 milyar dolar 
     BARKIN ŞIK Ankara 

     Milli Güvenlik Kurulu, ABD’nin girişeceği olası bir Irak harek tının uluslararası yasallık ve oybirliği ilkeleri çerçevesinde olması gerektiğini vurgularken, Kuzey Irak’ta Kürt devleti kurmaya dönük adımların yakından izlenmesini kararlaştırdı. Olası Irak harek tının Türk ekonomisine en az 15 milyar dolar zarar verebileceği vurgulanırken, Genelkurmay’ın ABD’ye "Irak petrolüne göz koymayın" mesajı verdiği öğrenildi. 
     MGK’nın, ekim ayı olağan toplantısında 1991’deki Körfez Harek tı’nın maliyetinin, alternatif kalemlerle birlikte 100 milyar doları bulduğu dile getirildi. Yeni bir operasyonun Türk ekonomisini çıkmaza sürükleyebileceği belirtilirken, Dışişleri Bakanlığı koordinatörlüğünde hazırlanan raporda şu tespitler yer aldı 
     
     15 MİLYAR DOLARI BULUR 
     - Türkiye’nin Irak’la yıllık 1 milyar doları aşan ihracatı ortadan kalkar. 
     - Ortadoğu ülkeleriyle ticaret ve 3 milyar doları aşan ihracat olumsuz etkilenir. 
     - Ham petrol fiyatlarının artmasıyla birlikte Türkiye’nin yıllık petrol ithalatı faturası 2.5 milyar dolar artar. 
     - 2003’te 10 milyar dolar olarak öngörülen turizm gelirleri 4 - 5 milyar dolar kayba uğrar. 
     - Yıllık üretim kaybı 2.5 milyar dolar seviyelerinde gerçekleşir. 
     - Askeri harcamalardaki artış, kaynak - harcama dengesini olumsuz etkiler. 
     IMF desteğiyle yürütülen makro ekonomik programın bu rakamlarla çökebileceği ve ülke ekonomisinin bunalıma girebileceği de toplantıda ifade edildi. 
     
     IRAK KARARLARA UYMALI 
     Alınan kararlar, MGK bildirisinde şöyle yer aldı 
     "Irak’ın BM Güvenlik Konseyi kararlarını uygulayarak askeri bir müdahale gereğini ortadan kaldıracak sorumlu bir tutum sergilemesi beklentisi dile getirilmiş, konunun BM zemininde izlenmeye devam edilmesi gereği vurgulanmıştır." 
     Askeri kanat da, ABD heyetinin önceki gün Genelkurmay Başkanlığı’nda yürüttüğü temaslara ilişkin MGK üyelerine bilgi verdi. ABD’nin iki savaş senaryosu olduğunu aktaran askeri kanat, görüşmelerde Washington’a, "Irak petrollerine göz koymayın, Irak’ın doğal kaynakları Irak’ındır" mesajı verdiğini kaydetti. 
     
     PKK’NIN PARASI 
     Toplantıda, seçim güvenliğine ilişkin olarak İçişleri Bakanlığı’nın gerekli önlemleri alması kararlaştırılırken, PKK KADEK’in İngiltere’de 1.3 milyon sterlin bağış topladığı, bu parayı seçimlerde kullanacağı yönündeki bilgi ve önlemler gündeme geldi. TBMM tarafından son kez uzatılan OHAL 30 Kasım’da sona ererken, bu tarihten sonra bölgede sürdürülecek ekonomik ve idari faaliyetlere ilişkin bilgiler de MGK’da ele alındı. 
     



 SİYASET 














</TEXT>
</DOC>
