<DOC>
<DOCNO> 141561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/ekonomi/eko06.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartzede işçiden nema formülü 
</HEADLINE>
<TEXT>

Kredi kartı mağduru işçiler, Maliye Bakanı Unakıtan ve Devlet Bakanı Babacan’dan borçlarının, nemalarından kesilmesini istediler 
     EZELHAN ÜSTÜNKAYA Ankara 

     Kredi kartı mağduru işçiler, Devlet Bakanı Ali Babacan ve Maliye Bakanı Kemal Unakıtan’a, kamuoyunda "zorunlu tasarruf" olarak bilinen "çalışanların tasarruflarını teşvik hesabındaki" alacaklarından, kredi kartı borçlarının silinmesi önerisi götürdü. Kamu bankalarına borcu olan işçiler, Babacan ve Unakıtan’a gönderdikleri yüzlerce dilekçede, "Ziraat Bankası’ndaki nemalarımıza karşılık borçlarımız silinsin" dedi. 
     Türk - İş Genel Teşkilatlanma Sekreteri Çetin Altun, "Kredi kartı borcu nedeniyle maaşlarının haciz edildiğini ve borcun ödenmesine rağmen her gün daha da arttığını ifade eden birçok dilekçe devlet bankalarına olan kredi kartı borcunun yine başka bir devlet bankasında bulunan fondaki alacağına mahsup edilmesini istiyor" dedi. 
     
     Anapara ödemesi nisanda 
     İşçiler, 16 milyon kredi kartı kullanıcısından 1 milyon 110 bininin icrada bulunduğunu, yüzde 375’lere varan temerrüt faizi nedeniyle toplam borcun ana paranın 30 katına ulaştığını kaydettiler. Tasarı, anaparanın nisan ayında, nemanın ise 3 yılda ve 10 taksitte ödenmesini öngörüyor. Tasarıya göre nemalar, 2004 ve 2005 yıllarında mart, haziran, eylül ve aralık, 2006 yılında ise mart ve haziran olmak üzere 10 taksitte ödenecek. Ancak tasarıyla Hazine Müsteşarlığı’nın bağlı olduğu Bakan, ödeme tarihlerini bir ay önce veya bir ay sonra belirlemeye yetkili olacak. 
     



 EKONOMİ 
















</TEXT>
</DOC>
