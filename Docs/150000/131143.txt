<DOC>
<DOCNO> 131143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/spor/spo03.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
O ARTIK ASLAN 
</HEADLINE>
<TEXT>

Revivo’nun menajeri sıkı pazarlıklardan sonra Fenerbahçe ile ipleri kopardı. İsrailli yıldız, soluğu Galatasaraylı yöneticilerin yanında aldı, 2.5 yıllık imza attı 
     HALİL ÖZER 

     Şov bugün 
     FENERBAHÇE’NİN yıldızı Revivo artık Galatasaraylı. Günlerdir iki kulüp arasında mekik dokuyan tecrübeli futbolcu, dün Galatasaray ile 2.5 yıllık resmi sözleşmeyi imzaladı. Sarı-Kırmızılı yöneticilerin bugün Metin Oktay Tesisleri’nde imza şovu yapıp, İsrailli futbolcuya Galatasaray formasını giydireceği öğrenildi. Felipe’nin sözleşmesi fesh edilirse, 10 numaralı forma Revivo’nun olacak. 
     
     Yoğun trafik 
     REVİVO dün ilk görüşmesini Fenerbahçe ile yaptı. Sarı-Lacivertli kulüpten 1 milyon 750 bin dolar alacağı olan tecrübeli oyuncu, bu paranın 1 milyon 400 bin dolarlık bölümünden vazgeçti ve serbest kaldı. Revivo bu gelişmenin ardından Galatasaray Asbaşkanı Ali Dürüst ve Futbol Şube Sorumlusu Burak Elmas ile buluştu. Yıldız oyuncu resmi sözleşmeyi imzaladı. 
     
     Suat Usta da tamam 
     GALATASARAY transferde ikinci bombayı ise Suat Usta’yı renklerine katarak bağladı. PSV Eindhoven’dan transfer edilen genç futbolcunun alacağı ücret konusunda açıklama yapılmadı. Öte yandan devre arasında ülkesine geri dönen ve bir daha Türkiye’ye geri gelmeyeceğini açıklayan Felipe yine kriz yarattı. Sambacı’nın tazminat alabilmek için yönetim tarafından gönderilmeyi beklediği öğrenildi. 
     
Hoşgeldin İmparator      CÜNEYT KARAKAYA 

     GALATASARAY Teknik Direktörü Fatih Terim, kitap tanıtımı için gittiği İtalya’da büyük ilgiyle karşılandı. Fiorentina’nın başındayken özellikle Floransa halkının büyük sevgisini kazanan Terim, "Gözlerimin dolmaması mümkün değil. Sokaklarda bana İmparator diye seslenilmesi onur verici bir durum. Demek ki, buralarda güzel işler yapmışız" diye konuştu. 
     FATİH Terim, Fiorentina taraftarıyla duygu bağlarının olduğunu da vurgulayıp, "Bazı değerler zamanla anlaşılır. İşte Emre. Yıllarca Dünya’nın en iyi oyuncusu dedik. Onu yeni yeni tanımaya başladılar" dedi. Terim, Galatasaray için ise, "Biz birbirimizi çok iyi tanıyoruz. Rahat olun, arkanıza yaslanın, izleyin" yorumunu yaptı. 
     
Lukunku İstanbul’da      ERHAN TELLİ 

     CİM- BOM’UN Kongo asıllı yeni golcüsü Ali Lukunku dün İstanbul’a geldi. Havaalanında basının ilgisi karşısında şaşkınlık yaşayan Lukunku, "Herkesi motive olmuş gördüm. Çok büyük bir kulübe geldiğimi şimdi daha iyi anladım. Çok mutluyum" ifadesini kullandı. S.Liege forması altında bu sezon 14 maçta 8 gol atan Lukunku’nun bugün resmi sözleşmeyi imzalayacağı açıklandı. 
     
Emre yandı      CEMAL ERSEN 

     İSPANYA’DA önceki gün Vollendam ile oynadığı özel maçta rakip takım futbolcusuna kasti tekme atan ve kırmızı kart gören Galatasaraylı Emre Aşık’a asgari iki maç ceza geliyor. Maçın 74. dakikasında hakem Ruiz Orbana tarafından oyundan atılan tecrübeli futbolcu ile ilgili hakem ve gözlemci raporlarının İspanyol federasyonundan gelmesinden sonra dosya açılacak. 
     TALİMAT gereği Disiplin Kurulu’na sevk edilecek olan Emre’nin asgari iki maç ceza alacağı ve prosedür tamamlandıktan sonra muhtemelen Denizlispor ve Bursaspor maçlarında takımdaki yerini alamayacağı kaydedildi. Bilindiği gibi sezon başında Beşiktaş’ın Olimpique Lyon ile oynadığı dostluk maçında rakibine kasti tekme attığı gerekçesiyle Ali Eren de iki maç ceza almıştı. 
     
Cim-Bom döndü      SARI-Kırmızılı takım İspanya’daki ilk etap kamp çalışmalarını dün tamamlayıp İstanbul’a döndü. Yol yorgunluğuna karşın Florya’da yapılan çalışmayla hazırlıklar sürdü. Öte yandan cumartesi günü Mısır Milli Takımı ile özel bir maç yapacak olan Galatasaray, yarın bu ülkeye uçacak. Karşılaşmanın Mısır’dan gelen özel istek üzerine TSİ 14.15’e alındı. 
     
     



 SPOR 



























</TEXT>
</DOC>
