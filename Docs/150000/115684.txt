<DOC>
<DOCNO> 115684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/ekonomi/eko05.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosch’tan her markaya servis 
</HEADLINE>
<TEXT>

     RIFAT DEMİR İzmir 

     Bosch, kullanılmış otomobillerin servis bakımları ve tamirleri konusunda faaliyet gösterecek "Car Service" merkezlerinin ilkini İzmir’de açtı. Garanti süresi dolan tüm markalara hizmet vermek amacıyla kurulan servislerden, 2005 yılına kadar tüm Türkiye genelinde 140 adet açılması planlanıyor. 
     Bosch Car Service ile özellikle garanti süresi dolan araçlara hizmet vermeyi amaçladıklarını kaydeden Bosch Sanayi ve Ticaret Genel Müdürü Klaus Peter Fouquet, "Yeni model otomobiller özellikle teknolojik donanımlarında meydana gelen sorunlar nedeniyle sıradan servis istasyonları tarafından tamir edilemiyor. Bosch servis istasyonlarında ise tüm araçların teknolojik altyapılarına cevap verecek sistemler bulunuyor. Son model araçlara son model sistemlerimizle hizmet vereceğiz" dedi. 
     
     Ekstra garanti sunuyor 
     Bosch Servislerde kullanılan her ürünün garantisi olacağını belirten Fouquet, kendi garanti süresi dolan ve Bosch servislerine gelen her araca arızaya karşı ekstra garanti süresi vereceklerini vurguladı. 
     Türkiye genelinde yapılanacak servislerin, kendilerinin belirleyeceği tamir atölyelerinin modernizasyonu ve eğitim süresi sonunda Bosch Servise olarak hizmet verebileceklerini belirten Fouquet, amaçlarının araç üreticilerine rakip olmak değil, araç sahiplerinin sorunlarını gidermek olduğunu belirtti. 
     
     
     



 EKONOMİ 




















</TEXT>
</DOC>
