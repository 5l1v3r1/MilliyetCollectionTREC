<DOC>
<DOCNO> 103393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo10.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Can Çobanoğlu "Alternatifler mutlaka çıkar" 
</HEADLINE>
<TEXT>

     Dünya üçüncüsü unvanıyla çıktığı ilk karşılaşmada, Trabzon'daki özel maçta Gürcistan'ı 3-0 yenen A Milli Futbol Takımı'nın aldığı sonuç ve sergilediği oyun, milli takım teknik heyetini sevindirdi. 
     A Milli Futbol Takımı Menajeri Can Çobanoğlu, Gürcistan karşısında sergilenen oyun ve futbolcuların istekli oluşlarının kendilerini mutlu ettiğini söyledi. 
     Çobanoğlu, ''Öncelikle, Türk futbolcusu dünya üçüncüsü olana kadar geçirdiği gelişimini, dünya üçüncüsü olduktan sonra çok daha ciddi olarak korumak niyetinde olduğunu gösterdi. Bunun için büyük çaba harcadı. Maçın bir diğer güzel tarafı da, futbolcu kardeşlerimizin bundan böyle özel-resmi maç ayrımı yapmayacakları görüntüsü vermesiydi'' dedi. 
     
     ''EKİP RUHU DEVAM EDİYOR'' 
     Çobanoğlu, takımdaki ekip ruhunun sürdüğünü, bunun da kendilerini sevindirdiğini belirterek, şöyle devam etti 
     ''Takım içindeki uyum, özellikle yeni ve eski oyuncuların birbirlerine destek vermesi, aynı duyguyu paylaşmaları, Türk Milli Takımı'nın daha önceden süregelen ekip ruhunu sürdüreceğini gösteriyor. Bu açıdan da son derece sevindirici bir tablo var. 17. Dünya Kupası'nda uzun bir kamp döneminden sevgi ve başarıyla ayrılmış ve yeni sezon için biraraya gelmiş futbolcuları heyecanlarından dolayı kutluyorum.'' 
     
     ''SLOVAKYA, HAFİFE ALINMASIN'' 
     Çobanoğlu, 12. Avrupa Futbol Şampiyonası 7. Eleme Grubu'nda Türkiye'nin rakipleri arasında yer alan ve 7 Eylül'de İstanbul'da ilk maçta karşılaşacakları Slovakya'nın, özel maçta Çek Cumhuriyeti'ne 4-1 yenilmesine karşın kesinlikle hafife alınmaması gerektiğini söyledi. 
     Slovakya'nın maçını A Milli Takım Antrenörü Ünal Karaman'ın izlediğini kaydeden Çobanoğlu, ''Ortaya çıkan sonuca rağmen bize gelen haberler Slovakya'nın kötü oynamadığı yönünde. Slovakya kötü değil, Çek Cumhuriyeti çok iyi oynamış. Yedikleri gollere rağmen iyi organize olmuşlar. Slovakya'yı yakından tanıyoruz. Kimse bir hazırlık maçını değerlendirip, hafife almasın. Özellikle grupta ilk maçımızı oynamamız açısından da karşılaşmanın bir başka önemi var. Çünkü ilk maçlar her zaman zordur. Kendi sahamızdaki karşılaşmayı mutlaka kazanmak istiyoruz'' diye konuştu. 
     
     -''ALTERNATİFLER MUTLAKA ÇIKAR'' 
     Çobanoğlu, Hakan Şükür'ün sakatlığı, İlhan Mansız'ın da hem sakat, hem de ceza almasının gündeme gelmesinden dolayı ay yıldızlı ekipte forvette sıkıntı yaşanmayacağını savundu. 
     Çobanoğlu, ''Çok geniş bir kadromuz var. Teknik heyet bu konuda gerekli önlemleri mutlaka alır. Türk futbolunda alternatifler her zaman mutlaka çıkar'' dedi. 
     





</TEXT>
</DOC>
