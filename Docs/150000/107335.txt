<DOC>
<DOCNO> 107335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/spor/bbas.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖREVİMİZİ YAPTIK 
</HEADLINE>
<TEXT>

A Milli Basketbol Takımı antrenörü Aydın Örs, 9.’luğun başarı olmadığını söyledi, "Ancak her şeye rağmen görevimizi yaptığımızı düşünüyoruz. Çıkardığımız derslerle gelecekte daha iyi yerlere geleceğiz" dedi 
     GÖKHAN TÜRE 

     Sıra dışı hedef 
     BASKETBOL Milli Takımı Baş Antrenörü Aydın Örs, Dünya Şampiyonası’na "Sıra dışı" bir hedefle gittiklerini, ancak istedikleri başarıyı elde edemediklerini söyledi. Örs, 2001 Avrupa Şampiyonası’nda ulaştıkları ikincilikle, Dünya Şampiyonası’na, Avrupa’yı temsil ederek gittiklerini belirtti, "Bu başarıdan sonra bizim için sıradan hedef olmazdı. Dokuzunculuk bizim için başarı değil. Şanssızlıklar yaşadık. Bunlar Porto Riko ve Brezilya maçlarıyla başlamadı. Önemli oyuncuların sakatlığıyla başladı" dedi. 
     
     Sakatlıklar etkiledi’ 
     YAŞANAN sakatlıkların, hazırlık maçlarında tam kadro mücadele etmelerini engellediğini ve çok şey beklediği sporcuların performanslarını artıramadıklarını kaydeden Örs, "Porto Riko ve Brezilya maçları moralimizi bozdu. İspanya ve Yugoslavya yenilgilerinden sonra toparlandık, 9. olduk. Ben her şeye karşın Milli Takım’ın görevini yaptığını düşünüyorum. Tüm oyuncularımın da bu şampiyonadan çıkaracakları derslerle ileride de çok büyük başarılara imza atacağından şüphem yok" diye konuştu. 
     
     Ekip olmalıyız’ 
     AYDIN Örs, büyük organizasyonlarda iyi mücadele etmek için, legal sertliği ve ekip olmayı öğrenmeleri gerektiğini söyleyerek şöyle dedi "Milli Takım olarak alışılagelmiş sert savunmalara karşı hücum organizasyonlarımız yeterli olmadı. Şampiyonalarda sert savunmalar gündemde. Bunu öğrendik. Herkesin sorumluluğu var. Liglerin durumundan, Avrupa’da kaç Türk oyuncunun oynadığına kadar tartışmamız gerekir. Legal sertliği öğrenmemiz lazım. Yüksek tempolu oyunda kendi içimizde aşama yaptık. Ama bu yeterli değil." n GÖKHAN TÜRE 
     
Fatura medyaya      FEDERASYON Başkanı Turgay Demirel de aldıkları neticenin başarısız sayılmasının mümkün olmadığını belirtti. Demirel, faturayı medyaya çıkarırken, "Türk basketbolu 10 yıl öncesine göre dünya basketbolunun ilk 10 ülkesi arasında yer almasına karşın Milli Takım böylesine eleştirilebiliyorsa, demek ki büyük mesafe katetmişiz. Çok sayıda gazetecinin basketbolla ilgili yazması önemli bir gelişme. Ancak gerçek olmayan bazı ifadeler bizi üzdü. Aslında hiç bir sorun yaşamadık" sözleriyle pembe bir tablo çizdi. 
     



 SPOR 



























</TEXT>
</DOC>
