<DOC>
<DOCNO> 102743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sonspo09.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ligin gol atamayan tek takımı Trabzonspor. 
</HEADLINE>
<TEXT>

     Birinci Süper Futbool Ligi'ne iyi bir başlangıç yapamayan Trabzonspor, ligde 2 hafta sonunda gol atma başarısı gösteremeyen tek takım oldu. 
     Bordo-mavililer, ligin ilk haftasında sahasında Fenerbahçe ile golsüz berabere kalırken, 2. haftada Elazığspor'a deplasmanda 2-0 yenildi. 
     A.A muhabirinin sorularını yanıtlayan bordo-mavili takımın santrforu Mehmet Yılmaz, ligin ilk 2 haftasında gol atamamalarının üzüntüsünü yaşadığını, ancak strese de girmediğini belirterek, ''Ben çok rahatım. Takım rayına otursun en az 10-15 gol atacağım'' dedi. 
     Mehmet Yılmaz, oyun sisteminin de etkisiyle zaman zaman forvette yalnız kaldığını, ancak takımın kendisini bulmasıyla daha fazla gol atma şansı yakalayacağını ifade ederek, ''Kötü futbol oynayabiliriz ancak kötü mücadele etmediğimiz sürece ligde iyi yerlere geliriz. Altay maçında kesinlikle 3 puandan başka birşey düşünmüyoruz. Rakibimizi yenerek bu hafta 3 puanla tanışmak istiyoruz'' dedi. 
     Elazığspor maçında aldıkları yenilgiden büyük dersler çıkaracaklarını da ifade eden Mehmet Yılmaz, şöyle konuştu 
     ''Rakibimiz karşısında böylesine bir yenilgi beklemiyorduk. İlk 2 hafta sonunda istemediğimiz sonuçlarla karşılaştık. Ancak bu hafta Altay'ı yenmek zorundayız. Bu hafta, taraftarlarımız önünde de golle tanışmak istiyorum. Kulübün forvet oyuncusu arayışları ise bizi etkilemiyor. Bu mevkide fazla oyuncu, takım içindeki rekabeti arttırır ve bundan da Trabzonspor yarar görür. Önemli olan da Trabzonspor'un başarısıdır.'' 
     





</TEXT>
</DOC>
