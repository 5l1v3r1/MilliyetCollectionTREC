<DOC>
<DOCNO> 125122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/yasam/yas03.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecrübeli şanslıdan altın öğütler 
</HEADLINE>
<TEXT>

10 yıl önce piyangodan 7.5 milyar kazanan Recep Duman, yılbaşındaki ikramiyeyi kazanacakları uyardı "İki ay ortadan kaybolup parayı öyle değerlendirin" 
     GURBET GÖKÇE Edirne DHA 

     Milli Piyango’nun 1992 yılbaşı özel çekilişinde çeyrek biletine 7.5 milyar lira isabet eden Uzunköprülü Recep Duman 43 , parasını istediği gibi değerlendirememiş ama serveti şimdilerde 1 trilyon lirayı buluyor. Parasını toprağa ve gayrimenkullere yatıran Duman, giriştiği beyaz eşya ticaretinde başarılı olamamış. 
     
     Yeni talihliye tavsiyeler... 
     Yılbaşındaki 8 trilyonluk ikramiyenin çok büyük olduğunu belirten Duman, şanslı adaylarına şu önerilerde bulunuyor "Para çıkacak kişi hemen kendisini göstermesin, bir iki ay kaybolsun. Sağlıklı ve sakin düşünüp parasını öyle değerlendirsin..." 
     Şimdi sadece çiftçilik yaparak yaşamını sürdüren Recep Duman, "Hayatımdan memnunum, ancak paramı iyi değerlendiremediğimi düşünüyorum. Benim yerime ekonomiden iyi anlayan birisi olsaydı, bugünkü parayı üç dört katına çıkarırdı" diye konuşuyor. 
     
Malvarlığı      Milyarder olmadan önce Uzunköprü’nün Turnacı köyünde babasına ait evde yaşayan Duman, ikramiye kazanınca önce kendisine bugün değeri yaklaşık 500 milyar lira olan bin dönüm arazi aldı. İstanbul Beylikdüzü’nde bir, Uzunköprü’de dört daire, iki işyeri, bir depo, Enez’de bir yazlığı bulunan Duman, Nissan marka çift kabin araç kullanıyor. Duman’ın ayrıca çiftçilikte kullandığı iki traktörü de bulunuyor. 
     



 YAŞAM 























</TEXT>
</DOC>
