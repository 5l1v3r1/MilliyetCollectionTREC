<DOC>
<DOCNO> 111202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sontur11.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğirdir Gölü'nde ''Pirhana'' bulundu... 
</HEADLINE>
<TEXT>

     Isparta'daki Eğirdir Gölü'nde balıkçıların ağlarına takılan balığın piranha olduğu belirlendi. Eğirdir Su Ürünleri Araştırma Enstitüsü'nde inceleme altına alınan balık bu sabah öldü. 
     Eğirdir Su Ürünleri Araştırma Enstitüsü Müdürü Mahmut Akyürek, balıkçıların ağlarına takılan bir balığın ne olduğunu anlayamadıklarını ve kendilerine getirdiklerini açıkladı. 
     Yapılan incelemede balığın piranha olduğunun belirlendiğini bildiren Akyürek, tropik bölgede yaşayan balığın Eğirdir Gölü'nde bulunmasıyla şaşkına döndüklerini söyledi. 
     
     ''KEDİ, KÖPEK DEĞİL Kİ EVDEN KAÇSIN'' 

     Piranhanın şaka amaçlı olarak göle bırakıldığının tahmin edildiğini belirten Mahmut Akyürek, ''Bu kedi, köpek değil ki evden kaçtı diyelim. Kimbilir belki de etle beslenen bu balığın sahibi, Eti ben bile bulamıyorum diyerek göle salmıştır'' dedi. 
     Alternatif turizm merkezi olarak adını duyurmaya başlayan Eğirdir'de, gölde bir piranha bulunduğu yolunda söylentilerin yayılmasının olumsuz gelişme olduğunu bildiren Mahmut Akyürek, soğuk hava nedeniyle sersemlemiş halde bulunan balığın bu sabah öldüğünü belirtti. Akyürek balığın formülleyerek saklamaya alındığını belirterek, şunları söyledi 
     ''Bu şaka bile olsa hoş değil. Bilinçli yapılıyorsa çok saçma. Gölün donmasıyla birlikte piranhanın Eğirdir Gölü'nde yaşaması imkansız ama milyon da bir de olsa canlılarla oyun olmaz. Çünkü milyonda bir ihtimal demek olmayacak demek değil. Dünyada yaşamaması gereken bir tür bir çok yere adapte oldu. Ya böyle bir tehlikeyle karşı karşıya kalsaydık.'' Enstitü Müdürü Akyürek, gölde başka piranhanın bulunduğunu sanmadıklarını da sözlerine ekledi. 
     
     PİRANHA NASIL BİR BALIK 

     Tropikal bölge tatlısularında yaşayan, yırtıcılığıyla ünlü bir balık olan piranhaların 20 türünden 4'ünün çok tehlikeli ve yırtıcı olduğu belirtiliyor. 20-40 santimetre arasında değişen boylarına rağmen piranhalar, avlarını parçalama olanağı veren sivri dişleri sayesinde, büyükbaş hayvanlar, atlar gibi iri memelilere, hatta insanlara bile saldırabiliyorlar. Sürüler halinde yaşayan piranhalar, dünya genelinde pekçok insan tarafından akvaryumlarda beslenirken, baş düşmanları olan timsahların giderek azalması piranhaların sayısının her geçen gün daha da artmasını sağlıyor. 
     





</TEXT>
</DOC>
