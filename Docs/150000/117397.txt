<DOC>
<DOCNO> 117397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sonspo09.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterde bayanların hedefi Çin'i geçmek... 
</HEADLINE>
<TEXT>

     Polonya'da 17-24 Kasım tarihleri arasında yapılacak olan 15. Dünya Bayanlar Halter Şampiyonası'na hazırlanan bayan haltercilerin hedefi, şampiyonada takım halinde Çin'i geçmek olarak belirlendi. 
     Şampiyona hazırlıklarını Ankara'da sürdüren Bayan Halter Milli Takımı'nın antrenörü Ömer Öztürk, Dünya Şampiyonaları'nda bugüne dek sıralamada Çin'i bir türlü geçemediklerini belirterek, ''Çin'i geçemediğimiz için hep ikinci olduk. Bu kez hedefimiz Çin'i geçmek'' dedi. 
     Öztürk, spor teşkilatının elektronik spor dergisi ''sporum.gov.tr''ye yaptığı açıklamada, Çin ile ortak kamp düzenlemeyi planladıklarını ifade ederek, ''Bu sayede Çinli sporcuların tekniklerini öğrenme fırsatı yakalayacağız'' diye konuştu. 
     Bayan Halter Milli Takımı'nın öncelikli hedefinin 2004 Atina Olimpiyat Oyunları olduğunu kaydeden Öztürk, şunları söyledi 
     ''Bizim öncelikli hedefimiz olimpiyatlar. 2004 Atina Olimpiyat Oyunları'nda altın madalya alarak, bayan halterinde bir ilke imza atmak istiyoruz. Bunun için Çin ile yapılacak ortak kamplar önemli. Halterde 7 sıklet var. Ancak olimpiyatlara 4 sıklette katılma hakkı bulunuyor. Bu yüzden stratejimizi doğru belirlemeliyiz. Özellikle 2003 yılı Dünya Halter Şampiyonası büyük önem taşıyor. Olimpiyat seçmeleri Kanada'da düzenlenecek şampiyonada yapılacak. Burada takım olarak ilk 9'a girmemiz durumunda olimpiyatlara takım halinde katılma hakkı kazanacağız. Ancak bizim hedefimiz ilk 3 içinde yer almak.'' Polonya'da düzenlenecek şampiyonada Türkiye'yi temsil edecek sporcular ise şunlar 
48 Kilo Nurcan Taylan 
58 Kilo Emine Bilgin 
63 Kilo Döndü Ay 
75 Kilo Aysel Özgür 
Artı 75 Kilo Derya Açıkgöz. 
     





</TEXT>
</DOC>
