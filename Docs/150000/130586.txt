<DOC>
<DOCNO> 130586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur01.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "ABD ile strtaejik müttefik bir ülkeyiz" 
</HEADLINE>
<TEXT>

     Başbakan Abdullah Gül, Türkiye'nin ABD ile stratejik müttefik bir ülke olduğunu, bunun da devam edeceğini belirterek, ''Kimse kendi reklamını yapma uğruna bizim bu ilişkilerimize gölge düşürmesin'' dedi. 
     Başbakan Gül, Irak sorununun barışçı yollardan çözümü konusunda 5 ülkeyi kapsayan gezisinin son durağı olan İran'dan dün akşam saatlerinde Türkiye'ye dönerken, özel ''Ata'' uçağında, ABD'nin eski Ankara Büyükelçisi Mark Parris'in, dün bir gazetede yer alan, ''Türk Hükümeti, Irak konusunda zaman kaybetmeden ABD'nin yanında yer almadığı takdirde ABD'den yardım istemeye kalktığında Beyaz Saray'da muhatap bulamaz'' şeklindeki açıklamasını değerlendirdi. 
     Türkiye'nin ABD ile ilişkilerinin çok geniş ve derin olduğunu ifade eden Gül, Türkiye'nin bu ülke ile stratejik müttefik bir ülke olduğunu, bunun da devam edeceğini vurguladı. Gül, ''Kimsenin bu ilişkileri zedeleyecek ve buna gölge düşürecek gayretler içinde olmaması gerekir'' diye konuştu. 
     
     POWELL'IN AÇIKLAMASI 
     Başbakan Gül, Türkiye'nin, ABD ile birçok konuda işbirliği içerisinde olduğunu, terörle mücadelede de işbirliği yaptığını anlattı. Gül, şöyle devam etti 
     ''Afganistan'da birliklerimiz var ve komutanlık Türkiye'dedir, Kabil'in güvenliğini sağlamaktadırlar. Avrupa'nın birçok yerindeki barışı koruma çabalarında Türk askeri bu kuvvetlerin içerisinde büyük gayret göstermektedir. Keşif güç ile ilgili Türkiye'nin katkıları ortadadır. Bunun da ötesinde resmi kanallarımız arasında gayet sağlıklı bir şekilde görüşmeler değişik seviyelerde devam etmektedir. ABD Dışişleri Bakanı Colin Powell'ın önceki günkü açıklamalarını herkesin okumasını isterim. Türkiye'nin yaptıklarının nasıl takdir edildiğini açıkça ifade etmektedir. 
     Kimse, kendi reklamını yapma uğruna bizim bu ilişkilerimize gölge düşürmesin. Diplomasi tarihini bilenler, bu tip yanlışların halk üzerindeki menfi etkisini çok iyi bilirler.'' 
     





</TEXT>
</DOC>
