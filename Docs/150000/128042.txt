<DOC>
<DOCNO> 128042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/yazar/guclu.html </URL>
<DATE> 2003/12/31/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ne de çabuk geçiyor yıllar 
</HEADLINE>
<TEXT>

   
   2000 yılına girerken yazdığım yeni yıl yazısını hatırlıyorum. Milenyumu ne kadar da sabırsızlıkla beklemiş ve neler neler yazmıştık. Sanki birkaç ay öncesiydi. Oysa bu gece 2004'e giriyoruz. Yıllar ne de çabuk akıp gidiyor... 
   Yaşlanıyorum falan diye üzüldüğüm yok. Yıllar boşu boşuna gitti diye de. Şaşkınlığım sadece ne de hızlı akıp gittiğine yönelik. Herkes için öyle mi bilmiyorum ama bu yıl nedense böyle bir duyguya kapıldım. İyi mi, kötü mü Ona da karar veremedim. 
   Zaman söz konusu olduğunda, her zaman her şeye zaman vardır diyenlerdenim. Ama zamanım yok ki mazeretinin arkasına sığınanlardan hiç olmadım. Bugün. Bugün olmasa yarın. Ya da başka bir gün. Eğer bir şey yapılmak isteniyorsa mutlaka zaman bulunur. İstenmiyorsa da o zaman hiçbir zaman gelmez. 
   2004 yılı, umarım hepimiz için her saniyesini doya doya yaşadığımız, her şeye zaman bulduğumuz bir yıl olur. 
   Hemen her konuda yapılacak o kadar çok şey var ki yeni bir yıl aslında yeni şeyler yapmak için bir milat olabilir. Hani o hep erteledikleriniz var ya, örneğin onları bu yıl yaşayabilirsiniz. Ya da yepyeni başlangıçlar... 
   Sağlıklı, mutlu, keyifli, bir o kadar başarılı bir yıl dileği ile her şeyin en iyi şekilde yol aldığı unutulmaz bir yıl temenni ediyorum. O çok uzaklarda olmamalı... 
   
   Başbakanlık bursları 2    Devlet Bakanı Beşir Atalay'ın ağzından Başbakanlık burslarının çok yakında ödeneceğini önceki gün yazmıştım. Bakan Atalay, gecikmenin bazı üniversitelerin, öğrencilerin başarı durumlarını kendilerine geç bildirmelerinden kaynaklandığını söylemişti. Ama öyle anlaşılıyor ki altındaki bürokratlar, Bakan Atalay'ı fena halde yanıltmışlar. Niyesine gelince 
   Başbakanlık Sosyal Yardımlaşma ve Dayanışmayı Teşvik Fonu'ndan üniversitelere gönderilen yazı, 14 Aralık tarihini taşıyor. Söz konusu yazının Ankara Üniversitesi'ne ulaşması ise 3 Aralık'ta gerçekleşmiş. İstenilen bilgilerin hazırlanması için rektörlüğün öğrenci işlerine tanıdığı süre ise 5 Ocak'ta sona eriyor. Yani bu tarihe kadar hazırlanıp gönderilmesi büyük üniversiteler için neredeyse olanaksız. Peki kabahatli kim 
   Üniversite yetkilileri bakın bu konuda ne diyorlar 
   Benzeri bilgiler önceki yıllarda mart ayında istenir, mayıs ayında da gönderilirdi. Dolayısı ile gecikmenin nedeni öyle iddia edildiği gibi üniversitelerden değil, Başbakanlık'tan kaynaklanıyor. 
   Anlaşılan o ki hükümet bursların birleştirilmesi konusunda oldukça uzun bir süre kararsız kaldı. Birleştirme gerçekleşmeyince de Başbakanlık Bursu'nun bu yıl da devam etmesine karar verdi. Bu yüzden de üniversiteleri bilgilendirme konusunda da bir hayli geç kalmış oldu. Gecikme bu yüzden. 
   Bakan Atalay gecikme bizden değil, üniversitelerden deyince de haklı olarak alındılar. 
   Öyle ya da böyle, burslar bir an önce verilsin de kabahatin kimde olduğu o kadar önemli değil. Umarız Bakan Atalay'ın daha önce söylediği gibi bir iki hafta içerisinde ödeme gerçekleşir. 
   Yüz binlerce üniversite öğrencisi için bundan daha güzel bir yeni yıl hediyesi olamaz... 
   Özetin özeti Lafın az, icraatın bol olduğu, her şeyden önemlisi de işsizliğin azaldığı keyifli bir yıl diliyoruz. 
   
      
   
   
</TEXT>
</DOC>
