<DOC>
<DOCNO> 149991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko46.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine garantili dış borç stoku 6.2 milyar dolar... 
</HEADLINE>
<TEXT>

     Hazine garantili dış borç stoku, 2002 yılı sonu itibarıyle 6.2 milyar dolar olarak gerçekleşti. 
     Hazine Müsteşarlığı'ndan yapılan yazılı açıklamaya göre, Hazine garantili dış borç stokunda geçen yıl 2001'e göre 185 milyon dolar tutarında artış kaydedildi. Bu artışın 114 milyon dolarlık bölümü yılın son 3 aylık döneminde ortaya çıktı. 
     2002'de yerel yönetimlere ait Hazine garantili dış borç stokunda 255 milyon dolarlık bir azalma meydana gelirken, KİT'lerin Hazine garantili dış borç stokunda 162 milyon dolar, bütçe dışı fonların 112 milyon dolar, özel sermayeli yatırım ve kalkınma bankalarının ise 165 milyon dolarlık artış kaydedildi. 
     Geçen yıl sonu itibarıyla gerçekleşen 6.2 milyar dolarlık Hazine garantili dış borç stokunun yüzde 57'sinin KİT'lere ait olduğu da belirlendi. 
     Hazine açıklamasına göre, 2002 yılının ilk 9 aylık döneminde 276 milyon doları KİT'lere, 43 milyon doları da yerel yönetimlere ait olmak üzere 319 milyon dolar tutarında Hazine garantili dış kredi sağlandı. Yılın son 3 aylık döneminde ise bu çerçevede yeni bir kredi alımına gidilmedi. 
     Hazine garantili dış borç stokunun yüzde 43'ünü 1-5 yıl, yüzde 39'unu 5-10 yıl vadeli borçlar oluşturuyor. 1 yıldan az vadeli borçlar stokta yüzde 4, 10 yıldan fazla vadeli borçlar ise yüzde 14'lük bir paya sahip bulunuyor. 
     





</TEXT>
</DOC>
