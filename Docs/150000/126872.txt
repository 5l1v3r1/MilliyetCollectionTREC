<DOC>
<DOCNO> 126872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur22.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanı'ndan polemik yaratan sözlere açıklama 
</HEADLINE>
<TEXT>

     TBMM Başkanı Bülent Arınç, Gazeteciler Cemiyeti üyelerini kabul etti ve ziyareti izleyen gazetecilerin sorularını yanıtladı. Arınç'a, Hindistan ziyareti sırasında söylediği ''Demokrasilerde balans ayarı seçimle olur'' sözleri anımsatıldı ve Cumhurbaşkanı A.P.J. Abdul Kalam'dan övgüyle söz ederken kullandığı ''Darısı başka ülkelerin başka cumhurbaşkanlarına'' sözleriyle kimi kastettiği de soruldu. 
     Türkçe'yi çok iyi konuşanlardan biri olduğunu ifade eden Arınç, ''Herkesin anlayabileceği dilde konuşurum. Benim sözlerimi ayrıca tekrar yorumlamaya hiçkimsenin ihtiyacı olmaz. Sözümü adam gibi söylerim, arkasında da sonuna kadar dururum. Bu genel bir prensip. Başka türlü bir Bülent Arınç göremeyeceksiniz'' dedi. 
     Demokrasilerde balans ayarının seçimle ve sandıkla olacağını yineleyen Arınç, şöyle konuştu 
     ''Evet, el hak öyle olur. Seçim halka gitmektir. Halk iradesine başvurmaktır. Demokrasilerde meşruiyetin temeli de seçimdir. Buna Hayır diyecek birisi varsa bir müsait zamanda onu tartışalım. Demokrasilerde başka türlü balans ayarı olmaz. Şu geçtiğimiz hükümet, 3.5 yıl içinde bir yerde fırsat bulup bir ara seçim yapsaydı yüzde 22'den yüzde 1.5'a düşmezdi, başına geleni önceden görürdü, tedbirin alırdı, yanlışını düzeltirdi. Balans ayarı böyle olur, başka türlü olmaz, bu teknik bir tabirdir.'' 
     
     ''HİNDİSTAN CUMHURBAŞKANI'NI TAKDİR EDERKEN...'' 

     TBMM Başkanı Arınç, Cumhurbaşkanı Ahmet Necdet Sezer'le dün çok iyi bir görüşme yaptıklarını da bildirdi. Hindistan Cumhurbaşkanı Abdul Kalam'ı takdir ettiğini söylerken kullandığı sözlerle ilgili olarak da Arınç, ''Aynen cümle şöyledir cümledeki nüanslara bile dikkat edeceksiniz. Kafanızdakini değil, söylenenleri tartacaksınız. Darısı başka ülkelerdeki başka cumhurbaşkanlarının başına dedim. Burası benim ülkem, başka bir ülke değil' diye konuştu. 
     
     BEN DE BASIN MAĞDURUYUM 

     Basın mensuplarının görev yaparken, özel hayatın gizliliği, saygınlığı ve kişilik hakları konusunda dikkatli olması gerektiğini ifade eden Arınç, ''Bunun mağdurlarından biri olduğum için serzenişte bulunuyorum'' dedi. 
     Kendisiyle ilgili çıkan haberlerden yakındığında Ankaralı gazetecilerin ''İstanbul'un işi'' dediğini bildiren Arınç, ''İstanbul'un mu, Ankara mı bilmiyorum, ama meslek etiğine uygun hareket etmek lazım'' dedi. TBMM Başkanı Arınç, Ankaralı gazetecilerin 'İstanbul yaptı' diyerek ''Topu taca attığından'' kuşkulandığını ifade ederek, ''Sonuçta işimizle ilgili bizi üzecek, eşimizi üzecek olaylar oluyor. Bunun mazereti olmaz. Yumruk atıp sonra da Ben yapmadım, elim yaptı diyemeyiz'' dedi. 
     
     GÜRÜZ'E YAZILI YANIT 

     Arınç, YÖK Başkanı Kemal Gürüz'ün Sakarya Üniversitesi'nde düzenlenen Türkiye Üniversiteleri Öğrenci Konseyleri Toplantısı'nda yaptığı konuşmaya yazılı açıklama ile yanıt verdi. Arınç, açıklamayı, Gürüz'ün ''TBMM'yi hedef alan sözleri'' nedeniyle yaptığını bildirdi. 
     Gürüz'ün konuşmasındaki, ''Meclis'teki Milli Eğitim Komisyonu'nda dini eğitim alan, geçmişte zorunlu 8 yıllık temel eğitime aleni karşı koyanların ağırlık ve çoğunluk oluşturmasına kimsenin ses çıkarmaması beklenmemelidir'' sözlerine işaret eden Arınç, milletvekillerinin Anayasa ve kanunlar çerçevesinde milletin oylarıyla seçildiğini ve buna göre Meclis komisyonlarında görev aldığını belirtti. 
     TBMM organlarının da milli iradenin temsilcileri olan üyeler tarafından oluşturulduğunu, üyelerin bu organları oluştururken herhangi bir kişi ya da makamdan görüş alma veya danışma zorunluluğu olmadığını kaydeden Arınç, ''Durum böyle iken, Milli Eğitim Komisyonu'nun oluşumunu bahane ederek sayın milletvekillerini mezun oldukları okullara, siyasi görüşlerine ve yasama faaliyetleri içerisinde ortaya koydukları düşüncelere göre ayırıma tabi tutmak Anayasamıza, insan haklarına ve demokratik ilkelere aykırıdır'' dedi. 
     
     ''KİMSE ANAYASA'NIN ÜSTÜNDE DEĞİL'' 

     Hiçkimse ve hiçbir kurumun, Anayasa'nın üstünde olmadığını belirten Arınç, şu görüşleri savundu 
     ''Kişiler ve kurumlar kendi yetki sınırları içerisinde kalarak görevlerini yapmalıdır. TBMM'yi ve sayın milletvekillerini haksız yere itham eden, küçük düşüren, saygısızlık yapan ve toplumsal huzuru tahrip eden davranış içerisine girmemelidir. 
     Ülkemizin birlik, hoşgörü, karşılıklı saygıya her zamankinden daha fazla ihtiyaç duyduğu bir dönemde kamu makamlarını işgal edenler, bu genel kurala uygun davranmalı, hukuk ve saygı sınırlarını aşan, çatışmaları tahrik eden davranışlardan kaçınmalıdır. Aksi davranış içerisine girenler hakkında Anayasa ve kanunların öngördüğü yetkilerin kullanılacağından kimsenin kuşkusu olmamalıdır. 
     Demokratik parlamenter rejimimizin temel kurumu ve milli iradenin temsil makamı olan TBMM'nin Başkanı, onun da ötesinde bir üyesi olarak YÖK Başkanı'nın bu sözlerini ve tavrını, milletimizin özgür iradesini kullanarak oluşturduğu bu yüce makama saygı ve demokrasi kültürü ile bağdaştırmadığımı kamuoyuna saygı ile duyururum.'' 
     





</TEXT>
</DOC>
