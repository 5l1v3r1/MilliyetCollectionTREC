<DOC>
<DOCNO> 137585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur33.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklar Duymasın'daki rolünü reddetmeyi düşünmüş.. 
</HEADLINE>
<TEXT>

     ''Çocuklar Duymasın'' adlı dizide ''Haluk'' karakterini canlandıran Tamer Karadağlı, bu rol teklif edildiğinde reddetmeyi düşündüğünü belirterek, ''İyi ki reddetmemişim, şimdi yatakta ağlıyor olurdum herhalde'' dedi. 
     Dizinin oyuncuları Karadağlı, Özgür Ozan ve Zeyno Günenç ile yapımcısı Birol Güven, Adile Sadullah Mermerci Polis Meslek Yüksekokulu'nda polis adayı öğrencilerle biraraya geldiler. 
     Okul Müdürü Hasan Açar, kendi ailesi dahil herkesin diziyi severek izlediğini belirterek, ''Aynı zamanda eğitici ve öğretici bir dizi. Aile içindeki demokrasiyi gösteriyor'' dedi. 
     Açar, dizinin yapımcılarından bir istekte de bulunarak, dizide AB'ye uyum yasalarına Türk polisinin nasıl uyum gösterdiği, anayasanın gereklerini nasıl iyi bir şekilde hayata geçirdiği gibi konulara da yer verilmesi arzusunu dile getirdi. 
     
     ''ÖNCE İFADE VERDİK'' 
     Polis şapkaları takarak etkinliğe katılan dizi ekibi de, okul öğrencilerinin sorularını yanıtladı. 
     Dizinin yapımcısı Birol Güven, sözlerine bir espriyle başlayarak, ''Bu toplantıya çok daha önce gelecektik. Ama önce polisimizi daha iyi tanımaya çalışık. Hatta bunun için ifade verdik'' dedi. Bu söyleşiye katılma kararını çok önce aldıklarını vurgulayan Güven, ''Savaşa Hayır'' eyleminde gözaltına alındıklarında polisten ''çok iyi, insan haklarına saygılı'' bir muamele gördüklerini söyledi. 
     Güven, Okul Müdürü Açar'ın isteğine yanıt olarak da, ''Polisimiz insan haklarına saygılı olduğu sürece bunu dizimizde dile getirmek de bizim görevimiz'' dedi. 
     ''Çocuklar Duymasın'' dizisinin nasıl ortaya çıktığını da anlatan Güven, ''Benim Türk ailesine dair bir tespitim vardı. Çocukların yönettiği, çocuk-erkil bir aile yapısı var artık. Biz de dizide bunu anlattık'' şeklinde konuştu. 
     Dizinin başarısını ''tesadüfi'' olarak niteleyen Güven, dizinin kitleleri böyle etkileyen bir nitelik kazanmasının kendilerine ağır bir sorumluluk getirdiğini söyledi. 
     Güven, dizinin, Türk toplumunda her zaman rastlanan gerçek hayattan erkek tipi ile ideal kadın tipinin hikayesi olarak da tanımlanabileceğini söyledi. 
     
     ''ROLÜ REDDEDECEKTİM'' 
     Tamer Karadağlı da, gözaltına alındıktan sonra polis okuluna gelmelerinin tamamen tesadüf olduğunu söyleyerek, espriyle ''Sizlere ifade verip, sonra buraya gelmiş değiliz'' dedi. 
     Birol Güven'in kendisine bu rol için teklif getirdiği dönemde çok fazla ''sit-com'' türü dizi yapıldığını söyleyen Karadağlı, şöyle devam etti 
     ''O nedenle bu rolü nezaketen reddedecektim. İyi ki reddetmemişim, şimdi yatakta ağlıyor olurdum herhalde. Bu dizi her bölümüyle bir kartopu gibi büyüdü. Bundan önce oynadığım her diziye 'Türkiye'yi sarsacak' diye başladım, hiçbiri sarsmadı. Ama 'Çocuklar Duymasın' gerçekten sarstı.'' Özgür Ozan da, 17 yıldır tiyatro yaptığını ve ömrünün tiyatroyla geçtiğini belirterek, dizideki ''Selami'' karakteri gibi çocuk sahibi olmayı çok istediğini söyledi. 
     Zeyno Günenç ise, dizinin yapımcısı Güven'in başlangıçta ''çağdaş erkek'' olarak yarattığı ''light erkek'' tipiyle kendisinin de evlenmek isteyeceğini belirtti. 
     Etkinliğin sonunda, Okul Müdürü Hasan Açar, Birol Güven ve Tamer Karadağlı'ya plaket sunarken, etkinliğe katılan tüm ekibe de okulun flamasını armağan etti. 
     





</TEXT>
</DOC>
