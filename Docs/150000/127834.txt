<DOC>
<DOCNO> 127834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sontur14.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışanlar nema planına karşı tepkili... 
</HEADLINE>
<TEXT>

     Hazine’nin, önceki gün akşam saatlerinde Başbakanlığa sevk ettiği, zorunlu tasarrufları tasfiye planı, hükümetin kendi bankalarının içini boşaltan batık banka patronlarına gösterdiği 20 milyar dolarlık cömertliği, çalışanlara göstermeye niyetli olmadığını ortaya koydu. 
     Çalışanların birikimlerini beş yıla yayarak iyece eritmeyi planlayan hükümet, ekonomiyi krize sürükleyen batık bankaların enkazını temizlemek için şimdiye kadar 20 milyar dolar kaynak aktardı. 11 katrilyon olduğu belirtilen tasarruf hesabının iki katından fazla bir miktar, batık bankaları düze çıkarmak için kullanıldı. Bu aktarımla kasası boşalan hükümet, çalışanların kişisel mülkü niteliğindeki birikimlerini ödemek için ise para bulamayınca, eritme’ planını geliştirdi. 
     Ödemeyi beş yıla yaymayı planlayan hükümet, Türkiye şartlarında faiz oranlarının sürekli enflasyonun üstünde seyretmesine rağmen nema ödemelerinde tüketici enflasyonu kadar faiz’ uygulayacağını açıkladı. Böylece nemalandırmada şimdiye kadarki haksızlığın süreceği ortaya çıktı. 
     Hükümetin ödeme planında ana para ödemesini öne alması da başka bir kuşku kaynağı oldu. Çünkü vergi gibi bir takım kamu alacaklarında, ana paranın ödenmesinden sonra faiz kısmı dondurulabiliyor. Çalışanlar, ana para ödemesinin öne alınmasının, hükümetin nemalarla ilgili hile’ planlarından kaynaklandığı görüşünde. 
     
     BİR DEFADA ÖDENSİN 

     Kamu Emekçileri Sendikaları Konfederasyonu KESK Genel Başkanı Sami Evren, Devlet Bakanı Ali Babacan tarafından açıklanan Zorunlu Tasarruf Hesabı'nın tasfiyesine ilişkin planla ilgili olarak, ''Zorunlu tasarruflar, nemaları ile birlikte bir defada ve nakden ödenmelidir'' dedi. 
     KESK Genel Merkezi'nde düzenlediği basın toplantısında, Zorunlu Tasarruf Hesabı'nın tasfiyesine ilişkin planı eleştirerek, ''iktidarın verdiği sözleri tutmadığını'' ileri süren Evren, şunları kaydetti 
     ''Açıklanan plan, aslında ödememe planıdır. Bu çok büyük bir soygundur. Buna izin vermeyeceğiz. Ocak ayı, hükümetin sahte ücret zamları ve nemalarla ilgili tutumunu teşhir etmeye yönelik eylemler ayı olacaktır. 
     Bu kapsamda, 7 Ocak'ta, AK Parti hükümetinin tavrını protesto etmek için Danışma Meclisi üyeleri ile birlikte AK Parti Genel Merkezi'ne, illerde ise AK Parti il başkanlıklarına siyah çelenk koyacağız. Aynı gün kitlesel olarak, nemaların ödenmesi için dilekçelerimizi Hazine Müsteşarlığı'na vereceğiz. Ayrıca, Emek Platformu ile birlikte yüzyılın soygunu olan nemalara karşı daha geniş etkinlikler düzenleyeceğiz.'' Evren, zorunlu tasarruf ve nemaların ödenmesi için 2 ay önce Hazine Müsteşarlığı'na verilen dilekçelere yanıt alamadıklarını da belirterek, ''zorunlu tasarruflar, nemaları ile birlikte bir defada ve nakden ödenmelidir. Bunun için tüm konfederasyonları ve emekçileri mücadeleye çağırıyoruz'' dedi. 
     
     EYLEMLER... 

     Hükümetin hazırladığı Personel Rejimi Yasa Tasarısı'nı da eleştiren Sami Evren, bu yasa tasarısının iş güvencesini ortadan kaldırdığını, sözleşmeli personel çalıştırma ve resen emekliliği gündeme getirdiğine işaret ederek, tasarıyı kabul etmeyeceklerini bildirdi. 
     Evren, memur maaş zamlarını da eleştirerek, ''Hükümet yetkililerinin söylediği gibi değil, zam oranı gerçekte yüzde 5'tir. Bu zam kamu çalışanlarını tatmin etmemiştir. Bu tür etik olmayan açıklamalarla hükümet edemezler'' diye konuştu. 
     Bazı kamu çalışanlarına KESK eylemleri nedeniyle hapis cezaları verildiğine de değinen Evren, ''15 Ocak'ta, ceza ve sürgünlere karşı mahkemelere toplu başvurular yapacağız. Başvuruda 'bu suçu biz de işledik' diyeceğiz'' şeklinde konuştu. 
     
</TEXT>
</DOC>
