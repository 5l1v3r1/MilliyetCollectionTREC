<DOC>
<DOCNO> 106316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/ekonomi/eko10.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Endekste ilk direnç 10,000’lerde 
</HEADLINE>
<TEXT>

Senet bazında izlenen destek bulma çabaları endeksin güçlenme olasılığını artırıyor 
     ZEYNEP CANDAN AKTAŞ 

     Geçen hafta izlenen destek arama ve bulma görünümlerinin ardından 9,500’leri test eden endeks bu haftanın büyük kısmını tekrar desteklerini test etmekle geçirdi. Haftanın son iki günü güçlenen alımlar kapanışın 9,653 puandan gerçekleşmesini sağladı. Bu seviyelerde hacim yine oldukça zayıf görünüyor. 
     Endeksin kısa vadeli göstergeleri aşırı satım bölgelerinden başlayan alım sinyallerini sürdürüyorlar. Uzun vadeli göstergelerde bu hafta yaşanan alımlarla düşüş eğilimlerinde kırılmalar izlenmeye başladı. Bu da endeksin yukarıya hacime ihtiyacı olduğunu gösteriyor. Ancak yine de çok olumsuz bir gelişme olmadıkça endekste yukarıya doğru dirençleri zorlama eğilimi izlenme olasılığı güçlü görünüyor. 
     Bu hafta da 9,000’lere doğru güçlenen alımlar ve 9,600’ün üstünde gerçekleşen kapanış mini bir ikili dip oluşumunun tamamlanmasına neden oldu. Bu ikili dibin formasyon hedefi 10,100’lerde bulunuyor. Dipten kazanılan bu ivmenin yukarıya doğru hacimle desteklenmesi olasılığı önümüzdeki haftalarda 11,000’lere doğru bir atak olasılığını güçlendiriyor. 
     Önümüzdeki hafta endeksin destekleri 9,100 ve 9,000’de, dirençler ise 10,0000 ve 10,300 seviyesinde bulunuyor. 
     2000 yılının Ocak ayından bu yana uzun vadeli düşüş eğilimi devam ediyor. Bu uzun vadeli düşüş içinde yaşanan orta ve uzun vadeli düzeltmelerle 6,800’lere kadar gerileyen endeks, iki yıla yakın bir süredir 15,000’li seviyeleri geçemiyor. En son 2002 Ocak’ta test edilen 15,000’lerden başlayan kısa vadeli düşüş kanalında izlenen 8,500’lerde dip yapma çalışmaları henüz sonuçlanmış görünmüyor. 11,000’li seviyelerdeki kısa vadeli direncin kırılabilmesi halinde hem kısa vadeli alçalan kanaldan çıkışın gerçekleştiğini hem de 8,500’lerde bir dip oluşumunun tamamlandığını söyleyebileceğiz. Bu nedenle 11,000 seviyesi yukarı yönde kırılmadıkça teknik açıdan risk devam ediyor. 
     Bol kazançlı haftalar dileğiyle. 
     



 EKONOMİ 
















</TEXT>
</DOC>
