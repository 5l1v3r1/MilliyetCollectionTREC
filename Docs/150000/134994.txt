<DOC>
<DOCNO> 134994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sondun11.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkanlar yine kara teslim oldu... 
</HEADLINE>
<TEXT>

     Balkanları iki gündür etkisi altına alan soğuk ve yağışlı hava, Bulgaristan'da iki kişinin ölümüne neden oldu. 
     Rodop dağlarındaki Botev tepesinde, bir kayakçı çığ altında kalarak hayatını kaybetti. 24 yaşındaki İliya İliev adlı kayakçının cesedi, dağ kurtarma ekipleri tarafından 5 saat süren çalışma sonucu çığ altından çıkarıldı. Kırcaali kentinde de bir kişi donarak öldü. 
     Yoğun kar yağışı özellikle kuzeydoğu Bulgaristan'da etkili oldu. Silistre bölgesinde hemen hemen tüm yollar trafiğe kapanırken, yüzlerce yerleşim merkeziyle bağlantı kesildi. Dobruca bölgesinde de kar fırtınasının yüksek gerilim hatlarını koparması üzerine, toplam 44 köye elektrik verilemiyor. 
     Bazı bölgelerde kar kalınlığının 1.5 metreye ulaştığını açıklayan meteoroloji yetkilileri, soğuk ve yağışlı havanın yarından itibaren etkisini kaybedeceğini bildirdi. 
     Bu arada, Karadeniz'deki fırtına deniz ulaşımının durmasına neden oldu. Fırtına yüzünden Varna ve Bugaz limanları gemi trafiğine kapandı. 
     





</TEXT>
</DOC>
