<DOC>
<DOCNO> 103341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sondun17.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askeri Orta Asya'da uzun süre kalacak... 
</HEADLINE>
<TEXT>

     Orta Asya'da konuşlandırılan ABD askerlerinin, burada uzun süre kalacağı bildirildi. 
     ABD Merkez Komutanı General Tommy Franks, uluslararası terör mücadelesi koalisyon güçlerinin Kırgızistan'da kalma süresinin, Afganistan'daki operasyonların tamamlanmasına bağlı olduğunu söyledi. 
     Franks, bugün Bişkek'te Kırgızistan Devlet Başkanı Askar Akayev'le görüşmesinin ardından basına yaptığı açıklamada, uluslararası koalisyon güçlerine bağlı askerlerin Kırgızistan'da kalma süresinin, Afganistan'daki durumun tamamen normalleşmesine bağlı olduğunu belirtti. 
     Daha önce ABD, Afganistan'da uzun süre kalacağını açıklamıştı. Kırgızistan'ın başkenti Bişkek Manas havalimanında, başta ABD olmak üzere 14 ülkeden yaklaşık 4 bin asker konuşlandırılmış bulunuyor. 
     General Franks, Kırgızistan'da bir hafta kaldıktan sonra Özbekistan, Tacikistan, Türkmenistan ve Afganistan'ı da ziyaret edecek. 
     Öte yandan Kırgız basını, ABD'nin bu yıl Kırgızistan silahlı kuvvetlerine 3 milyon dolarlık askeri malzeme vereceğini bildirirken, son bir yıl içinde verilen askeri yardımın 139 milyon doları bulduğunu yazdı. 
     





</TEXT>
</DOC>
