<DOC>
<DOCNO> 125598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sondun11.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı ''Türkiye, Avrupa ile Ortadoğu köprüsü'' 
</HEADLINE>
<TEXT>

     Almanya Başbakanı Gerhard Schröder, ''Türkiye'nin AB üyeliğinin gerekli olduğunu'', çünkü Türkiye'nin, Avrupa ile Ortadoğu arasında köprü olabileceğini bildirdi. 
     Parlamentoda konuşan Schröder, Türkiye'nin AB üyeliğine değinirken, ''Tarihten kazanılan deneyim ve 21. yüzyıl gerçeği göz önüne alınacak olursa Türkiye'nin Avrupa'da yerini alması tamamen mümkündür'' dedi. 
     ''Türkiye, kıta Avrupası ile Akdeniz havzasının doğusu arasında önemli bir köprü, hatta en önemli köprü olabilir'' diyen Alman Başbakanı, ''Türkiye'nin AB üyeliği tartışmalarını kültürel çatışmaya çevirmek isteyenlerin, Müslümanların kültürümüz ve toplumumuzla bütünleşemeyeceğini'' iddia ettiklerini, oysa bunun ''yanlış ve tehlikeli'' bir yaklaşım olduğunu belirtti. Schröder, ''Çünkü Müslümanlar, Avrupa toplumlarının zaten birer parçası haline gelmişlerdir'' dedi. 
     





</TEXT>
</DOC>
