<DOC>
<DOCNO> 145469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun25.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Essahaf ''Ümmü Kasr'ın denetimi ittifakta değil'' 
</HEADLINE>
<TEXT>

     Irak Enformasyon Bakanı Muhammed Essahaf, güneydeki küçük liman kenti Ümmü Kasr'ın denetiminin ABD ve İngiliz birliklerine geçmediğini söyledi. 
     Bağdat'ta basın toplantısı düzenleyen Essahaf, ittifak güçlerinin Ümmü Kasr'da sadece bir rıhtımı ele geçirebildiklerini, kentin düşmediğini iddia etti. 
     Necef kentinin güneyinde uçak düşürdüklerini söyleyen Essahaf, daha sonra bunu düzeltti ve modelini belirtmediği bir helikopteri düşürdüklerini söyledi. 
     Essahaf, Saddam'ın Fedaileri'nin düşürdüğü helikopterin pilotunu aradıklarını belirtti. 
     Nasıriye'de bombardımanlarda 200'den fazla evin yıkıldığını kaydeden Iraklı bakana göre, bombardımanlarda 500'den fazla kişi yaralandı. 
     İttifak birliklerini misket bombası kullanmakla suçlayan Essahaf, misket bombalarından kuzeydeki Diala ve orta kesimlerdeki Babilon'da 13 sivilin öldüğünü, 37 sivilin yaralandığını kaydetti. 
     Bakan, Diala'da ''Predator'' adı verilen pilotsuz üç küçük uçak düşürdüklerini de belirtti ve ''Bunları yakında basına göstereceğiz'' dedi. 
     




</TEXT>
</DOC>
