<DOC>
<DOCNO> 149216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/ekonomi/eko06.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet özerkliğe dokunursa deklarasyon yayımlayacaklar 
</HEADLINE>
<TEXT>

Özerk kurullar, özerkliklerini ortadan kaldıran bir gece yarısı operasyonu olursa, ortak deklarasyonla tepki gösterecekler 
     SEÇKİN ÜREY Ankara 

     Hükümet üst kurallara yönelik düzenlemeler yapmaya hazırlanırken, üst kurullar da kendi aralarında durum değerlendirmesi yapıyor. Edinilen bilgilere göre, üst kurullar özerkliklerini ortadan kaldıran bir düzenlemeye gidilmesi halinde ortak deklarasyonla tepkilerini gösterecekler. 
     Üst kurullara yönelik yapılacak düzenlemeler Kamu Yönetim Reformu'ndan çıkartıldı. Bu konuda ayrı bir çerçeve kanun çıkartılması kararlaştırıldı. Kurullar da hükümetin ne yapmak istediğini çözmek için kendi imkanları ile tasarı topluyorlar. Bu nedenle dün Başbakan Yardımcısı Abdüllatif Şener'le kurullar arasında yapılan toplantıdan önce başkanlar önce kendileri biraraya geldi. Birbirlerini ele geçirdikleri taslaklar hakkında bilgilendirdi. Başbakanlık'tan, DPT'den ve Maliye Bakanlığı'ndan edinilen ve hatta aynı kurumlardan gelen birbirinden farklı taslaklar olduğu anlaşıldı. 
     
     Birçok taslak var 
     Kurul başkanlarının hem bu 'taslak enflasyonu' hemde kendileri ile ilgili olmasına karşın çalışmaların tamamen kendileri dışında sürdürülmesinden rahatsız oldukları öğrenildi. Bir gece yarısı operasyonu ile özerk yapının ortadan kaldırılması veya bütün yönetimlerin değiştirilmesinden endişeliler. Böyle bir durumda 'ortak bir deklarasyonla' tepkilerini dile getirecekler. 
     
     Laflara takılmayın 
     Başkanlar daha sonra Bakan Şener ile toplandı. Toplantıya EPDK, BDDK, SPK, Rekabet Kurulu, Kamu İhale Kurulu başkanları ve DPT Müsteşarı Ahmet Tıktık katıldı. Toplantı öncesinde bir açıklama yapan Şener, "Yapılacak düzenlemelerde, kurulların bağımsızlıklarına vurgu yapılacak. Taslaklardaki laflara takılmayın" dedi. Şeker ve Tütün kurulları Acil Eylem Planı kapsamında görevli olmadıkları için davet edilmediler. Dünkü toplantının da asıl gündeminin kurulların yapısı sorunu değil, acil eylem planı ile ilgili konular olduğu belirtildi. 
     
'Gökkafes'i bir de ben göreyim...'      Kurul başkanlarının ikinci toplantısının İstanbul'da SPK'nın Gökkafes'teki ofisinde yapılacak olması esprili yorumlara neden oldu. 
     Bazı kurul başkanları "SPK'nın Gökkafes'teki ofisleri kamuoyunda çok tepki topluyor. Orada toplanmamız doğru olur mu " sorusunu yöneltti. Bunun üzerine Şener'in "Orayı bir de ben göreyim" diye esprili bir yanıt verdiği öğrenildi. 
     


SİYASET 























</TEXT>
</DOC>
