<DOC>
<DOCNO> 146067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/dunya/adun.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Şam’a sert çıktı 
</HEADLINE>
<TEXT>

Suriye sınırından Irak’a askeri malzeme transfer edildiğini saptayan Pentagon, Şam’ın bu transfere derhal son vermemesi halinde "savaşın tarafı" sayılacağını bildirdi... 
     YASEMİN ÇONGAR Washington 

     Bush yönetimi, Saddam Hüseyin’e bağlı birlikler için Irak’a sınırdan askeri malzeme transfer eden Suriye’yi sert biçimde uyardı ve bu transferin derhal durmaması halinde, Şam yönetimini "savaşın tarafı" sayacağını ilan etti. Washington, İran yönetimine de Irak’a asker göndermemesi çağrısı yaptı ve Irak’taki İran askeri personelinin, koalisyon güçlerince hedef alınabileceğini bildirdi. 
     
     Sevkiyatı düşmanlık eylemi sayıyoruz’ 
     ABD Savunma Bakanı Donald Rumsfeld tarafından yapılan bu uyarılar, Suriye’nin savaşın içine çekilmesi tehlikesini doğurabilecek kadar "kritik" bir nitelik taşıyor. Rumsfeld, bir dizi askeri malzemenin, Irak birliklerine verilmek üzere Suriye-Irak sınırından geçirildiğinin saptandığını söyledi. Silah trafiğinin "devlet eliyle yapılıp yapılmadığı" konusunda, "Bu bir istihbarat meselesi" diyerek net bilgi vermekten kaçınan Rumsfeld, "Bu silah sevkiyatını bir düşmanlık eylemi sayıyoruz ve Suriye hükümetini bu sevkiyattan sorumlu tutacağız" dedi. 
     Rumsfeld, Suriye’nin kendi sınırını denetlediğini vurgulayarak, "Suriye’den Irak’a askeri malzeme ya da personel geçtiği sürece, bunun durumumuzu zorlaştırdığına hiç kuşku yoktur. Bu sevkiyat, koalisyon güçlerinin hayatını doğrudan doğruya tehdit etmektedir" diye konuştu. Suriye Dışişleri Bakanlığı Sözcüsü Butheyni Şaban ise, Rumsfeld’in açıklamasını "asılsız ve sorumsuzca" şeklinde nitelendirdi. 
     


DÜNYA 














</TEXT>
</DOC>
