<DOC>
<DOCNO> 108138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sontur14.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara'daki fayların peşinde... 
</HEADLINE>
<TEXT>

     Fransız deprem araştırma gemisi ''L'Atalante'', Marmara Denizi'nde tarihsel depremlerin yeri ve neden oldukları kırıkları araştırmak üzere Türkiye'ye geldi. 
     Karaköy Rıhtımı'nda demirleyen gemide, araştırma hakkında bilgi vermek amacıyla düzenlenen basın toplantısında konuşan Türkiye Bilimsel ve Teknik Araştırma Kurumu TÜBİTAK Marmara Araştırma Merkezi MAM Başkanı Prof. Dr. Naci Görür, 1999'da meydana gelen depremlerden sonra başta Fransızlar olmak üzere İtalyanlar, Amerikalılar ve Japonlar ile yakın işbirliği yaparak Marmara Bölgesi'nin deprem tehlikesinin boyutlarını göz önüne sermeye çalıştıklarını söyledi. 
     Prof. Dr. Görür, L'Atalante ile birlikte 4 Fransız ve 2 İtalyan gemisinin Marmara Denizi'nde yaptığı araştırmaların bedelinin milyonlarca doları bulduğunu ifade ederek, Türkiye Cumhuriyeti Devleti'nin bu araştırmalara sadece 42 bin 500 dolarlık bir katkı yaptığını belirtti. 
     
     TARİHSEL DEPREMLERİ ARAŞTIRACAK 

     Daha önce gelen Fransız gemileriyle Marmara Denizi'nin atlasının çıkartıldığını, ayrıca fayın 3 boyutlu görünümünün elde edildiğini anlatan Görür, şöyle devam etti 
     ''Özellikle Urania ve Le Suroit'in çalışmaları sonucunda 1912'de karada olan 7.4 büyüklüğündeki depremin, Marmara Denizi'ndeki uzantısı bulunup yaşlandırıldı. Bu kırığın Marmara Denizi'nde ne kadar devam ettiğini araştırmak son derece önemli. Özellikle Marmara'daki deprem tehlikesini belirlemek açısından önemli. Bugüne kadar yapılan çalışmalarda en tehlikeli fayın Tekirdağ çukuru ile orta Marmara kırığı arasında olan ve uzunluğu yaklaşık 110 kilometreyi bulan fay olduğunu söyledik. Yapılan bilimsel araştırmalar da bunu teyit etti. 
     1912 depremi eğer Marmara Denizi'nin içinde daha fazla doğuya 
     gidiyorsa bu demektir ki bizim tehlikeli gördüğümüz 110 kilometre uzunluğundaki fay 1912'de kırılmış. Dolayısıyla bir miktar enerjisini boşaltmış. Bu da deprem riskini küçültebilecektir. Bu hipotezi test etmek ve bazı araştırmalar yapmak üzere bu gemiyi programladık. Bu geminin yapacağı araştırma, özellikle tarihsel depremlerin yerini ve onların neden olduğu kırıkları ve bu kırıkların özellikleri saptamak olacaktır.'' 
     
     ''MÜJDELİ HABER VERME DURUMU'' 

     Prof. Dr. Naci Görür, 18. yüzyılda Marmara'da bir seri depremin meydana geldiğini hatırlatarak, bu depremlerin Marmara Denizi içindeki fayı kırıp kırmadığını araştıracaklarını kaydetti. 
     Marmara'da 1912'de meydana gelen depremde 110 kilometrelik fayın kırılmış olması durumunda önemli bir enerjinin boşalmış olması gerektiğini dile getiren Görür, ''O zaman çıkıp İstanbul halkına müjdeli bir haber verme durumumuz olur. Çıkar deriz ki şu gün itibariyle beklediğimiz depremin büyüklüğü, yeni bulgular sonucunda şu kadar değil de daha küçük olur'' diye konuştu. 
     Gemi hakkında da bilgi veren Prof. Dr. Görür, L'Atalante'nin insansız denizaltıya sahip olduğunu ve yüzeyden 6 bin metre derinliğe kadar dalabildiğini vurgulayarak, bu sayede deniz dibinden kolaylıkla numune alınacağını, ayrıca fayın resminin ve video görüntülerinin çekilebileceğini bildirdi. 
     Prof. Dr. Görür, araştırma gemisinde 12'si Türk olmak üzere toplam 24 uzmanın bulunduğunu belirterek, çalışmaların 17 Ekim'de sona ereceğini ve sonuçlarının 5-6 ay sonra açıklanacağını bildirdi. 
     
     ''BÜYÜK BİR DEPREM BEKLİYORUZ'' 

     Gemide bulunan Fransız ekibin başkanı ve Paris Üniversitesi Öğretim Üyesi Prof. Dr. Rolando Armijo da, 1939 yılında Erzincan'da başlayan ve batıya doğru göç eden bir deprem silsilesinin bulunduğunu kaydederek, şunları söyledi 
     ''1999 yılında buna iki yeni halka daha eklendi. Marmara Denizi'nde sismik boşluk halinde deprem beklentisi ortaya çıktı. Bu da demektir ki, Marmara Denizi'ndeki 110 kilometrelik fayın üzerinde büyük bir deprem bekliyoruz, ama ne zaman olacağını bilmiyoruz. Biz artık 'Marmara Denizi'nde deprem olacağı' lafından vazgeçtik. 
     Yaptığımız ileri aşamadaki çalışmalar sonucu, parmağımızla depremin hangi fay üzerinde ve nerede olacağını gösteriyoruz. Amacımız da bunu net hale getirmek.'' Prof. Dr. Görür ve Prof. Dr. Armijo, daha sonra basın mensuplarına gemiyi gezdirdi. 
     
</TEXT>
</DOC>
