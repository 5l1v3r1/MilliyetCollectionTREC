<DOC>
<DOCNO> 118486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo25.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın Japon hayranı, 3 karşılaşma için 3 bin dolar harcadı 
</HEADLINE>
<TEXT>

     Galatasaray'ın Japon taraftarı Rumiko Goto, sarı-kırmızılı kulübün son yaptığı 3 karşılaşmayı izlemek uğruna 3 bin dolar harcadı. 
     Tokyo'da yaşayan bayan Rumiko Goto, Galatasaraylı futbolcuları tanımak ve birlikte olabilmek için önce İstanbul'a geldi. Fenerbahçe, Adanaspor maçlarını izledikten sonra Barcelona karşılaşmasını izlemek için de İspanya'ya gelen Goto, ''Yıllar önce Türkiye'de yaşarken sporla fazla ilgilenmezdim. Ancak Türk Milli Futbol Takımı, Japonya'da yaptığı maçlarda büyük hayranlık kazandı. Ben de o maçlarda izlediğim Ergün ve Hasan'ı çok sevdim. Bu nedenle tatilimi Türkiye'de geçirmek için İstanbul'a geldim'' diye konuştu. 
     Adana Havalimanı'nın kapalı olması nedeniyle bu kente otobüsle gitmek zorunda kaldığını anlatan Goto, ''Bu 3 karşılaşmayı izlemek için 3 bin dolar para harcadım. Ancak çok mutlu oldum'' dedi. 
     Rumiko Goto, Süper Lig maçlarını çok istemesine rağmen televizyondan seyredemediğini, ancak karşılaşmaları internet aracılığıyla radyodan dinlediğini bildirdi. 
     
     ''HASAN'IN ERKEK HAYRANLARI VAR'' 
     Beşiktaşlı İlhan Mansız'ın büyük bir taraftar kitlesinin bulunduğunu belirten Rumiko Goto, ancak bu taraftarların hepsinin bayan olduğunu kaydetti. 
     Goto, Japonya'da Hasan'ın da çok sevildiğini belirtirken, ''Ancak Hasan'ın bayan hayranlarının yanı sıra erkek hayranları da var. Japon erkek futbolseverler, güzel oyunu nedeniyle Hasan'ı çok beğeniyorlar'' diye konuştu. 
     





</TEXT>
</DOC>
