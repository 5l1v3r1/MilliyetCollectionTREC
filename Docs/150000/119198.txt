<DOC>
<DOCNO> 119198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/spor/spo04.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’da 6 hesabı 
</HEADLINE>
<TEXT>

Süper Lig’de son 5 maçını da kazanan Bordo-Mavililer altıncı galibiyet için pusuya yattılar 
     Ciddi oynayacağız’ 
     KARADENİZ ekibi, beş maçlık galibiyet serisini Galatasaray karşısında da sürdürmenin planlarını yapıyor. İstanbul’a gelen Trabzonspor kafilesinde futbolcular ve teknik heyet iddialı açıklamalar yaptı. Teknik direktör Samet Aybaba, "Beş hafta üst üste kazandığımızı unuttuk. Bizim için 3 puanlık bir maç. Disiplinli oynayacağız, ciddi oynayacağız, kazandıkça da önümüze bakacağız" dedi. 
     
     Golcüler iddialı 
     ATTIĞI gollerle takımının başarısında büyük pay sahibi olan Fatih Tekke ise, başarılı grafiklerini sürdürmek istediklerinin altını çizdi ve "Zor bir maç. İnşallah 3 puanı biz alırız" diye konuştu. Kaptan Gökdeniz de, "İstanbul’a kazanmak için geldik. Taraftarlara iyi bir maç izlettirmek istiyoruz" ifadelerini kullandı. Atatürk Havalimanı’nda bir grup taraftar kafileye sevgi gösterilerinde bulundu. 
     
     Baskın planı 
     SAMET Aybaba, Galatasaray’ı presle hataya zorlayıp, gole ulaşmayı hedefliyor. Özellikle Fatih, Mehmet Yılmaz, Hüseyin, Ali Şen, Gökdeniz ve Aurelio’dan rakiplerine baskı yapmalarını isteyen Trabzonspor’un hocası, "Galatasaray’ın savunmada çok hata yaptığını unutmayalım ve doğacak her boşluğu değerlendirelim" talimatını verdi. 
     
     İlk aday Önal 
     BORDO - Mavili kulüpte 15 Aralık’taki olağan genel kurul öncesinde, eski asbaşkanlarından İskender Önal başkanlığa adaylığını açıkladı. Önal, "Camiadan gelen yoğun baskı sonucunda daha fazla tahribata ve kırgınlığa meydan vermemek, özlenen takım ve kulüp performansına ulaşmak, kulübü çağdaş kulüp anlayışıyla yönetmek üzere aday olduğumu açıklıyorum" ifadelerini kullandı. 
     



 SPOR 




























</TEXT>
</DOC>
