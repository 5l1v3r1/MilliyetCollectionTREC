<DOC>
<DOCNO> 119599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sontur26.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan uçağı kaçırıp yüksek binalara çarpmak istemiş... 
</HEADLINE>
<TEXT>

     İsrail'in El Al Havayolları'na ait Tel Aviv-İstanbul seferini yapan uçağı kaçırma girişiminde bulunan Tawfıq Fukra'nın, emniyetteki sorgusunda, ''uçağı Tel Aviv'deki yüksek binalara çarpmayı amaçladığını, ancak cesaret edemediği için eylemi gerçekleştiremediğini söylediği'' bildirildi. 
     İstanbul Emniyet Müdürlüğü Basın Protokol ve Halkla İlişkiler Şube Müdürlüğü'nden yapılan yazılı açıklamada, uçağı kaçırma girişiminde bulunan Filistin kökenli, İsrail pasaportu ile seyahat eden ve İsrail vatandaşı olan eylemcinin, Terörle Mücadele Şube Müdürlüğü'ne teslim edildiği hatırlatıldı. 
     Gözaltına alınan eylemcinin, yapılan ön sorgulamasında, İsrail'de üniversite öğrencisi olduğunu, daha önce Türkiye'ye hiç gelmediğini, Türkiye'de kimseyi tanımadığını belirttiği kaydedilen açıklamada, şöyle denildi 
     ''Bilet ücreti daha ucuz olduğu için İstanbul seferini yapan uçağı tercih ederek gidiş dönüş biletini aldığını, uçak kaçırma eylemini İsrail'in 1984'ten beri Filistin'de zulüm uyguladığı gerekçesiyle bu durumu protesto etmek amacıyla gerçekleştirmek istediğini, bu eylem akabinde basın yoluyla sesini dünyaya duyurmayı amaçladığını, herhangi bir örgütle ilişkisinin bulunmadığını, ABD'ye yapılan 11 Eylül saldırısından esinlenerek eylemi tek başına yapmayı planladığını, bu amaçla internet sitelerinden uçağın nasıl sürüleceğine dair bilgiler topladığını, asıl amacının uçağın Tel Aviv Havalimanı'ndan kalktıktan sonra kokpite girip, Tel Aviv'de bulunan yüksek binalara çarpmak olduğunu, ancak cesaret edemediğinden eylemi gerçekleştiremediğini, uçak İstanbul hava sahasına geldiğinde pilot kabinine yöneldiğini ve yaklaştığı sırada hostes tarafından ikaz edilmesi üzerine daha önceden pantolon kemerine saklayarak uçağa soktuğu çakı bıçağı ile hostesi tehdit ettiğini ve pilot kabinini açmasını istediğini, hostesin bağırması üzerine pilot kabinini zorlayarak açmaya çalıştığını, ancak bu sırada çok sayıda kişinin üzerine atladığını beyan etmiştir.'' 
     





</TEXT>
</DOC>
