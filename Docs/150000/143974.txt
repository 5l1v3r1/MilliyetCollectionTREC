<DOC>
<DOCNO> 143974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sonspo05.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... İbrahim Kutluay Kazanmamız gereken bir maçtı... 
</HEADLINE>
<TEXT>

     Basketbolda Erkekler Avrupa Ligi 2. tur E Grubu'ndaki 3. maçında, Ülkerspor'u 78-74 yenen Yunan ekibi Panathinaikos'da, Türk oyuncu İbrahim Kutluay, kazanmaları gereken bir maçı kazandıklarını söyledi. 
     Ülkespor'un kamp yaptığı otelde maç sonrasında bir değerlendirme yapan İbrahim Kutluay, ''Kazanmamız bizim için iyi oldu. Kendi sahamızda kazanmamız gerekiyordu. Eğer final-four'a gitmek istiyorsak, bu sistemde kendi sahanda maç kaybetmemen gerekli. Kaybedersen pek şansın kalmıyor. O bakımdan bu maçı kazanmamız gerekliydi. Ülkerspor'un da her koşulda kazanması gerekiyordu. Fakat gülen taraf biz olduk'' diye konuştu. 
     Dün geceki maçın zor geçtiğini ve dönem dönem kendilerinin iyi oynadığını, dönem dönem ise Ülkerspor'un iyi oynadığını ifade eden İbrahim, sözlerini şöyle sürdürdü 
     ''Savunmada iyi oynadığımız dönemde kolay sayılar bulduk. Hücumda organize olamadığımız zamanlarda ise Ülkerspor farkı açtı. Ama neticede oyun sonunda Avrupa tecrübesi daha fazla olduğu için iyi oynayıp biz kazandık. İstediğimiz sonucu aldık. Bizim final-four şansımız sürüyor. Grupta en şanslı takımlardan bir taneyisiz. Haftaya İtalya deplasmanında Skipper Bologna'yı yendiğimiz taktirde Final Four'a giden takım biz oluruz. O bakımdan kendi sahamızdaki maçları kazanıp, deplasmanda da kalan 2 maçımızdan 1'ini kazanırsak, Final Four'a gideriz diye düşünüyorum. Dün akşamki maçın ardından Ülkerspor'un şansı kalmadı.'' İbrahim Kutulay, ''Bir Türk takımına karşı oynamak nasıl bir duygu '' biçimindeki soruya, ''Ben, 2 yıldır yurtdışındayım. İlk kez bir Türk takımına karşı oynuyorum. Tabii ki entresan bir duygu. Kendi arkadaşlarına karşı oynamak çok kolay olmuyor. Ama neticede ben profesyonel bir oyuncuyum. Elimden geldiğince sahada iyi mücadele etmeye çalıştım. Kendi takımımın kazanması için elimden gelen herşeyi yapmaya çalıştım. Dün akşam çok iyi oynadığım söylenemez. Ama sonuçta kazandığımız için mutluyum'' dedi. 
     





</TEXT>
</DOC>
