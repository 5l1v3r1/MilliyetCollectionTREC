<DOC>
<DOCNO> 146624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur12.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet sözcüsü açıklama yaparken protesto eylemi... 
</HEADLINE>
<TEXT>

     Başbakanlık, ilginç bir protesto gösterisine daha sahne oldu. Yanında bir bayan ve kucağında yaklaşık 2 yaşında bir çocuk bulunan Ebil Göktaş 33 adlı vatandaş, bağırarak, Bakanlar Kurulu toplantısına ilişkin açıklama yapan Hükümet Sözcüsü Cemil Çiçek'in sözlerini kesti. 
     Bakanlar Kurulu toplantısının ardından Başbakanlık girişindeki merdivenlerin önüne gelerek basın mensuplarına açıklamada bulunmaya başlayan Hükümet Sözcüsü ve Adalet Bakanı Cemil Çiçek'in konuşması, kucağındaki çocuğu havaya kaldıran Ebil Göktaş'ın, ''Sayın Bakanım, ben bir çocuk hediye etmek istiyorum'' sözleriyle kesildi. 
     Çiçek, bu sırada ne olduğunu anlayabilmek için sesin geldiği yöne dönerek açıklamasına ara verdi. Bu sırada güvenlik güçleri de Göktaş'a müdahale ederek, ağzını kapatıp devlet bakanlıklarının bulunduğu tarafa götürdüler. Gözaltına alınan Göktaş polis merkezine götürülürken, Hükümet Sözcüsü Çiçek, protestocu şahsın etkisiz hale getirilmesinin ardından açıklamasına devam etti. 
     Bu arada, olayı görüntülemek isteyen basın mensupları ile bunu engellemek isteyen Başbakanlık korumaları arasında da arbede yaşandı. Bazı korumaların, protestocu kişiyi bırakıp gazetecileri engellemeye kalkışmaları tepkiyle karşılandı. 
     





</TEXT>
</DOC>
