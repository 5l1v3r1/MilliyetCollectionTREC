<DOC>
<DOCNO> 125467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo38.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Trabzonspor maçı hazırlıkları sürüyor 
</HEADLINE>
<TEXT>

     Fenerbahçe, Trabzonspor ile yapacağı lig maçının hazırlıklarını, bu akşam yaptığı antrenmanla sürdürdü. 
     Teknik sorumlu Oğuz Çetin yönetiminde, Samandıra Tesisleri'nde gerçekleştirilen antrenmanda, sarı-lacivertli futbolcuların son derece neşeli oldukları gözlendi. Antrenman boyunca birbirleriyle şakalaşan futbolcular, neşe ve kahkahalarıyla çalışmayı renklendirdi. 
     Koşuyla başlayan antrenman, futbolcuların eltopu oynamasıyla devam etti. Sarı-lacivertliler çift kale maçla antrenmanı tamamladı. 
     Almanya'dan dün dönen Stevic, bugün takımla birlikte çalışırken, sakatlıkları süren Serhat ve İsmail takımdan ayrı koşu yaptı. Antrenmana sakatlıkları bulunan Rüştü, Rapaic, Mirkovic ve Yusuf ile yurtdışında bulunan Arjantinli futbolcu Ortega katılmadı. 
     Sarı-lacivertliler, Trabzonspor maçı hazırlıklarını yarın akşam yapacağı antrenmanla sürdürecek. 
     





</TEXT>
</DOC>
