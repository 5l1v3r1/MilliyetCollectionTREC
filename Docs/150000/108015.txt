<DOC>
<DOCNO> 108015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/spor/spo01.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL'DA Pabuç Pahalı 
</HEADLINE>
<TEXT>

Siyah - Beyazlı kulüpte Göztepe karşılaşmasına vidalı yerine kauçuk kramponla çıkan oyunculara ceza kapıda 
     Lucescu öfkeli 
     BEŞİKTAŞ Teknik Direktörü Mircea Lucescu, Göztepe maçına bazı futbolcuların farklı kramponla çıkması üzerine küplere bindi. Karşılaşma bitiminde soyunma odasında fırtına estiren Rumen hoca, daha önce de uyardığı Tümer, Ahmet Dursun ve Tolga’yı sert bir şekilde azarladı. Lucescu, "Tecrübelisiniz, ancak amatörce hareket ediyorsunuz. Lastik krampon yüzünden bir gol yedik, bir gol kaçırdık" dedi. 
     
     Tümer tehlikede 
     SEZON başından bu yana her toplantıda kramponlar konusunda oyuncularının dikkatini çektiğini vurgulayan tecrübeli teknik adam, "Herkes ayağını denk alsın" diye konuştu. Lucescu’nun, uyarısını dikkate almayan Tümer’i kızağa çekeceği ileri sürülürken, yönetimin plastik kramponda ısrar eden futbolculara ceza vermesi gündeme geldi. Yönetim, Lucescu’dan gelecek rapora göre cezayı işleme alacak. 
     
     Tazminat korkusu 
     SİYAH-BEYAZLI kulüpte yeni bir tartışma başlatan vidasız kramponların kullanım nedeni de ortaya çıktı. Futbolcuların kulübün resmi sponsoru Puma dışındaki şirketlerle anlaşma yaptığı, ancak vidalıları henüz alamadıkları için İzmir’e kauçuk kramponlarla gittikleri öğrenildi. Özel sözleşmedeki tazminat maddesi nedeniyle tüm uyarılara rağmen oyuncular maça lastik kramponlarla çıktı. 
     
Savunma zamanıSergen, panik yapılmamasını istedi, Pancu "Ben egoist değilim" dedi, Pascal Nouma da daha fazla süre istedi 
     İZMİR’DE puan kaybederek, üç haftalık seriye son veren Beşiktaş’ta yıldızlar savunmaya geçti. Sergen, "Yüzde 40 kapasite ile oynuyorum. Paniğe gerek yok, iyi olacağız" diye konuştu. Tecrübeli oyuncu, iddialı konuşarak, "Yeter ki 90 dakika oynayayım, mutlaka gol atarım. Diyarbakır karşısında sonradan oyuna girdim, yine de bir gol attım, bir tane de kaçırdım. Göztepe’ye de attım. İşte ben buyum" dedi. 
     LUCESCU’NUN egoistlikle suçladığı vatandaşı Pancu, "Müsaittim. Kaleyi düşündüm, kötü vurdum. Pas da verebilirdim. Ancak art niyetim yok. Bu tür pozisyonlarda ben de pas alamadım" ifadelerini kullandı. Nouma da, daha fazla süre isteyip, "Eksiğim var, ancak en azından bir devre oynarsam çok daha faydalı olurum. Perşembe günü cezam nedeniyle kendim tribünde, yüreğim sahada olacak" yorumunu yaptı. 
     
Luce’den sıkıyönetim      SİYAH-BEYAZLI ekibin teknik patronu, UEFA Kupası’ndaki Sarajevo karşılaşması için olağanüstü hal ilan etti. Göztepe maçının ardından takıma izin vermeyen Lucescu, dünden itibaren oyuncularının beynini yıkamaya başladı. Beşiktaş, bugün Ümraniye’de kampa girecek. Perşembe günü cezalı olan Nouma ve Tümer forma giyemeyecek. 
     
Uçakta telefon krizi      İZMİR dönüşü sırasında havalanmak üzere pist başına gelen uçakta cep telefonu çalması üzerine pilotlar durdu. Unutkanlığının kurbanı olan Alt Yapı Sorumlusu Serpil Hamdi Tüzün’ün telefonu hemen kapatıldı. Bu sırada uçakta sorun olduğunu düşünen Amaral inmek için kapıya hareketlendi. Sambacı, durum açıklanınca yerine oturdu. 
     
     Beşiktaş Günlüğü 
     Eşlerden moral 
     UEFA Kupası’na kilitlenen Beşiktaş’ta oyuncuların motive edilmesi için eşlerden yardım istenecek. Sarajevo maçından bir gün önce tesislere gidecek olan eşler, toplu halde son idmanı izleyecekler. 
     
     Eren zehirlendi 
     TOLGA’NIN yokluğunda Lucescu’nun savunmada görev vermesi beklenen Ali Eren gıda zehirlenmesi geçirdi. Doktor Ayhan Optur, Ali Eren’in kontrol amacıyla geceyi hastanede geçireceğini belirtip, "Ancak çok önemli bir sorunu yok" dedi. 
     
     Sakatlıklar can sıktı 
     GÖZTEPE maçında sakatlanan Tümer ile Tolga’nın dün MR’ı çekildi. Sağ diz iç yan bağlarında küçük bir yırtık tespit edilen Tümer’in 3 hafta, aynı bölümde ezilme görülen Tolga’nın da 10 gün sahalardan uzak kalacağı açıklandı. 
     
     Eğitim sezonu 
     BEŞİKTAŞ Koleji, yeni eğitim ve öğretim yılına törenle başladı. Törene Başkan Serdar Bilgili, yöneticiler, Sinan Engin ve Divan Kurulu Başkanı Şeref Nasır da katıldı. Bilgili, "Yuvamızdan yetişecek Atatürkçü ve laik gençler ülkemize ve Beşiktaş’a yararlı birer fert olacaklardır" dedi. 
     



 SPOR 

























</TEXT>
</DOC>
