<DOC>
<DOCNO> 125448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo19.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınspor, maddi kaynak arayışında... 
</HEADLINE>
<TEXT>

     İkinci Futbol Ligi B Kategorisi A Grubu takımlarından Aydınspor'da yönetim, maddi kaynak arayışına girerken, teknik direktör Göksel Özdemir, ''Yapılacak 3 takviyeyle şampiyon olabiliriz'' dedi. 
     Ligin ilk yarısını lider Karşıyaka ile arasındaki 3 puan farkla kapatan Aydınspor'a, ocak ayında yapılması düşünülen takviyeler, maddi olanaksızlıklar yüzünden şimdilik askıya alındı. 
     Kulüp başkanı Tansel Önder'in takıma yapılacak takviyeler konusunda maddi kaynak arayışı içinde olduğu öğrenilirken, kaynak arayışlarının olumsuz çıkması durumunda aynı kadroyla lige devam edileceği öğrenildi. 
     Öte yandan teknik direktör Göksel Özdemir, kadrolarında çok sayıda yetenekli oyuncu bulunmasına karşın yapılacak 3 takviyenin güçlerine güç katacağını söyledi. 
     Özdemir, şöyle konuştu 
     ''Orta saha ve savunmamıza yapılacak 3 takviyeyle şampiyon olabiliriz. Alınacak oyuncuların maliyeti de önemli. Yöneticilerimiz bu konuda ellerinden gelen çabayı gösteriyor. Aydınspor Kulübü'nün bütçesine uyacak futbolcu bulunursa takviye yapılabilir. Olmazsa aynı kadroyla yola devam ederiz.'' Özdemir, başkan Önder ile 1-2 gün içinde görüşüp kendisine, yapılabilecek takviyeler konusunda rapor sunacağını bildirdi. 
     Öte yandan Aydınspor'da sezon başından bu yana forma giyme şansı bulamayan Serdar Meriç'in, kulüpten ayrılmak istediğini yönetime iletttiği öğrenildi. 
     





</TEXT>
</DOC>
