<DOC>
<DOCNO> 137356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur05.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler bugün dersbaşı yaptı... 
</HEADLINE>
<TEXT>

     İlköğretim ve ortaöğretim kurumlarında 2002-2003 eğitim-öğretim yılının ikinci yarısı bugün başladı. 
     İlköğretim okulları ve liselerde öğrenim gören öğrenciler ile öğretmenler, 16 gün süren yarıyıl tatilinin ardından dersbaşı yaptı. 
     İkinci yarıyıl, yaklaşık 4 ay sürecek. 16 Eylül 2002 Pazartesi günü başlayan 2002-2003 eğitim-öğretim yılı, 13 Haziran 2003 Cuma günü sona erecek. 
     Milli Eğitim Bakanlığı'nın verilerine göre, ilköğretim ve ortaöğretim okullarında toplam 13 milyon 707 bin öğrenci öğrenim görüyor. Öğrencilerin 10 milyon 562 bini taşımalı ilköğretim uygulaması yapılanlar hariç 35 bin 44 ilköğretim okulunda 2 milyon 855 bini de 6 bin 389 ortaöğretim okulunda okuyor. 
     İlköğretim okullarında 375 bin 620, ortaöğretim okullarında da 145 bin 461 olmak üzere toplam 9 bin 230 öğretmen görev yapıyor. 
     
     SINAV DÖNEMİ 
     İlköğretim ve ortaöğretim okullarının son sınıflarındaki öğrenciler, ikinci dönemi sınavlara hazırlanarak geçirecekler. 
     Milli Eğitim Bakanlığı'nca Fen ve Anadolu liselerine öğrenci yerleştirmek amacıyla gerçekleştirilen ilköğretim son sınıf öğrencilerine yönelik Ortaöğretim Kurumları Öğrenci Seçme ve Yerleştirme Sınavı OKÖSYS , 8 Haziran 2003 Pazar günü yapılacak. 
     İlköğretim ve ortaöğretim kurumlarında okuyan ara sınıf öğrencilerinin girebileceği Devlet Parasız Yatılılık ve Bursluluk Sınavı da DPYBS 21 Haziran 2003 Cumartesi günü gerçekleştirilecek. 
     Lise son sınıf öğrencileri ise üniversiteye girebilmek için çalışacaklar. Üniversite adaylarına yönelik Öğrenci Seçme Sınavı ÖSS , 15 Haziran 2003 Pazar günü gerçekleştirilecek. Bu sınava 1 milyon 502 bin 815 aday katılacak. 
     Üniversitelerin yabancı dil ile ilgili bölümlerinde okumak isteyen adaylar, 2003-ÖSS'nin yanı sıra Yabancı Dil Sınavı'na da YDS girecekler. Bu sınava katılacak adaylar, 7-18 Nisan 2003 tarihleri arasında YDS ücreti olan 35 milyon lirayı bankaya yatıracaklar. YDS'ye başvurmak için, sınav ücretini yatırmak yeterli olacak. YDS, 22 Haziran 2003 Pazar günü yapılacak. 
     





</TEXT>
</DOC>
