<DOC>
<DOCNO> 135299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo34.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir derbisine doğru... 
</HEADLINE>
<TEXT>

     8 Şubat Cumartesi günü karşılaşacak İzmir ekipleri Altay ile Göztepe'de hazırlıklar sürüyor. Maç tarihi yaklaşırken her iki takımdan son haberler şöyle... 
     
     ALTAY BAŞKANI CENTİLMENCE OYNAYACAĞIZ 

     Altay Kulübü Başkanı Ahmet Taşpınar, lig maçında Göztepe ile Türkiye'ye örnek teşkil edecek bir atmosferde, centilmence oynayacaklarını belirtti. 
     Teknik direktör Ümit Turmuş'un, basına kapalı gerçekleştirilen antrenmanda siyah-beyazlı oyunculara Göztepe maçının taktik provasını yaptırdığı öğrenildi. 
     Kulüp başkanı Ahmet Taşpınar, Göztepe ile ilk kez karşılaşmayacaklarını, 2 takımın maçlarının genelde dostça geçtiğini belirtti. 
     Sonuç ne olursa olsun dostluğun yine bozulmayacağını kaydeden Taşpınar, ''İnanıyorum ki bir derbi maçın hangi atmosferde oynanması gerektiğini tüm Türkiye'ye göstereceğiz. 2 takımın da şiddetle 3 puana ihtiyacı var. Altay ve Göztepe, centilmence maç oynayacak. Kaliteli ve zevkli bir karşılaşma olacak. Ben teknik heyet ve oyuncularımıza sonuna kadar güveniyorum'' diye konuştu. 
     Altay'da kart cezalısı Fatih ve sakatlığı bulunan Buba, oynayamayacak. Golcü Ümit İnal'ın ise takımla çalışmalara başladığı belirtildi. 
     
     GÖZTEPE CEPHESİ 

     Göztepe'de de hazırlıklar sürerken, Tunç ve Bursaspor'dan transfer edilen Alp, sarı kırmızılı takımın antrenmanına katılmadı. 
     Hafif sakatlıkları bulunan bu oyuncuların, daha ağır bir sorun yaşamaları riskine karşılık dinlendirildikleri, yarınki çalışmadan sonra durumlarının netlik kazanacağı öğrenildi. 
     İki takım arasında ''tarihsel ve tatlı'' bir rekabet yaşandığını kaydeden Halil Kiraz, sonuç ne olursa olsun, dostluğun süreceğini bildirdi. Uzun yıllardır Altay'ı yenememeleri nedeniyle oluşan, ''Göztepe kazanamaz'' şeklindeki ön yargıyı kırmak istediklerini kaydeden Kiraz, şunları söyledi 
     ''Altay'ı bu kez yeneceğimize inanıyoruz. Takımda çok iyi bir hava var. Kümede kalmak için her maçı final olarak görmek ve çok mücadele etmek zorundayız. Tüm oyuncularımız da bu bilinç içinde. Altay maçına da çok iyi motive olmuş durumdalar. Temennim, her koşulda dostluk kazansın. Sonra da hak eden 3 puanı alsın.'' Sarı-kırmızılılarda kırmızı kart cezalısı Cüneyt ve sakatlığı devam eden Gökhan, derbi maçta oynayamayacak. 
     Öte yandan Alp'in yanı sıra Tunç'un da maça yetiştirilmeye çalışıldığı öğrenildi. 
     





</TEXT>
</DOC>
