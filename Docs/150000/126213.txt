<DOC>
<DOCNO> 126213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sonspo05.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor arayışta... 
</HEADLINE>
<TEXT>

     Gaziantepspor Yönetim Kurulu, Gigi Multescu ile yollarını ayırdıktan sonra, teknik direktör arayışına başladı. 
     Multescu ile sezon başında iyi bir çıkış yakalayan ve 13. haftaya kadar Beşiktaş ile ligin yenilmeyen iki takımından biri olan Gaziantepspor'da, deplasmanda alınan Göztepe yenilgisi ile yenilmezlik unvanı gittiği gibi, takımda da belirgin bir düşüş yaşanmıştı. 
     Türkiye Kupası'nda finali hedefleyen Gaziantepspor'un, Çaykur Rizespor yenilgisi ile elenmesi, taraftarın tepkisine yol açmıştı. 
     Galatasaray yenilgisinden sonra sunduğu istifası önceki gün kabul edilen Multescu ile yolların resmen ayrılmasının ardından, kulüp başkanı Celal Doğan, Profesyonel Futbol Şube Sorumlusu Asım Atmaz ve Asbaşkan Bülent Mamatoğlu, teknik direktör sorununa çözüm bulmak amacıyla Almanya'ya gittiler. 
     Gaziantepspor yöneticilerinin, aralarında Daum ve Lorant'ın da bulunduğu 4 teknik direktör ile görüşmelerini sürdürdüğü ve sorunu çözmüş olarak Gaziantep'e dönmeyi amaçladığı öğrenildi. 
     





</TEXT>
</DOC>
