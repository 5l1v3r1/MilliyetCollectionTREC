<DOC>
<DOCNO> 138311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/ekonomi/aeko.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş, vergi ve af ricası 
</HEADLINE>
<TEXT>

İTO’da konuşan Başbakan Gül, toplantı öncesinde işadamlarından, olası Irak savaşı, vergi ve imar affına değinmemelerini isteyerek, bu konularda hassasiyet rica etti 
     EYLEM TÜRK 

     Başbakan Abdullah Gül, dün Ankara’daki yoğun gündemini bırakarak İstanbul Ticaret Odası’nın İTO daveti üzerine İstanbul’a gelerek, İTO meclis üyeleriyle bir araya geldi. 
     Toplantı öncesi meclis üyeleri ile birlikte öğle yemeği yiyen Başbakan Gül’ün, işadamlarından, "Irak savaşı", "imar affı" ve "maliyenin son çalışmaları"yla ilgili konulara değinilmemesini rica ettiği, bu konuların son aşamada olduğunu söylediği öğrenildi. Yemekte, ABD’nin destek paketi konusunda konuşmayan Gül’ün, "Irak’ta ABD tarafından Barzani ve Talabani’ye dağıtılan silahların akibetinin, savaşın sonunda ne olacağı konusununda sıkıntı yarattığını" söylediği öğrenildi. Yemeğe katılan işadamları Başbakan’ı sıkıntılı gördüklerini belirterek, Irak konusunun kendisini bunalttığını gözlemlediklerini anlattılar. İşadamları, "Dünyanın bakış açısı değişti. Irak’taki durum 1991’deki Körfez krizi gibi değil bugün. O bakımdan bunun yükü başbakanın üzerinde" diye konuştular. 
     
     Piliç fileto yediler 
     İTO’nun Eminönün’deki merkezinde verilen yemeğe, Yeşilyurt Camii’nde kıldığı cuma namazının ardından katılan Başbakan Gül için verilen yemeğin mönüsünde mercimek çorbası, patlıcan söğürme üzerine piliç filetoları, Akdeniz salatası, kaymaklı şöbiyet ve meyve bulunuyordu. 
     
Ekonomi ayrı bir savaş alanı’      AYFER YILDIZ 

     Başbakan Abdullah Gül, İTO’daki konuşmasında ekonominin ayrı bir mücadele, savaş alanı olduğunu söyledi. 
     Gül, "Hiçbir zaman şimdi Irak’la uğraşalım, Kıbrıs’la uğraşalım, AB’yle uğraşalım, ekonomi şurada dursun, bunlar bitince sıra ona gelir’ diye bir şey olamaz. Krizler öyle ya da böyle geçecek, kendi gerçeklerinizle karşı karşıya kalacaksınız. Kendi gerçekleriniz de sağlam bir ekonomik yapı, sağlam bir sosyal bünyedir. Bunları hiçbir zaman gözardı etmiyoruz" dedi. 
     Popülist politikalar ve alkış peşinde olmadıklarını da belirten Gül, bütçede yüzde 6.5’lik faiz dışı fazlanın mutlaka tutturulacağını söyledi. Gül, "Eğer ekonomik konularda çok daha fazla problemlerimizi çözmüş bir ülke olsaydık muhakkak ki birçok konularda çok daha güçlü olurduk" diye konuştu. Gül, ABD ile yürütülen istişarelerle ilgili olarak da "Biz muhakkak ki onların kaygılarını, onlar da bizim kaygılarımızı en iyi şekilde anlamaktadırlar ve önümüzdeki günlerde bir neticeye varılacaktır" şeklinde konuştu. 
     
     Kıbrıs’ta üçüncü plan’ 
     Kıbrıs konusunda önemli bir kavşakta bulunulduğunu kaydeden Gül, şunları söyledi "Bu çözülsün diye uğraşıyoruz. Ama, kendi kendimizi kandıracak ve ileride pişman olacağımız bir şeyi çözüm diye millete satmak olmaz. Üç gün önce Brüksel’de Kofi Annan’la görüştüm. Üçüncü bir planla geliyor. Bakacağız, hep beraber inceleyeceğiz. Olumlu gelişmeler olduğu kanaatindeyim. Muhakkak ki buna tek başına birkaç kişi karar vermeyecek, hep beraber karar vereceğiz." 
     
Oylar yakışıklısınız diye verilmedi’      İTO Başkanı Yıldırım, Başbakan Gül’e "Halk size 57’nci hükümetten daha yakışıklı olduğunuz için oy vermedi. Onların yapamadıklarını yapacaksınız diye verdi. Para var, kaynak var. Beceremiyorsan git, beceren gelsin" dedi. 
     
İTO istedi, fabrika arazisini verdi      İTO Başkanı Mehmet Yıldırım, Başbakan Gül’e Babaeski’deki şeker fabrikasının arsası üzerinde tekno tarım yapmak istediklerini söyledi. Yıldırım, tarımı kalkındırmadan ülkeyi kalkındırmanın güç olduğunu anlatarak, "Verirseniz yaparız" dedi. Başbakan Gül ise bu öneriye "Babaeski Şeker Fabrikası alanını vermeye razıyız. Yeter ki, ekonomiye katkısı olsun. Bu ve benzeri önerileri konuşalım" şeklinde yanıt verdi. 
     Hükümetin misyonunun özel sektörün önündeki her türlü engeli kaldırmak olduğunu söyleyen Gül, yatırım ortamının iyileştirilmesi ile ilgili basitleştirici bazı terbirler olduğunu ve bu yasanın hazırlanarak Meclis’e geldiğini belirtti. 
     KOBİ piyasalarına ilişkin hazırlık yapıldığını belirten Gül, "Girişim sermayesi şirketleri, risk sermayesi geliyor. Kredi garanti fonunun hazırlığı yapıldı. Daha çok istihdam edebilmeniz için bazı teşvikler getiriyoruz" dedi. 
     İş Güvencesi Yasası’nın 15 Mart’ta devreye gireceğini söyleyen Gül, şöyle konuştu "Bununla ilgili Çalışma Bakanlığı başkanlığında toplantılar yapılıyor ve şöyle bir mutabakata varmıştık Bu komitede bu mesele çözülecek. Çözülemezse siyasi irademizi kullanarak hükümet olarak çözeceğiz’ denildi. Çok sayıda maddede, 100’ün üzerinde anlaşma sağlandı. 11 madde üzerinde bir mutabakat olmadı. Şimdi top bizde, hükümette. Siyasi irademizi alacağız ve bu işi çözeceğiz." 
     Gül, vergi barışı, yatırım teşvik belgelerinin uzatılması ve endüstri bölgeleri yasasında değişiklik yapılmasının da gündemlerinde olduğunu kaydetti. 
     
Bakanlardan bilgi pusulası      İTO’daki toplantıya Devlet Bakanı ve Başbakan Yardımcısı Mehmet Ali Şahin, Sanayi ve Ticaret Bakanı Ali Coşkun, Turizm Bakanı Güldal Akşit ve Ulaştırma Bakanı Binali Yıldırım ile birlikte katılan Gül, işadamlarının sorularına, yanındaki bakanlardan aldığı yanıtları aktardı. Bakanlar, Gül’e bilgi notları aktardılar. 
     
Beylerbeyi Sarayı casino olsun’      İTO Başkanı Mehmet Yıldırım, kumarhaneler nedeniyle binlerce insanın Yunanistan, Bulgaristan ve Romanya’ya gittiğini belirterek, hükümetin kumarhanelerin yeniden açılmasına izin vermesini istedi. Yıldırım, "Bana kalırsa Beylerbeyi Sarayı’nı casino, Yassıada’yı serbest bölge gibi eğlence merkezi yapalım" dedi. Yıldırım, "Gelin bu casinoları ama sabıkalılara, tombalacılara değil, ciddi işletmelere verin. Zaten loto, toto, at yarışları var. Milli Piyango İdaresi’ni özelleştireceğiz dediniz. Gelin şu casinoları da işin içine katın. Türkiye’nin bu yüzden önemli kaynağı yurtdışına gidiyor" diye konuştu. 
     



 EKONOMİ 
























</TEXT>
</DOC>
