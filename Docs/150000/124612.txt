<DOC>
<DOCNO> 124612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sondun04.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Parris "AB, önemli bir fırsatı daha kaçırdı..." 
</HEADLINE>
<TEXT>

     ABD'nin eski Ankara Büyükelçisi Mark Parris, Avrupa Birliği'nin Kopenhag'da Türkiye'ye ilişkin aldığı kararı değerlendirirken, AB'nin önemli bir fırsatı daha kaçırdığını söyledi. 
     Parris, Türk-Amerikan Dernekleri Asamblesi'nin ATAA yıllık toplantılarında yaptığı Türkiye-AB ilişkileri konulu konuşmasında, ''AB, Türkiye'ye ilişkin önemli bir fırsatı kaçırdı. Bunu da ilk defa yapmıyor'' dedi. Bu kararın ardından Kıbrıs sorunun çözümünün zorlaşacağı öngörüsünde bulunan Parris, anayasal ve ekonomik reformlara ilişkin teşvikin de zayıfladığını kaydetti. 
     Parris, Türkiye'nin Kopenhag kriterlerini karşılamak yolunda Aralık 2004'ten üyelik müzakerelerinin geliştirilmesi yönündeki müzakerelere gecikme olmadan geçilmesi hakkındaki AB kararının şartlı nitelik taşımasını da eleştirerek ''Türkler, tarihteki örneklere bakarak AB'nin Aralık 2004'te başka bir bahane bulmasından kaygı duyuyor'' dedi. 
     Buna karşılık, Türkiye'nin aldığı sonucun 6 ay önce tahmin edilenden daha iyi olduğuna işaret eden Parris, Türk hükümetinin AB yolundaki çabalarını sürdürmesi gerektiğini ifade etti. Parris, Türkiye'ye Kopenhag sonuçlarından duyulabilecek hayal kırıklığının ardından ''kendisine zarar verecek fevri ve geri çevrilemez tepki adımlarından kaçınması'' çağrısında bulundu. 
     Parris, ''ABD Başkanı George W. Bush'un Türkiye girişimlerinin yarardan çok zarar getirip getirmediği yönündeki'' bir soruyu ise, ''ABD bu konuda uğraşmasaydı daha iyi bir sonuç çıkmayacaktı'' diye yanıtladı. 
     Son günlerde alternatif olarak ortaya atılan, Türkiye'nin Kuzey Amerika Serbest Ticaret Anlaşması'na NAFTA dahil edilmesi önerilerini değerlendiren Parris, ''Bu görünüşte iyi bir fikir ancak gerçekleşmesi hiç kolay değil. Daha önce ortaya atılan Türkiye ile serbest ticaret anlaşması imzalanması tasarısı anında öldü. Nitelikli sanayi bölgeleri gibi çok daha basit bir konu ise 1 yıldır sonuçlandırılamadı'' dedi. 
     





</TEXT>
</DOC>
