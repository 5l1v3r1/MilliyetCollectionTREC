<DOC>
<DOCNO> 142280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo31.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Pınar Karşıyaka transferde zorlanıyor... 
</HEADLINE>
<TEXT>

     Türkiye Basketbol Ligi ekiplerinden Pınar Karşıyaka'nın şube başkanı Levent Aziz Güngil, istedikleri nitelikte yabancı oyuncu bulmakta zorlandıklarını söyledi. 
     Levent Aziz Güngil, yaptığı açıklamada, Thornton ve Louis'in sakatlıklarının sürmesi nedeniyle yabancı oyuncu transferi arayışına girdiklerini, ancak bu çalışmalarını sonuçlandıramadıklarını belirtti. 
     Arayışlarının ''doğru oyuncuyu'' bulana kadar süreceğini kaydeden Güngil, şöyle dedi 
     ''Transfer arayışına başladığımız günden beri birçok ismi gündemimize aldık. Birçok kaset izledik. Ancak istediğimiz nitelikte oyuncu bugüne kadar bulamadık. Play-off maçlarına kadar sabredebiliriz. Bu arada Thornton'un tedavisi tamamlanırsa, aramıza yeniden katılabilir.'' Fenerbahçe yenilgisinin kendilerini 3'üncülük hedefinden uzaklaştırmadığını belirten Güngil, ''Zaten 2 mağlubiyet alabiliriz diye düşünüyorduk. Fenerbahçe yenilgisi lig sonundaki durumumuzu etkilemez'' diye konuştu. 
     Erkekler Türkiye Kupası maçını da değerlendiren Güngil, ''Kupa için bir hedefimiz yok ama alabileceğimiz en iyi sonuçlarla İzmir'e dönmek istiyoruz'' dedi. 
     





</TEXT>
</DOC>
