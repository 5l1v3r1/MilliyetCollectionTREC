<DOC>
<DOCNO> 112065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur04.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, 4 yaşındaki çocuğun silah kullanabileceğine karar verdi 
</HEADLINE>
<TEXT>

     Yargıtay Ceza Genel Kurulu, 4 yaşındaki çocuğun silah kullanabileceğine karar verdi. Genel Kurul, eşini öldürdüğü için 30 yıla mahkum olan babaya verilen hapis cezasını bozan Yargıtay 1. Ceza Dairesi'nin kararını yerinde gördü. 
     Ankara 7. Ağır Ceza Mahkemesi, polis memuru olan sanık Z.O'yu eşi F.O'yu öldürmekten 30 yıl ağır hapis cezasına çarptırdı. 
     Sanığın temyiz istemini karara bağlayan Yargıtay 1. Ceza Dairesi, yerel mahkemenin kararını oybirliği ile bozdu ve tutuklu olan sanık Z.O'nun tahliyesine karar verdi. 
     Yerel mahkemenin kararının onanması yönünde görüş bildiren Yargıtay Cumhuriyet Başsavcılığı, Yargıtay 1. Ceza Dairesi'nin bu kararına itiraz etti. 
     Yargıtay Ceza Genel Kurulu, Başsavcılığın itirazını reddetti. Genel Kurul, 1. Ceza Dairesi'nin bozma kararını yerinde gördü. 
     Genel Kurul, video görüntüleri ve tanık anlatımlarını dikkate alarak, 4 yaşındaki çocuğun silah kullanabileceğine karar verdi. 
     Ceza Genel Kurulu, bu kararı oyçukluğu ile aldı. 
     Bu karardan sonra dava dosyası, Ankara 7. Ağır Ceza Mahkemesi'ne gidecek. Mahkeme, sanığın mahkum edilmesi yönündeki ilk kararında direnirse dosya yeniden Yargıtay Ceza Genel Kurulu'na gelecek. 
     
     1. CEZA DAİRESİ'NİN BOZMA KARARI 
     Yargıtay 1. Ceza Dairesi'nin bozma kararında, taraflar arasında öldürmeyi gerektirecek bir sorunun bulunmadığına işaret edilmişti. 
     Kararda, dosya içine konan ve heyetçe incelenen video kasette 4 yaşlarındaki G'nin aile ortamında olduğu takdirde rahat bir biçimde hareket edip kendisine verilen benzer nitelikte büyükçe bir tabancayı rahatlıkla ve defaetle bacakları arasında eliyle kurup, tek eline alıp yönelterek, nişan alarak tetik düşürdüğüne dikkat çekilmişti. 
     Olay günü banyoda olan sanığın, ölen eşinden istediği çamaşırları gardıroptan çıkarırken, çamaşırların yanından bulunan sanığa ait tabancayı yatak üzerine koyduğu belirtilen kararda, ''Bu sırada odaya giren G'nin de tabancayı alıp kurarak veya hazır kurulmuş halde iken tevcih ederek, tetiği düşürüp annesi maktuleyi vurmuş olabileceği, böyle olmasa dahi sanığın müsnet yüklenen suçu işlediğinin kesin kanıtlarının da bulunmadığının kabulü icap eder'' denilmişti. 
     Yargıtay 1. Ceza Dairesi, sanığın beraat etmesi gerektiğini de belirtmişti. 
     -BAŞSAVCILIĞIN İTİRAZI- Yargıtay Cumhuriyet Başsavcılığı, Yargıtay 1. Ceza Dairesi'nin bu kararına itiraz etmişti. 
     Başsavcılık, 4 yaşındaki çocuğun silah kullanamayacağını, bunun ''hayatın olağan akışına aykırı'' olduğunu belirtmişti. 4 yaşındaki çocuğun silah kullanabildiğini gösteren video çekimlerinin savunma tarafından olaydan 8 ay sonra çekildiğine de işaret eden Başsavcılık, ayrıca maktul kadında ''ekimozlar'' bulunduğunu, yerel mahkemenin takdirinin yerinde olduğunu bildirmişti. 
     Başsavcılık, 1. Ceza Dairesi'nin bozma kararının kaldırılarak, yerel mahkemenin kararının onanmasını istemişti. 
     





</TEXT>
</DOC>
