<DOC>
<DOCNO> 138988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo29.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı İbrahim "En büyük güvencemiz taraftarımız" 
</HEADLINE>
<TEXT>

     Beşiktaşlı futbolcu İbrahim Üzülmez, Çek Cumhuriyeti'nin Slavia Prag takımıyla yapacakları UEFA Kupası 4. tur rövanş maçında en büyük güvencelerinin, Beşiktaş taraftarı olacağını söyledi. 
     İbrahim, kendisine ait internet sitesinde yaptığı açıklamada, rakipleriyle oynadıkları ilk maçta ummadıkları bir yenilgi aldıklarını belirterek, ''Yenilmezlik unvanımızı kaybetmeyi istemezdik. Ama bize bunu unutturacak bir maç var önümüzde. 1-0'lık dezavantajı İnönü'de alaşağı edeceğimize inanıyorum. Bundaki en büyük güvencelerimizden biri de taraftarımızın desteği olacak'' ifadelerini kullandı. 
     Futbolda 3 kulvarda birden başarıya koşarak 100. yılını yaşamak isteyen Beşiktaş camiasını mutlu etmeye çalışacaklarını ifade eden İbrahim, ''Slavia Prag maçında taraftarlara en az bizim kadar iş düşüyor. Taraftarımızın, her maç olduğu gibi bu maçta da yanımızda olacaklarından eminim'' diye görüş belirtti. 
     





</TEXT>
</DOC>
