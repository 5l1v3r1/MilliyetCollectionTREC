<DOC>
<DOCNO> 129609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur26.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa eden komisyon başkanı ''Hiçbir telkin almadım'' 
</HEADLINE>
<TEXT>

     TBMM Milli Savunma Komisyonu Başkan ve üyeliğinden istifa eden AK Parti Aksaray Milletvekili Ramazan Toprak, ''Bir olay ve şahsım bahane dilerek baba ocağım Türk Silahlı Kuvvetleri ile ana ocağım 58. Cumhuriyet Hükümeti tartışma zeminine çekilmek istenmektedir. Buna engel olmak için istifa ettim. İstifam tamamen şahsi tasarrufumdur. Hiç kimsenin telkin ve tavsiyesi söz konusu değildir'' dedi. 
     Komisyon'un bugün saat 14.00'de başlayan toplantısına katılarak vedalaşan Ramazan Toprak, buradan ayrılışında gazetecilerin sorularını yanıtladı. 3 Aralık 2002 tarihinde TBMM Milli Savunma Komisyonu başkanlığına seçildiğini anımsatan Toprak, şunları söyledi 
     ''Komisyon başkanı seçilmemin hemen ertesi günü sadece bir yayın organında başlatılan hakkımdaki iftira ve karalama kampanyası azalmakla birlikte devam ettiriliyor. Şahsımla ilgili bir konu bahane edilerek baba ocağım saydığım Türk Silahlı Kuvvetleri ile ana ocağım saydığım 58. Cumhuriyet Hükümeti üzerinde siyasi polemikler yaratılmakta ve iki göz bebeğimiz tartışma zeminine çekilmek istenmektedir.'' Uzun yıllar görev yaptığı Türk Silahlı Kuvvetleri'nden 1997 yılında re'sen emekli olduğunu anımsatan Toprak, ''Bu konu bir yığın iftiralarla, karalamalarla abartılarak kamuoyu bir ayı aşkın süredir gereksiz yere meşgul edilmektedir ve şahsım bahane edilerek baba ocağım TSK ile ana ocağım 58. Cumhuriyet Hükümeti tartışma zeminine çekilerek ülkede bir gerilim yaratılmak istenmektedir. Birilerinin bu gerilim nedenlerini ellerinden alabilmek ve bu tartışmaya son verebilmek amacıyla hem komisyon başkanlığı hem de komisyon üyeliğinden bugünden itibaren istifa etmiş bulunuyorum'' dedi. 
     Ramazan Toprak, istifasıyla ilgili herhangi bir telkin alıp almadığı yolundaki bir soru üzerine de ''İstifam tamamen benim şahsi tasarrufumdur. Kişisel isteğimdir. Kişisel olarak bu kararı aldım. Bu kararı almamda hiçbir şahsiyetin telkini, tavsiyesi olmamıştır'' diye konuştu. 
     Toprak, hakkında yapılan haberlerlerle ilgili hukuki yola başvuracağını da ifade etti. 
     





</TEXT>
</DOC>
