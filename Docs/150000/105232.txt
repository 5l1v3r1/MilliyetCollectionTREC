<DOC>
<DOCNO> 105232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/yasam/ayas.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkatli olun kızlar bakire’ 
</HEADLINE>
<TEXT>

10 delikanlıyı Türk kızlarıyla tanıştırmak üzere ülkemize getiren Koreli evlilik şirketi, amacımız çöpçatanlık değil dostluk’ diyor ama bu tür taktikler veriyor 
     Özel Haber PINAR AKTAŞ-ŞÜKRAN PAKKAN 

     Kore’de "Üç gün bedava Türkiye tatili, üstelik 10 Türk kızıyla tanışma imk nı" şeklindeki gazete ilanına başvuran 600 kişi arasından seçilen 10 erkeğe, Türkiye’ye gelmeden önce 3 saatlik eğitim verildi. Erkeklere, yemek yeme kurallarından, nasıl oturup kalkmaları gerektiğine kadar birçok uyarıda bulunuldu. Bunlardan en önemlisi kızlarla ilgili olanıydı "Dikkatli olun, kızlar bakire." 
     Koreli erkekler ve Türk kızlar, üç gün boyunca İstanbul’u karış karış gezdi. Harbiye Askeri Müzesi, Kız Kulesi, Dolmabahçe Sarayı, Rumeli Kavağı, Kapalıçarşı gezi yerlerinden sadece birkaçıydı... 
     
Kızların profili...      Bizim dışımızdaki, tanıdık aracılığıyla ikna edilen katılımcı kızlar merak, bedava İstanbul gezisi, İngilizce geliştirme ve arkadaş edinme gibi nedenlerle geziye katıldıklarını söylediler. İçlerinden biri, sürekli "Bir koca bulmaya geldim" diyordu. Siması bize aşina gelen bu kızın daha sonra Yun’un turizm şirketinde muhasebecilik yaptığını anımsadık ve yeterli kız bulunamayınca gruba dahil edildiğini öğrendik. 
     Genelde arkadaşlarıyla gelen kızların büyük kısmı işsiz ya da öğrenciydi. En gençleri, Marmara Üniversitesi’ni kazanan iki kızdı. Programın uzunluğu canlarını sıkmıştı. İkisi de "Ben akşam yemeğine kalamam. Evim çok uzak. Geç gidersem ailem beni keser" gibi yakınmalar içindeydi... 
     
Peki ya Koreliler      Hepsi Seul’de yaşayan, büyük şirketlerde iyi pozisyonlarda görev yapan Korelilerin yaşları 28 ile 31 arasındaydı. İngilizceleri son derece kötüydü. Kimi "bedava tatil", kimi "bir kız arkadaş bulmak" için gelmişti. Fotoğraf ve kamera çekimlerinde son derece sıcak davranmaya çalışan Korelilerin, aynı zamanda elele tutuşma çabaları da dikkat çekiciydi. Her fırsatta yakınlaşmaya ve dokunmaya çalışan erkekler, sık sık kızların kollarını sıkarak konuşuyorlardı. 
     
Başka tabaktan yeme      Beyoğlu’na öğle yemeğine giderken, gruptaki tek İngilizce konuşabilen Koreli Lee, ilk incileri dökmeye başladı. Kore’deki eğitimde onlara, basit Türkçe sözcükler, yemek kuralları ve Türk kızlarına nasıl yaklaşmaları gerektiği öğretilmişti. Lee, "Bana İstanbul’da resmi giyinmemi söylediler. Ayrıca, masada birinin ekmeğini alma, başkasının tabağından yeme’ gibi kurallar koydular" diyordu. 
     En çarpıcı eğitim ise bakirelik üzerineydi. Önce Türk kızları için bakireliğin önemini sorup ekledi "Türkiye’de kızların bakireliğine çok önem verilir. Davranışlarınızda çok çok dikkatli olun dediler." 
     
İstersen öpebilirsin’      Her Koreli, aslında amacının bedava tatil olduğunu ama istediği gibi bir kızla tanışırsa evlenmeyi düşünebileceğini söylüyordu. 
     Pınar’a çabuk alışıp iltifat yağmuruna başlayan Chang, Darülaceze’nin girişinde çöpçatan Kimi’nin "El ele tutuşun" komutunun ardından elini kaptı. Bir süre elini bırakmak istemedi. Şükran’a beğenisini dile getiren Lee ise "İstersen yanağımdan öpebilirsin" dedi. Beklediği cevapları alamayınca, şansını bir başka kızda denemeye çalıştı. 
     
Ele ele dolaşmak bizde çok normaldir’      Organizasyonu düzenleyen Kore’deki Sunoo Evlilik şirketi Sahibi Lee Woong - Jin ve Türkiye’deki Yun Turizm’in sahibi Dae Woo Yun, amaçlarının çöpçatanlık olmadığını, iki ülke arasındaki dostluğu geliştirmek için 40 bin dolar harcadıklarını söyledi. Erkeklerin davranışları konusunda ise "Koreli erkekler ile Türk kızları arasında kültür farklılıkları yaşanmış olabilir. Mesela bizde bir kız ile erkeğin elele tutuşması oldukça doğaldır. Ama bir kızın karşımızda sigara içmesi hiç normal değildir" dediler. Jin ve Yun, yakınlaşmanın evliliğe varmasını normal karşılamak gerektiğini kaydetti. 
     



 YAŞAM 

















</TEXT>
</DOC>
