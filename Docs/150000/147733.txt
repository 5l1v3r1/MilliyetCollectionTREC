<DOC>
<DOCNO> 147733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/soneko09.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
GSO'dan hükümete KKDF uyarısı... 
</HEADLINE>
<TEXT>

     Gaziantep Sanayi Odası GSO Başkanı Nejat Koçer, vadeli ithalat işlemlerinde yapılan yüzde 3'lük Kaynak Kullanım Destekleme Fonu KKDF kesintisinin kaldırılmasını istedi. 
     Koçer, yaptığı açıklamada, konuyla ilgili olarak 58. Hükümet döneminde ilgili kişi ve kurumlara bir çok rapor gönderdiklerini hatırlatarak, ithalatın gerçekleşmesi aşamasında alınan yüzde 3 oranındaki KKDF kesintisinin, vadeli ithalat işlemlerinin maliyetini önemli ölçüde artırdığını, 59. Hükümetin bu soruna kesin çözüm getirmesi gerektiğini ifade etti. 
     Koçer, 2 yıla yakın bir süredir devam eden kriz döneminde bankaların kredi olanaklarını azalttığını belirterek, şöyle konuştu 
     ''İşletme sermayesi bakımından son derece yetersiz olan firmalar, iç piyasadan kredi şansı olmadığı için kendi imkanları ile yurt dışından kaynak bulup, vadeli olarak hammadde, makine ve yedek parça getiriyor. Zaten zorlu ve sıkıntılı bir süreç yaşayan sanayicinin, yaptığı bu işlemden yüzde 3 oranında kesinti yapılması, haksız ve anlamsız bir uygulamadır.'' Sanayi hammaddelerinin vadeli ithalatından yapılan yüzde 3 oranındaki kesintilerin, uluslararası rekabet gücünün yeniden tesisi için çok önemli bir adım olduğunu vurgulayan Koçer, sözlerini şöyle sürdürdü 
     ''Hükümetin konuya gereken önemi vermesini ve bu kesintiyi tamamen kaldırarak, sanayinin önündeki önemli bir engeli kaldırmasını istiyoruz. 
     Irak'ta yaşanan savaş zor durumdaki ülke sanayisini iyice zor durumda bırakmıştır. Böylesine kritik bir ortamda, hükümet sanayinin önünü açacak politikalar izlemek zorundadır. 59. Hükümetin en kısa sürede bu konuyu çözüme kavuşturmasını bekliyoruz.'' 
     





</TEXT>
</DOC>
