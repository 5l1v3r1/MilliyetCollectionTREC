<DOC>
<DOCNO> 139557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/ekonomi/eko06.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcının işi kolay değil 
</HEADLINE>
<TEXT>

     DİDEM GORDON 

     Gerek yazılı basın gerekse televizyon ve radyo aracılığıyla yatırımcılara her gün piyasalar hakkında uzman görüşleri sunuluyor. Bu bilgilere aracı kuruluşların da sunduğu analiz ve raporları eklediğimizde günümüzde yatırımcılar, finansal piyasalar ve enstrümanlar ile ilgili ciddi bir içerik ve sıklıkta bilgi akışı edinebiliyorlar. 
     Öte yandan, piyasaları çok yakından takip ederek aktif olarak yatırımlarını yöneten, buna zaman ayırabilen yatırımcılar da bulunuyor. Aktif olarak yatırımlarını yönetebilen yatırımcı için sorun yok. Ancak piyasaların bu denli içinde olmayan ve her gün yatırımlarını yönetmeye vakti de bulunmayan veya bunu tercih etmeyenler için yatırım yapmak biraz daha zorlu bir süreç. 
     
     Aktif yönetemeyenlere 
     Sermaye piyasamızdaki hızlı değişkenlik ve dalgalanmalara göre portföyün ayarlanması bireysel yatırımcı için çok kolay olmuyor. Hele yatırımcının sınırlı zamanı bulunuyor, piyasaları düzenli takip edemiyor ve yeterli bilgiyi de edinemeyip değerlendiremiyorsa yatırım yaparken çok daha dikkatli olunması gerekiyor. 
     Neden Çünkü birey olarak finansal durumunuz ve hedefleriniz her gün önemli ölçüde değişmiyor. Ayrıca, karekter yapınızda her gün değişmiyor ki buna bağlı olarak risk tercihleriniz değişsin. Ancak tabi koşullar önemli ölçüde farklılaştığında, yeni bir yatırım planına ihtiyacınız olabilir. Buna karşın, genel bir strateji içinde yönetildiği taktirde, yatırımcı hergün bu stresle uğraşıp yatırımının eksenini değiştirmesi çok gerekli değil aslında. Yani finansal planınızı oluşturan yatırımlarınızı değişen piyasa koşullarına göre her gün değiştirmeniz rasyonel değil. Ama tabii ki yatırımların araştırılarak, sürekli bilgi edinilerek yapılıp yakından takip edilmesinde büyük yarar var. Sonuçta, planladığınız bir açıdan geleceğiniz sayılır. 
     
     Yatırım emek ister 
     Bireyler için yatırım yönetiminin asıl zor olan kısmı günlük bilgileri değerlendirerek yatırımlarını çok sık değiştirmektense uzun vadeli bir yatırım planı yaparak bunu uygulamak. Kendinize özgü risk tercihinize ve yatırım hedeflerinize uygun ve belirlediğiniz vadede bu hedeflere ulaşmanızı sağlayacak bir yatırım planı oluşturmanız halinde işin güç olan kısmını önemli ölçüde tamamlamış oluyorsunuz. Bu, gerçekten araştırma, bilgi ve beceri edinmeyi gerektiren bir süreç. 
     Böyle bir yatırım planı oluşturup, değişik finansal enstrümanlarından risk ve vade tercihlerinize göre bir sepet oluşturduğunuzda şimdiden iyi bir planlama yapmış sayılırsınız. Tabii vergi konuları da her birey için farklılık gösterebileceğinden iyi analiz edilmesi gerekiyor. 
     Ama yatırımcının işi burada bitmiyor. Tabii ki piyasalardaki gelişmeleri takip etmek ve oluşturulan yatırım sepetlerindeki değişiklikleri de değerlendirmek gerekiyor. Örneğin, yatırım planı sonucunda 30 hisse senedi, 70 sabit getirili menkul kıymetlerden bir yatırım sepeti oluşturmaya karar veren bir yatırımcı, bu ağırlıklarla portföy oluştuktan bir süre sonra ağırlıkların 35 hisse senedi, 65 sabit getirili olduğunu görebilir. Yani yatırımların portföydeki ağırlıkları, fiyatlardaki değişimlerle farklılaşabileceğinden bunun kontrol edilmesi gerekiyor. 
     



 EKONOMİ 





















</TEXT>
</DOC>
