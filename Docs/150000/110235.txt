<DOC>
<DOCNO> 110235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/siyaset/siy07.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SP’li adayın Lale Devri’ 
</HEADLINE>
<TEXT>

     MEHMET DEMİRKAYA İstanbul 

     Lale Devri’nin dillere destan eğlencelerinin yaşandığı Sadabad’ın "eski ihtişamlı dönemine yeniden kavuşturmak" için yürütülen proje kapsamındaki 14 trilyon liralık ihaleyi, SP milletvekili adayı Ali Taşkıran’ın şirketi Çekdaş aldı. İstanbul Büyükşehir Belediyesi, "Kağıthane Sadabad Mesire Alanı düzenleme ikmal inşaatı işi"ni geçtiğimiz günlerde gerçekleştirdi. 14 trilyon lira bedel üzerinde yapılan ihaleye 16 firma teklif verdi. Yüzde 21.10 indirim teklif eden Çekdaş ihaleyi aldı. Çekdaş’ın 2 ortağından biri olan Ali Taşkıran, SP’nin İstanbul 2. Bölge 16. sıradan milletvekili adayı. 
     
     Gelsin ihaleler... 
     1994’ten önce RP İstanbul İl yönetiminde de görev alan Taşkıran’ın şirketi, Sadabad projesi kapsamında 1998’de 4 trilyon liralık, 2001’de ise 4 trilyonluk ihaleleri de aldı. Bu ihaleye teklif verilmiş, Umak İnşaat, Hakan İnşaat, Uğraş İnşaat - Boz İnşaat ortak girişimi daha fazla indirim önermesine karşın, belediyenin en yüksek puanı verdiği Çekdaş ihaleyi almıştı. 



 SİYASET 


















</TEXT>
</DOC>
