<DOC>
<DOCNO> 135777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur06.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri gidince, meclis lojmanlarının lokantası kapandı 
</HEADLINE>
<TEXT>

     TBMM Milletvekili Lojmanları yerleşkesindeki kafeterya, milletvekillerinin büyük çoğunluğu gidince kapısına kilit vurdu. 
     Yaklaşık 5 yıldır lojman sakinlerini ağırlayan Paylaşım Kafe, TBMM tarafından, lojmanlarla birlikte aynı yerdeki idari bina ve sosyal tesislerin de ''satılmak koşuluyla'' Milli Emlak Genel Müdürlüğü'ne devredilmesinin ardından tarihe karıştı. 
     Kafeteryanın doğumu, milletvekili sayısının 550'ye çıkarıldığı yıla rastladı. Yeni lojmanların yapımıyla birlikte sosyal tesisler de faaliyete geçti. Lojmanların şehre uzak olması nedeniyle, tesisler kısa süre içerisinde doldu, taştı. 
     Milletvekilleri, bakanlar, aileleri ve konukları, kafeteryanın vazgeçilmez müdavimleriydi. Kimi zaman spor yapan bakanlar bir soluklanmaya geliyordu, kimi zaman milletvekilleri sıcak yaz günlerinde soğuk bir şeyler içmeye... Hatta kına geceleri, özel törenler bile burada yapılıyor, kafeterya önemli maçlarda futbol düşkünlerini ağırlıyordu. 
     3 Kasım seçimleri, Paylaşım Kafe için adeta sonun başlangıcı oldu. TBMM Milletvekili Lojmanları'nın satılacağını öğrenen milletvekilleri ile seçilemeyenler, birer ikişer eşyalarını toplamaya başladı. Her nakliye aracının yaklaşmasında bir müşterisi daha giden kafeterya, bu duruma 3 ay dayanabildi ve sonunda o da kapısına kilidi vurdu. Ardında bir notla ''Paylaşım Kafe, 1 Mart'tan itibaren yeni yerinde hizmetinizdedir...'' 
     
     ''BAKANLAR MÜŞTERİMİZDİ''... 
     Paylaşım Kafe'nin işletmecisi Ertuğrul Erdoğan, ''Ben, lojmanlarda kimse kalmadığı için kendi isteğimle boşaltıyorum. Dışarıda bir yer tuttum. Oraya taşınacağım'' dedi. 
     ''Seçimin ardından nakliye arabaları birer birer yanaşmaya başladı. Müşterinin önce 1'i, sonra 5'si, sonra 10'u gitti. Sonunda kimse kalmadı. Önce restoran, sonra kreş kapandı. Kreşten sonra ben'' diyen Erdoğan, bir zamanlar oturacak yer kalmayan kafeteryada şimdi tek bir ziyaretçinin olmadığını söyledi. 
     Erdoğan, ''Eskiden bakanlar Hikmet Sami Türk, Metin Bostancıoğlu, Hasan Gemici karşıdaki sahada tenis oynar, dönüşte bize gelir çay ya da soğuk bir şeyler içerlerdi. Futbol maçları olunca oturacak yer olmazdı. Burada kına geceleri bile yaptık'' diye konuştu. 
     Ertuğrul Erdoğan, kafeteryada kalan eşyalarını da topladıktan sonra 1 Mart'tan itibaren başka bir yerde hizmet vermeye devam edeceklerini sözlerine ekledi. 
     





</TEXT>
</DOC>
