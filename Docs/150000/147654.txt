<DOC>
<DOCNO> 147654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/siyaset/siy00.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil günü görüşme olmaz 
</HEADLINE>
<TEXT>
İran’la randevu krizi 
Sezer ile pazar günü görüşmek isteyen İran Dışişleri Bakanı Harrazi’ye randevu verilmedi. Türk Dışişleri, Cumhurbaşkanı’nın tatil günü görüşme yapma uygulamasının olmadığını açıkladı 
     UTKU ÇAKIRÖZER Ankara 

     İran Dışişleri Bakanı Kemal Harrazi’nin Türkiye ziyaretini pazar günü gerçekleştirmekte ısrar etmesi diplomatik sıkıntıya neden oldu. Dışişleri Bakanlığı, Harrazi’ye Cumhurbaşkanı Ahmet Necdet Sezer’in resmi tatil olan pazar günü görüşmesinin mümkün olmayacağı yanıtını verdi. 
     Geçen hafta Gül’ü arayarak Kuzey Irak’la ilgili kaygılarını aktaran Harrazi, yarın Türkiye’ye gelmek istediğini, Cumhurbaşkanı ve Başbakan’la da görüşmek istediğini bildirdi. Harrazi’nin ziyareti pazar günü gerçekleştirmekte ısrar etmesi yurtdışına yapılan resmi ziyaretlerle yabancı heyetlerin gezilerinin genel çalışma takvimine uygun olarak pazartesi - cuma günleri arasında yapılmasına özen gösteren Dışişleri ve Köşk’te sıkıntı yarattı. 
     
     Pazartesi’ye hazırım 
     Dışişleri ile Köşk arasında Harrazi’ye randevu verilmesine ilişkin değerlendirme sonunda, Köşk "pazar günü görüşmesine" sıcak bakmadı. Dışişleri Bakanlığı, İran tarafına, Cumhurbaşkanı’nın resmi tatil günü olan pazar günü görüşme yapma uygulamasının olmadığını bildirerek "Sayın Harrazi pazartesi günü Köşk’e gitmek isterse uygun bir zaman ayarlanacak. Ancak pazar günü mümkün görükmüyor" mesajı verdi. Harrazi bu mesaj üzerine Çankaya Köşkü’ndeki randevusundan vazgeçmek zorunda kaldı. 
     Sezer göreve geldiğinden beri tatil günü olduğu gerekçesiyle çok acil güvenlik konuları ve "Öğretmenler Günü" gibi özel yıldönümleri dışında hiçbir kabulünü hafta sonu yapmadı. 
     Tahran’a Cumhurbaşkanı olarak geçen yıl resmi ziyarette bulunan Sezer, gezi tarihlerinin hem Türkiye hem de İran’da hafta içine denk gelmesine özen gösterirken 17 Haziran Pazartesi günü başladığı geziyi ertesi gün tamamladı. 
     
     Erdoğan kararsız 
     Sezer’in Harrazi’yi pazar günü kabul etmemesi üzerine Başbakan Recep Tayyip Erdoğan, kararsız kaldı. Harrazi’nin muhatabı olan Gül ise İranlı bakana randevu verdi. Erdoğan’ın "Cumhurbaşkanı görüşmedi, sadece AKP’liler görüştü" havası vermemek için tereddütlü olduğu savunuldu. 
     
Onlarda cuma tatil...      Birçok Arap ülkesinde olduğu gibi "İslam Cumhuriyeti" rejimiyle yönetilen İran’da da resmi tatil günü cuma. Ülkeye gelen yabancı heyetlere, Müslümanlıkta kutsal gün olan cuma yerine haftanın başı sayılan pazar günü randevu vermeyi tercih eden İran’ın büyükelçiliklerinde de cuma günleri mesai yapılmıyor. 
     


SİYASET 

















</TEXT>
</DOC>
