<DOC>
<DOCNO> 100390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur30.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem, Süleyman Demirel'i ziyaret etti... 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, 9. Cumhurbaşkanı Süleyman Demirel'in her zaman bilgeliğinden, tecrübelerinden yararlandığını ve düşüncelerini paylaştığını söyledi. 
     İsmail Cem, 9. Cumhurbaşkanı Süleyman Demirel'in Kuleli Sokak'taki Çalışma Ofisi'ne gelerek, Demirel ile görüştü. 
     Yaklaşık 50 dakika süren görüşme sonrasında Demirel, Cem'i kapıya kadar uğurladı. 
     Cem, gazetecilerin görüşmeye ilişkin soruları üzerine Demirel ile bir değerlendirme yaptıklarını, Demirel'in bilgeliğinden, tecrübesinden iç ve dış konularda her zaman yararlandığını ve düşüncelerini paylaştığını söyledi. 
     Demirel'in Türkiye için muhteşem bir bilgi ve birikim olduğunu ifade eden Cem, ''Bugün bizim açımızdan gayet faydalı, çok önemli görüşmeler oldu. Bana katkısı olan, benim daha fazla değerlendirmeme katkı getiren konuşmalar oldu. Bundan dolayı çok mutluyum'' diye konuştu. 
     Demirel'in, Hulusi Turgut'un kaleme aldığı ''Adriyatik'ten Çin Seddi'ne Avrasya ve Demirel'' adlı kitabı Cem'e hediye ettiği görüşmede geçtiğimiz günlerde YTP'ye katılan Demirel'in özel doktoru Osman Müftüoğlu da bulundu. 
     





</TEXT>
</DOC>
