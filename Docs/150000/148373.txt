<DOC>
<DOCNO> 148373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko29.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyakbank Nisan ayı beklentiler için önemli bir ay 
</HEADLINE>
<TEXT>

     Oyakbank raporunda, mevsimselliğin daha belirgin olarak görüleceği Nisan ayının, beklentiler için önemli bir ay olacağı bildirildi. 
     Oyakbank Hazine Grubu Ekonomik Araştırma Bölümü tarafından hazırlanan Nisan ayı aylık değerlendirme raporunda, Türkiye ekonomisinde yaşanan gelişmeler değerlendirildi. 
     Raporda, 2003 yılına dair açıklanan önlemlerin özellikle harcamalar tarafında önemli bir uygulama riski olduğu düşünülse de yapısal kriterler konusunda herhangi bir gecikmeye izin verilmemesi halinde, güven ortamının tekrar temin edilmesinin mümkün olduğu ifade edildi. 
     2003 finansman ihtiyacının piyasa koşullarında karşılanmasında ciddi bir sıkıntı yaşanmasının beklenmediği belirtilen raporda, borç servisinde hükümetin öngörülerine oranla 15.6 katrilyon liraya kadar yaşanacak bir sapmanın, borç stokunda 2002'ye göre bir artışa neden olmadan, yapılan itfaların yüzde 87'sinin yeniden borçlanılması yoluyla karşılanmasının mümkün olduğu bildirildi. 
     Raporda, şöyle denildi 
     ''Faiz dışı fazla hedefinde savaşın süresi ile de ilişkili olarak özellikle bütçenin harcamalar tarafında görülebilecek artışla bağlantılı yaşanabilecek bir kötüleşme de benzer şekilde daha fazla borçlanma ile karşılanabilecek olup, faiz dışı fazla hedefinin yaklaşık 3 katrilyon lira altında kalınması, iç borçlanma itfa oranını sadece yüzde 2 puan yukarı çekecektir.'' TEFE'de kur ve petrol fiyatlarından kaynaklanan önemli şokların yaşanmaması halinde yaz aylarında yıllık artışı yüzde 20'nin oldukça altına inebilecek olan döviz sepetinin olumlu etkisinin, tekrar kendisini göstermesi mümkün olabilecekse de 2003 yılında, ''tüketici ve toptan eşya enflasyonunda 2002 sonuna göre önemli bir düşüş beklenmemesi gerektiği'' ileri sürüldü. 
     Raporda, ''Bu bağlamda, mevsimsel etkilerinin daha da belirginleşeceği Nisan ayı enflasyonu, beklentilerin yeniden değerlendirilmesi açısından önemli olacaktır'' denildi. 
     





</TEXT>
</DOC>
