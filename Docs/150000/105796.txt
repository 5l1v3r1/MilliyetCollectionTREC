<DOC>
<DOCNO> 105796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/ekonomi/eko05.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazda’nın ilk hedefi eski müşteriler’ 
</HEADLINE>
<TEXT>

10 yıl sonra Türk pazarında atağa kalkan Mazda, önce eski müşterilerine ulaşıp, test sürüşüne davet edecek 
     ŞULE YÜCEBIYIK 

     Seksenli yıllarda, yüzde 40’a yakın pazar payı ile "Türkiye’nin en çok satılan ithal otomobili" unvanına sahip olan Mazda, uzun bir aradan sonra yeniden atağa kalkıyor. 
     Teknolojisini, imajını, modellerini sil baştan yenileyen Mazda’nin Türkiye’deki hedefleri de büyük. Mazda Motor Co. Ortadoğu ve Afrika’dan sorumlu Genel Müdürü Fumio Tone, Türk pazarından agresif bir satış stratejisi izleyeceklerini söyledi. 
     Tone, Mazda’daki değişimi anlatmaya önce eski Mazda müşterilerinden başlayacaklarını hepsine ulaşıp, test sürüşüne davet edeceklerini açıkladı. 
     Mazda 6’nın lansmanı için Türkiye’ye gelen Tone, otomotiv pazarının en geç iki yıl içinde düzeleceğine inandıklarını belirterek "Amacımız, orta üst sınıfta yüzde 5’lik bir pazar payı almak" dedi. 
     Mazda’nın son iki yıl içinde yeniden yapılandığını anlatan Tone, modellerin isminden, teknolojisine imajından satış felsefesine kadar her şeyi değiştirdiklerini belirtti. 
     
     Japonların yıldızı 
     Tone, Japon otomobillerin bir dönem Türkiye’de çok gözde olduğunu ancak daha sonra yüksek gümrükler nedeniyle rekabet gücünü kaybettiğini anlatan Tone şöyle devam etti "Şimdi durum değişti. Toyota ve Honda Türkiye’de üretiyor. Bizim ve diğer Japon markaların Avrupa’da fabrikaları var. Japon otomobillerin yıldızı yeniden parlayacak" dedi. 
     



 EKONOMİ 















</TEXT>
</DOC>
