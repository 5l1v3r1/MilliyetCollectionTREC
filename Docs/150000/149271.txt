<DOC>
<DOCNO> 149271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/yasam/yas02.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek dostu 'sesi'ymiş 
</HEADLINE>
<TEXT>

Ekranların en eski ve usta spikerlerindendi Tuna Huş... 'Türkçe cambazı'ydı.. Ama geçirdiği rahatsızlık onu 'iki harfe', bir bastona ve yokluğa mahk m etti... 
     ŞÜKRAN PAKKAN İstanbul 

     Tuna Huş, Türkiye'de ekranların en tanınmış ve aranan 'ses'lerindendi. Yıllarca TRT'de spiker olarak çalışan, özel televizyonlarda birçok haber programı sunan ve bine yakın öğrenci yetiştiren Huş, bir yıl önce beyne giden damarlardan biri tıkanınca beyin kanaması geçirdi. 
     İlk günlerinde hastaneye onlarca dostu, seveni akın etti. Ama sonra, herkes Huş'u unuttu. Bugün, Huş'un ağzından sadece iki harften oluşan 'ba' hecesi çıkabiliyor. Tüm derdini arka arkaya kullandığı 'ba'larla anlatabiliyor. 'Tam bir işkolik' olarak tanınırken, artık bastonsuz yürüyemiyor. Vücudunun sağ yarısına felç inen Huş, yaşamla tüm bağlarını koparmış. Maddi imkansızlıklar nedeniyle fizik rehabilitasyon merkezindeki tedavisi de yarım kalmış. 
     
     Eldeki avuçtaki gitti 
     Huş'a en büyük desteği veren kendisinden 20 yaş küçük eşi Berrin Huş ise bir yıllık suskunluğunu Milliyet'e bozdu ve isyan etti "Yalnız kaldım, Tuna'nın en yakın dostları, iş arkadaşları 'Onu böyle görmeye dayanamıyoruz' diyerek uğramaz oldu." Bir reklam ajansında çalışan Berrin Hanım, sosyal güvencesi olmayan eşi yoğun bakımdayken, bir sağlık karnesi alabilmek için uğraşıyordu. Sonunda eşine kendi sigortası SSK'dan eş durumu nedeniyle son 4 ayda eksik primleri ödenerek emekli oldu sağlık karnesi çıkarabildi. Bu sırada işinden ayrıldı. "Gururumdan kimseye 'Yardım edin' diyemedim" diyen Berrin Huş, ameliyat masraflarına yetişemeyince önce arabasını sattı, ardından da Çamlıca'da oturdukları daireyi... 
     
     Şimdi eşi de işsiz 
     Şimdi, Bağlarbaşı'nda küçük bir apartman katında yaşam savaşı veriyor. Hastane masraflarıyla nedeniyle arkadaşlarına 10 milyar lira da borcu var. Fizik rehabilitasyon merkezinde tedavi görmesi gereken eşine, evde egzersiz yaptırıyor. Bir saati 130 milyon lira olan konuşma terapistine güçleri yetmiyor, Sabancı Özürlüler Okulu'ndan ücretsiz bir uzman yardımcı oluyor. Ancak 11 yaşındaki kızı Zeynep'in okul masrafları da ağırlaşınca Berrin Huş, bir konfeksiyon atelyesinde muhasebeci olarak çalışmaya başladı. Aileye son darbe ise, atelyenin küçülme kararı aldığı gerekçesiyle mayısta Berrin Huş'un işine son verileceğinin bildirilmesi oldu. 
     
'Veda gecesi' bile yok      Bakıcıya verecek paraları olmadığı için evde tüm gün yalnız kalan Tuna Huş, el işaretleriyle kimseye kırgın olmadığını söylüyor ancak eşi Berrin Hanım, "Bir yıldır sustum, artık konuşacağım" diyerek, sözlerini şöyle bitiriyor 
     "Hastanede gelen giden çoktu, herkes yardım edebileceğini söyledi. Kimseden bir şey istemedim. Bir tek Galatasaray Spor Kulübü destek oldu. Bir ay sonra bir tek kişi aramaz sormaz oldu. Bugüne kadar onlarca kurumda sigortasız çalışmış, hiçbir maddi karşılık beklemeden birçok iş yapmış. Tuna'yı yalnız bıraktılar. Bugün televizyonlardaki birçok spiker Tuna'nın öğrencisi. Bunlar bana ağır geliyor. Tuna konuşabilse belki bunları söylememe bile izin vermezdi. Ama artık başka alternatifimiz yok. Tuna'ya bir veda gecesi bile düzenlemediler." 
     


YAŞAM 


















</TEXT>
</DOC>
