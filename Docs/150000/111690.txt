<DOC>
<DOCNO> 111690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/dunya/adun.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’NİN İLERLEME RAPORU SON ŞEKLİNİ ALDI 
</HEADLINE>
<TEXT>
Hem övgü hem yergi 
Rapor Türkiye’ye müzakere tarihi verilmesinden bahsetmezken, olumlu’ olarak nitelenen reformların uygulanmasındaki kısıtlamalara dikkat çekiyor 
     GÜVEN ÖZALP Brüksel 

     Türkiye açısından Avrupa Birliği AB üyeliğine giden yolda en kritik dönemeçlerden biri olarak görülen ve yarın açıklanacak olan İlerleme Raporu, Türkiye’de yaşanan gelişmelerden övgüyle bahsederken, eksiklikleri de dile getiriyor. Rapor, üyelik müzakereleri tarihi konusunda herhangi bir sinyal içermezken, eksikliklerin yerine getirilmesi halinde kapının açık olduğu mesajını veriyor. AB’nin Türkiye’ye yönelik desteğinin artması gerektiğinin altını çizen ve Milliyet’in ulaştığı AB Komisyonu İlerleme Raporu ve Strateji Belgesi’nde Türkiye’ye ilişkin tespit ve önerilerden öne çıkanlar şunlar 
     
     AB DESTEĞİNİ ARTIRMALI 
     "Yapılan anayasal değişiklikler ve bir dizi reform paketiyle Türkiye, gerek Kopenhag siyasi kriterlerini gerekse ekonomik kriterleri yerine getirme konusunda gözle görülür bir ilerleme kaydetti. Bununla birlikte kriterlerin yerine getirilmesi için halen belirgin bir çaba gerekiyor. AB Komisyonu, AB’nin Türkiye’ye, ön katılım hazırlıklarını tamamlaması konusunda desteğini artırmasını ve belirgin bir ek kaynak sağlamasını öneriyor. Komisyon, gözden geçirilmiş bir Katılım Ortaklığı önerecek. Komisyon, derinleştirilmiş bir Türkiye - AB ticari ilişkisi ve yatırım akışıyla birlikte Gümrük Birliği’nin etki alanının genişletilmesini öneriyor. Türkiye, adaylığını AB üyeliğine taşıyacak olan reform sürecini devam ettirmesi konusunda cesaretlendiriliyor." 
     
     REFORMLAR UYGULANSIN 
     "Türkiye, Kopenhag kriterlerini tamamlama yönünde belirgin bir ilerleme kaydetti. Bununla birlikte Türkiye siyasi kriterleri tam anlamıyla yerine getirmiyor. Reformlar özellikle temel hak ve özgürlükler açısından birtakım kısıtlamaları içeriyor. Kısıtlamalar özellikle ifade özgürlüğü, barışçıl toplanma özgürlüğü, dernekleşme özgürlüğü ve din özgürlüğü alanında yaşanıyor. Çoğu reformun AB standartlarında uygulanmasına yönelik düzenlemeler gerekiyor. Uygulamalardan bazıları yaşama geçirildi." 
     Komisyon övgülerini özellikle idam cezasının kaldırılması ve olağanüstü hal uygulamasının iki ilde askıya alınması konusunda yoğunlaştırırken, Türkiye’nin reformlara devam etmesi halinde üyeliğin önündeki mevcut engellerin ortadan kalkacağını hatırlatıyor. 
     
     MGK’NIN ROLÜ DEĞİŞMEDİ 
     DGM’lerde yapılan değişikliğe karşın bu mahkemelerin halen uluslararası standartlara tam anlamıyla uymadığını düşünen Komisyon, MGK’nın yapısının değişmesini olumlu karşılasa da bu değişikliğin çalışma biçimine yansımadığını kaydediyor. 
     
     İŞKENCEYE DİKKAT 
     "Yüksek Seçim Kurulu tarafından alınan önemli bir partinin liderinin seçimlere girmesini yasaklayan kararı reformların ruhunu yansıtmıyor. İşkence ve kötü muamele, ordunun rolü, şiddet içermeyen görüşlerinden dolayı tutuklanan kişilerin durumları, Avrupa İnsan Hakları Mahkemesi kararlarına uyum konularının dikkatle ele alınması gerekiyor." 
     Reformların son derece zor koşullarda gerçekleştirildiğinin altını çizen rapor, cezaevlerindeki reformun sürdüğünü belirterek gözaltı sürelerinin azaltılmasını olumlu karşılıyor. Komisyon, Ceza Kanunu’nun 159. ve 312. maddelerindeki değişiklikleri de olumlu buluyor. 
     
     EKONOMİDE UYUM SORUNU 
     Bu alanda belirgin iyileşme sağlansa da küçülme ve ekonomik krizin etkilerinin h l hissedildiğine dikkat çekiliyor. Gümrük Birliği kapsamına giren alanlarda ve bankacılık, iletişim, tarım ve enerji sektörlerinde AB’ye uyum konusunda gelişme sağlandığı vurgulanıyor. Diğer alanlarda h l uyum sorunu yaşandığına dikkat çekiliyor. 2004 - 2006 arasında yapılacak yardımlarda belirgin bir artış öneren Komisyon, 2006 itibarıyla bunun en az iki katına çıkarılmasını öneriyor. 
     
     KIBRIS’I BU YIL ÇÖZ 
     Komisyon, Kıbrıs’ta çözüm bulunması için çabaların artırılmasını isterken, BM Özel Temsilcisi Alvaro de Soto’nun raporları doğrultusundaki BM açıklamaları ışığında ilgili taraflardan ve özellikle de Türkiye’den bu yıl sonundan önce kapsamlı bir çözüm bulunabilmesi için tam destek istiyor. 
     



 DÜNYA 












</TEXT>
</DOC>
