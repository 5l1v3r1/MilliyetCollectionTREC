<DOC>
<DOCNO> 118624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun23.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'ın Kıbrıs planının tam metni Yunan basınında... 
</HEADLINE>
<TEXT>

     Yunan basını, BM Genel Sekreteri Kofi Annan'ın önceki gün taraflara sunduğu Kıbrıs planının ''sert müzakerelere konu olacak pek çok unsur içerdiği'' yorumunu yaptı. 
     Annan planının tam metnini yayımlayan gazeteler, Atina ve Rum yönetiminin özellikle ''bakanlar kurulunun yapısı, 1960 garanti anlaşmalarının geçerliliğini koruması, toprak ve mülkiyete ilişkin yaklaşımın AB müktesebatı ile uyuşmuyor olması ve yüksek mahkemenin üye dağılımı'' üzerinde durduklarını yazdılar. 
     Ankara'nın plana ilişkin resmi tepkisinin henüz bilinmediğini, ancak çözüm önerisini olumlu karşıladığının ''anlaşıldığını'' belirten Yunan basını, Annan planının yanı sıra ''yeni Kıbrıs devletinde taraflara bırakılacak toprakları gösteren'' haritalar da yayımladı. 
     Muhalefetteki siyasi partilerin şu ana kadar planın kendilerine geç iletilmesinin dışında öneriler üzerinde değerlendirme yapacakları gerekçesiyle net tepkiler vermediklerini de kaydeden gazeteler, Başbakan Kostas Simitis'in asıl endişesinin partisi PASOK içindeki ''milliyetçiler'' olduğu değerlendirmesinde de bulundular. 
     Türk ve Yunan-Rum taraflarının müzakereye yakın olduklarının görüldüğünü yazan Katimerini gazetesi, Ankara'nın mülk, toprak ve göçmenler konularında Annan planına itiraz etmesinin beklendiğini savundu. Katimerini, tarafların 28 Şubat'a kadar anlaşamamaları halinde BM Genel Sekreteri'nin müdahale edeceğini de öne sürdü. 
     Annan planının ''özlü ancak adil olmadığı'' yorumunu yapan To Vima gazetesi, Elenizm için adil çözümün 1974 barış harekatı öncesi statüye dönülmesi olduğunu, ancak bunun olamayacağını ilk kez Başpiskopos Makarios'un anladığını ve iki bölgeli çözüm önerdiğini yazdı. 
     Türkiye'nin tepki vermekte geciktiğini de savunan To Vima, Annan planının sunulması karşısında ''şaşıran'' Ankara'nın yeni hükümet kurulana kadar zaman kazanmaya çalıştığını ileri sürdü. 
     ''Türk diplomatik çevrelerinden'' sızan bilgilerin KKTC Cumhurbaşkanı Rauf Denktaş ile Ankara arasında görüş ayrılığı olduğunu gösterdiğini de iddia eden To Vima, adını vermediği bir BM yetkilisinin ise bunun bir müzakere taktiğinden ibaret olduğunu söylediğini yazdı. 
     BM'nin ''9 başlı ejderhaya benzeyen yeni bir devlet önerdiğini'' kaydeden Apoyevmatini gazetesi, planın Kıbrıs'a Yunanlıların yerleşmesini yasaklayarak, yeni bir duvar ördüğünü savundu. Apoyevmatini, Ankara'nın Cumhurbaşkanı Denktaş'ın ''Arkasına saklanarak'' zaman kazanmaya çalıştığını da iddia etti. 
     ''Atilla'ya hediye-canavar plan'' ve '' Tahrik Hz. Muhammed'in doğum günü resmi bayram'' başlıklarını kullanan Elefteros Tipos gazetesi, BM'nin ortak devlet ifadesinin altına konfederasyon gizlediğini yazdı. 
     Önerilen modelin AB müktesebatına uymadığı ve zor işleyeceği yorumunu yapan Elefteros Tipos, başyazısında da, Yunan hükümetini ''kabul edilemez bir planı'' imzalamakla suçladı. 
     BM planının sert müzakerelere konu olacağını kaydeden Ethnos gazetesi, Adalet ve Kalkınma Partisi AKP Genel Başkanı Recep Tayyip Erdoğan'ın dün yaptığı Kıbrıs konulu açıklamaya yer verdiği haberinde, Ankara'nın resmen açıklamamakla birlikte, öneriye olumlu yaklaştığı mesajını verdiği değerlendirmesinde bulundu. 
     Türkiye'nin ''AB'nin Kopenhag zirvesinde müzakere tarihi alabilmek için iyi niyet göstereceğini'' belirten Ta Nea gazetesi, Ankara'nın Cumhurbaşkanı Denktaş'a baskı yaptığını da iddia ederek, buna kanıt olarak Denktaş'ın dün New York'ta yapacağı basın toplantısının son anda iptal edilmesini gösterdi. 
     AB'nin ''bu fırsatı değerlendirin''' dediğini, ''ABD'nin ise Annan planını desteklediğini'' belirten Elefterotipiya gazetesi, 30 Mart'ta yapılacak referandumun ardından ''Kıbrıs Cumhuriyeti'nin'' yerini alacak Kıbrıs devletinin daha çok konfederal bir oluşuma benzediğini yazdı. 
     Elefterotipiya, bu devlet modelinde ''AB müktesebatının uygulanmasının zor olacağını'' ve Kıbrıs'ın AB üyeliğinin Kıbrıslı Türkler ve Rumların yapacakları halk oylamalarının sonucuna bağlı olduğunu da vurguladı. 
     





</TEXT>
</DOC>
