<DOC>
<DOCNO> 133648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko23.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Defterdarlık dolandırıcılara karşı uyardı... 
</HEADLINE>
<TEXT>

     Yalova Defterdarı Hüseyin Baydar, son birkaç aydır kendilerini ''Maliye Bakanlığı'nda görevli'' olarak tanıtan bir şebekenin, mükelleflere 35 milyon karşılığında bilgisayar disketi satarak dolandırıcılık yaptığını bildirdi. 
     Baydar, düzenlediği basın toplantısında, defterdarlığa gelen ihbarlar üzerine yaptıkları araştırmada, bir dolandırıcılık şebekesinin Türkiye genelinde benzer yöntemler kullanarak, mükelleflerden para topladığının belirlendiğini kaydetti. 
     Ankara merkezli olduğu tahmin edilen şebekenin, bir çok ile dağılarak, mükelleflere kendilerini ''Maliye Bakanlığı Vergi İnceleme ve Araştırma Merkezi''nden görevli olarak tanıttığını anlatan Baydar, ''Türkiye geneline dağılan bir şebeke, Maliye Bakanlığı'ndan geliyoruz diye 35 milyon lira karşılığında disket satmaya başladı'' dedi. 
     Baydar, disketlerde yapılan incelemede içinde herhangi bir veri bulunmadığının belirlendiğini belirterek, şunları söyledi 
     ''Bakanlığımıza bağlı bulunan birimlerin hiçbirisinin kitap, dergi, broşür, disket ya da herhangi bir belgeyi para karşılığında satmadığı büyük önem taşımaktadır. Bu gibi durumla karşılaşan mükelleflerimizin en yakın polis merkezine bilgi vermesini talep ediyoruz.'' 
     





</TEXT>
</DOC>
