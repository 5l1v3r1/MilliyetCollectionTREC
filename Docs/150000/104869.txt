<DOC>
<DOCNO> 104869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur05.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Parası olan da Yurt-Kur'dan burs aldı 
</HEADLINE>
<TEXT>

     Yükseköğrenim Kredi ve Yurtlar Kurumu, geçen yıl kredi için başvuran ve ailesinin aylık geliri 1 milyar lira ve üstünde olan 569 üniversite öğrencisine öğrenim kredisi verdi. 
     YURTKUR, 2002-2002 öğretim yılında öğrenim ve harç kredisi verilen ve yurtlarda barınan öğrencilerin sosyo-ekonomik durumlarına ilişkin istatistik bülteni yayımladı. 
     Buna göre, geçen yıl öğrenim kredisi almak için toplam 352 bin 124 öğrenci başvurdu. 
     Bu öğrencilerden 17 bin 596'sı ailesinin aylık gelirini 1 milyar lira ve üstünde, 5 bin 4'ü 800 milyon lira ile 1 milyar lira arasında, 14 bin 780'i 600-800 milyon lira arasında, 42 bin 467'si 400-600 milyon lira arasında, 106 bin 106'sı 200-400 milyon lira arasında, 166 bin 171'i de 200 milyon liranın altında olarak beyan etti. 
     Öğrenim kredisi için başvuranların aile reislerinin mesleklerine göre yapılan araştırmada, 29 öğrencinin aile reisinin milletvekili, 100'ünün Anayasa, Yargıtay ve Danıştay Denetleme Kurulu üyesi, 333'ünün hakim, savcı veya savcı yardımcısı, 1118'inin öğretim elemanı, 2 bin 457'sinin Türk Silahlı Kuvvetleri Personeli, 350'sinin müsteşar, büyükelçi, ataşe, vali, kaymakam veya genel müdür, 348'inin seçimle işbaşına gelen mahalle idare yöneticisi olduğu belirlendi. 
     Bunların yanı sıra, aile reisi emekli, dul, yetim, gazi ve ihtiyarlık maaşı alan 107 bin 28, vasıfsız işçi olan 8 bin 575, ev hanımı olan 6 bin 179, İş Kanunu'na göre çalışırken geçici izin verilen 649 öğrenci de öğrenim kredisi için başvurdu. 
     
     KREDİ VERİLENLER 
     Başvuruların değerlendirilmesi sonucunda, ailesinin gelir durumu 200 milyon liranın altında olan 87 bin 632 yüzde 58 , 200-400 milyon lira arasında olan 52 bin 4, 400-600 milyon lira arasında olan 9 bin 222, 600-800 milyon lira arasında olan 1356, 800 milyon lira ile 1 milyar lira arasında olan 190 ve 1 milyar liranın üstünde olan 569 öğrenciye öğrenim kredisi verildi. 
     Aile reisi Anayasa, Yargıtay ve Danıştay Denetleme Kurulu üyesi olan 10, hakim, savcı ve savcı yardımcısı olan 18, öğretim üyesi olan 186, müsteşar, büyükelçi, ataşe, vali, kaymakam ve genel müdür olan 69, Türk Silahlı Kuvvetleri personeli olan 223 öğrenci kredi aldı. 
     Aile reisinin milletvekili olduğunu bildiren öğrenciler kredi almaya hak kazanamadı. 
     Bunların yanı sıra, aile reisi emekli, dul, yetim, gazi ve ihtiyarlık maaşı alan 58 bin 394, memur olan 13 bin 443, vasıfsız işçi olan 4 bin 22, geçici olarak işten çıkarılan 265 öğrenciye de öğrenim kredisi verildi. 
     Üniversitelerin lisans ve ön lisans programlarında okuyan öğrencilere halen aylık 45 milyon lira öğrenim kredisi veriliyor. Bu miktarın 2003 yılında artırılması planlanıyor. 
     
     YURTLARA YERLEŞTİRİLENLER 
     Geçen öğretim yılında ailesinin gelir durumu 100 milyon liranın altında 42 bin 14, 100-200 milyon lira arasında 67 bin 886, 200-300 milyon lira arasında 40 bin 176, 300-400 milyon lira arasında 21 bin 698, 400-500 milyon lira arasında 13 bin 765, 500 milyon liranın üstünde de 19 bin 572 olmak üzere toplam 205 bin 91 öğrenci yurtlarda barınmak için başvurdu. 
     Ailesinin gelir durumu 100 milyon liranın altında olan 17 bin 570, 100-200 milyon lira arasında olan 23 bin 823, 200-300 milyon lira arasında olan 12 bin 342, 300-400 milyon lira arasında olan 3 bin 716, 400-500 milyon lira arasında olan 1078, 500 milyon liranın üstünde olan 1213 öğrenci yurda yerleştirildi. 
     Yurda yerleştirilen öğrencilerden 1'inin aile reisinin milletvekili, 9'unun Anayasa, Yargıtay veya Danıştay Denetleme Kurulu üyesi, 16'sının hakim, savcı veya savcı yardımcısı, 64'ünün öğretim elemanı, 27'sinin müsteşar, büyükelçi, ateşe, vali, kaymakam veya genel müdür olduğu saptandı. 
     Yurda yerleşen öğrencilerden 23 bin 830'unun aile reisinin emekli, dul, yetim veya ihtiyarlık maaşı aldığı, 1'ünün çalışırken geçici olarak izin verildiği, 1415'inin ev hanımı, 1420'sinin de vasıfsız işçi olduğu belirlendi. 
     





</TEXT>
</DOC>
