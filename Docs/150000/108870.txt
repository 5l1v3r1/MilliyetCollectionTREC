<DOC>
<DOCNO> 108870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sonspo14.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Tuncay "Şanssızlığım erken sakatlanmam oldu..."- 
</HEADLINE>
<TEXT>

     Fenerbahçe'nin bu sezon Sakaryaspor'dan transfer ettiği genç futbolcu Tuncay Şanlı, sezon başındaki hazırlık döneminde geçirdiği sakatlığın kendisi için büyük şanssızlık olduğuun belirterek, ''Benden bekleneni biliyorum. En kısa sürede bu beklentilere yanıt vereceğim'' dedi. 
     Deraeğzı Tesisleri'ndeki tartan pistin açılışına katılan sarı-lacivertli futbolcu, kendisine yöneltilen soruları yanıtlarken, UEFA Kupası 1. tur ilk maçında eşleştikleri AIK Solna Stockholm karşısında turu geçen taraf olacaklarına inandığını kaydetti. 
     Sakatlığının geçmesinin ardından çalışma temposunu artırdığını anlatan Tuncay, ''Sakatlığım geçtikten sonra çok çalışmaya başladım. İlerleyen haftalarda beklentilere yanıt vereceğim. AIK Solna maçının ilk yarısına inanılmaz oynadık. Ancak, ikinci yarı rehavete kapıldık. Rakibimiz her İsveç takımında olduğu gibi disiplini elden bırakmadı. Ancak biz bu turu rahatlıkla geçeriz'' diye konuştu. 
     Tuncay, bir soru üzerine de, teknik direktör Werner Lorant'ın gönderileceği biçiminde çıkan haberlerin kendilerini etkilemediğini de ifade ederek, ''Başımızda kim olursa olsun bizim görevimiz futbol oynamak. Bu konular bizi ilgilendirmez'' diye konuştu. 
     
     CEM ''GALATASARAY DAHA TECRÜBELİ'' 
     Sarı-lacivertli futbolcu Cem Karaca ise, Birinci Süper Lig'deki rakipleri Galatasaray'ın Avrupa kupalarında kendilerinden daha deneyimli olduğunu ve bu nedenle de daha başarılı sonuçlara imza attığını kaydetti. 
     Sarı-kırmızılı takımın, Avrupa kupalarında elde ettiği başarılardan dolayı sevinç duyduğunu anlatan Cem Karaca, ''Galatasaray sonuçta Türkiye'yi temsil ediyor. Ben Almanya'da oynarken de Türk takımlarının Avrupa kupalarında elde ettikleri başarılardan mutluluk duyar ve çok sevinirdim. Onlar bizden daha tecrübeli. Bu nedenle başarılı sonuçlar alıyorlar'' dedi. 
     Sarı-lacivertli futbolcu, ''Sen, Abdullah ve Ali Akdeniz olmasına rağmen AIK Solna maçında Lorant sol kanatta Ali Güneş'i oynattı. Bu konuda ne düşünüyorsun '' biçiminde yöneltilen bir soruya ise, ''Ben oynayacağımı sanıyordum. İyi hazırlanmıştım. Ancak hocamın kararına saygı duyarım. Bana yeniden şans verilmesini bekleyeceğim. Bence Ali Güneş iyi de oynadı'' biçiminde karşılık verdi. 
     





</TEXT>
</DOC>
