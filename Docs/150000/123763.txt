<DOC>
<DOCNO> 123763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/soneko31.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol üretiminde kısıtıya gidiliyor... 
</HEADLINE>
<TEXT>

     Suudi Arabistan Petrol Bakanı Ali el Naimi, Petrol İhraç Eden Ülkeler Örgütü'nün OPEC petrol üretiminde yeni bir kısıntıya gideceğini söyledi. 
     Naimi, OPEC petrol bakanlarının Perşembe günü yapacakları toplantıda, kartel üyelerinin günlük üretimi için getirilen resmi tavanı artırma, buna karşılık fiili üretimde bu artıştan daha fazla bir kısıntıya gitme kararı alacaklarını bildirdi. 
     Suudi Bakan, OPEC'in resmi günlük üretim tavanını 1 ile 1.5 milyon varil yükseltip fiili günlük üretimi 1.5 ile 2 milyon varil azaltarak, petrolün varil fiyatını 25 dolar civarında tutmayı amaçlayacağını ifade etti. 
     Fiyatlarda istikrar sağlamak için son iki yılda çeşitli defalarda üretim kısıntısına giden 11 üyeli OPEC'in şu anki toplam günlük üretimi 21.7 milyon varille sınırlanmış bulunuyor. 
     Ancak bu resmi sınırın uygulamada üye ülkeler tarafından delindiği ve gerçek üretimin bu miktarın üzerine çıktığı biliniyor. 
     OPEC'in kendi verilerine göre, Ekim ayında kartelin gerçek üretimi 21.7 milyon varillik resmi tavanı günde 2.83 milyon varil aşmış bulunuyor. 
     Naimi, OPEC bakanlarının Eylül ayında yaptıkları son toplantıda o sıralar yükselişe geçen fiyatların daha da artmaması için resmi kotaların aşılmasını görmezden gelme konusunda anlaştıklarını, ancak mevcut durumda resmi hedef ile fiili üretim arasındaki açığın kapatılması gerektiğini söyledi. 
     Suudi Arabistan'ın OPEC'in resmi hedefiyle fiili üretimi arasındaki açığı kapatma girişimi piyasalarca fazla inandırıcı bulunmadı. 
     Sektör uzmanları, OPEC'in en güçlü üyesi Suudi Arabistan'ın kendisinin kotalara uyabileceğini, ancak, kartelin diğer üyelerinin bunu yapmasının pek olası görülmediğini belirterek, kota delinmelerinin devam edeceğini söylüyor. 
     Piyasaların tavrı fiyatlara da yansıdı ve kısıntı haberine rağmen petrol fiyatları düştü. 
     Londra piyasasında Brent türü petrolün tüm petrol çeşitleri için gösterge oluşturan varil fiyatı düne göre 21 sent azalarak 25.55 dolara, ABD hafif petrolünün fiyatı da 26 sent azalarak 26.94 dolara indi. 
     





</TEXT>
</DOC>
