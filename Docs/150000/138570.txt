<DOC>
<DOCNO> 138570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sonspo06.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... Torino-AC Milan maçı olaylar nedeniyle yarıda kaldı... 
</HEADLINE>
<TEXT>

     İtalya Birinci Futbol Ligi'nin 22. haftasında dün yapılan Torino-AC Milan maçı, AC Milan 3-0 öndeyken Torinolu taraftarların çıkardığı olaylardan dolayı 63. dakikada yarıda kaldı. 
     Ligde kalma mücadelesi veren Torino'nun, AC Milan karşısında ilk yarıyı sahasında 3-0 yenik kapatması sonrası adeta çılgına dönen fanatik Torinolu taraftarlar, ilk önce tribün ile sahayı ayıran kalın camı kırarak sahaya indi, daha sonra da polisle çatıştı. 
     Yetersiz sayıda olmalarından dolayı taraftarların taşkınlığını önleyemeyen İtalyan polisi, gözyaşartıcı bomba atmak zorunda kalırken, sahadaki futbolcular da gözyaşları içinde kaldı. Yaklaşık 10 dakika bir yandan sahanın içinde taraftarlarla polis çatışırken diğer yandan maçı oynatan hakem, gözyaşartıcı bombanın atılması ve taraftarların eline geçirdikleri herşeyi sahaya atmaya başlaması üzerine maçı geç de olsa tatil etme kararı aldı. 
     Maçın yapıldığı Delle Alpi Stadı'nın kuzey tribünlerindeki tüm koltukların sökülüp kırıldığı olaylar sonrasında İtalyan polisi yalnızca 1 taraftarı gözaltına alırken, yeni yasa gereği taraftarın cezaevinde gözaltında tutulduğu bildirildi. 
     Bu arada İtalya Birinci ve İkinci Lig kulüplerinin bağlı olduğu Lega Calcio'nun Başkanı ve AC Milan Kulübü İkinci Başkanı Adriano Galliani, Torino Delle Alpi Stadı'nda çıkan olaylar üzerine, ''Futbol dünyası, medyası dahil bir adım geri atmalıdır yoksa futbolun sonu olacak'' açıklamasında bulundu. İngiltere'de futbolun çok daha farklı oynandığını hatırlatan Galliani, ''Bu tabii ki kültür sorunu. İngiltere'de sahalarda tel örgüler yok. Futbolcular alkışlarla oynuyor. Biz de bırakın tel örgüleri kaldırmayı, olanları yıkıp tahrip edip sahada terör estiriyorlar. Bu sona ermek zorunda'' dedi. 
     Öte yandan İtalya Hükümeti de bu hafta içinde statlardaki şiddet olaylarına karşı daha sert önelemleri içeren bir yasa hükmündeki kararnameyi kabul etmişti. Yeni düzenlemeye göre, statlarda şiddet olaylarına karışanların kimliklerinin belirlenmesi durumunda 36 saat içinde tutuklanmasına hak tanınıyor. Eski yasaya göre olay çıkardığı anda kameralar tarafından görüntülenmesine karşın polise yakalanmadan stattan çıkmayı başaran taraftar itiraz ederek yasal süreci oldukça fazla uzatabiliyor ve sonunda da büyük olasılıkla ceza almıyordu. Hükümet ayrıca, statların belarli yerlerine kontrol amaçlı kameralar yerleştirilmesine de karar verirken, 1 aya dek saha kapatma cezası getirerek kulüplerin de sorumluluğunu artırdı. 
     





</TEXT>
</DOC>
