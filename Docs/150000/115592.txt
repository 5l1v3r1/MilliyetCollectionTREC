<DOC>
<DOCNO> 115592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sondun10.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Refah ve Cenin'de ev yaktı 
</HEADLINE>
<TEXT>

     İsrail askerleri Batı Şeria'nın kuzeyindeki Cenin kentinde 15 yaşındaki bir Filistinli çocuğu öldürdü. 
     Cuma'dan bu yana kentte operasyon düzenleyen İsrail askerleri, 15 yaşındaki Ahmed Ebu Hali'yi, sokağa çıkma yasağının uygulandığı kentte evinden çıkarken başından vurdu. 
     Cenin'deki mülteci kampında iki Filistinli çocuk da yaralandı. İsrail ordusu Gazze Şeridi'nin güneyindeki Refah kenti ve Batı Şeria'daki Cenin kentinde Filistinlilere ait evleri de yıktı. 
     İsrail ordusuna bağlı buldozerler dün Refah'ta 5 evi yıktı. Yıkım sırasında askerlerin ateş açması sonucu bir Filistinli çocuk bacağından yaralandı. 
     İsrail askerleri Cenin bölgesinde de İsrail'e yönelik saldırılara karışmakla suçlanan Filistinlilere ait 4 evi de bugün dinamit ve buldozerlerle yıktı. 
     Askerlerin yıktığı evler arasında, İslami Cihat örgütünün silahlı kanadı El Kudüs Tugayı üyesi Ali Safuri ile El Fetih örgütünün silahlı kanadı El Aksa Şehitleri Tugayı üyesi Abdülkerim Aveis'in evinin bulunduğu, bu kişilerin İsrail tarafından esir alındığı belirtildi. 
     Yıkılan evler arasında, 21 Ekim'de 14 İsraillinin ölümüyle sonuçlanan intihar saldırısını düzenleyen El Kudüs Tugayı üyesi Muhammed Hasaneyn ile Eşref El Esmer'in evlerinin bulunduğu da kaydedildi. 
     İsrail ordusundan yapılan yazılı açıklamada, ordu tarafından aranan 57 Filistinlinin Cenin'de Cuma günü başlayan operasyonlarda ele geçirildiği belirtildi. 
     Açıklamada, bu Filistinlilerin aşırı dinci Hamas militanı olduğu ve saldırı planladığı kaydedildi. 
     İsrail'in 12 Filistin milletvekili ile bir bakanın Ramallah'a girişini yasakladığı bildirildi. 
     Filistinli yetkililerin verdiği bilgiye göre, 10 milletvekili ve 1 bakan Gazze Şeridi'nde bir kontrol noktasında durdurulurken, 2 milletvekilinin de El Halil'den ayrılması engellendi. 
     Filistin yetkililer, Devlet Başkanı Yaser Arafat'ın yeni kabinesinin onaylanlanması için yapılması beklenen toplantıya milletvekillerinin tamamının katılamaması halinde, toplantının iptal edilebileceğini belirtmişti. 
     





</TEXT>
</DOC>
