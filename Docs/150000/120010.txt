<DOC>
<DOCNO> 120010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo22.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da bir başkan adayı daha... 
</HEADLINE>
<TEXT>

     Trabzonspor'da, 8-15 Aralık tarihleri arasında yapılacak olağan genel kurul öncesi, kulüp eski başkanlarından Mustafa Günaydın, başkanlığa adaylığını açıkladı. 
     Mustafa Günaydın, Trabzon Gazeteciler Cemiyeti'nde düzenlediği basın toplantısında, Trabzonspor'da yeni bir kan değişimi gerektiğini ifade ederek, ''Yeni yönetim kurulunun görev yaptığı 2 yıl süresince Trabzonspor, hiçbir alanda bir arpa boyu yol ilerlememiştir. Trabzonspor, bir dünya kulübü olmalı. Bunun için başkanlığa adaylığımı açıklıyorum'' dedi. 
     Trabzonspor'un, taraftar ve genel yapısıyla Türkiye'nin en büyük kulübü olduğunu savunan Günaydın, ''Ancak şu anda Trabzonspor'un hakları savunulamaz olmuştur. Bunun en son örneği de Galatasaray maçında taraftarlarımıza yapılanlar olmuştur. Kulübe sahip çıkamayanların bu işin başında durmasını sakıncalı buluyoruz'' diye konuştu. 
     Trabzonspor'un mevcut yönetim kurulunun taraftarlara yönelik anlayışını yanlış bulan Günaydın, şunları söyledi 
     ''Tribünlerimizde pankart bile asılamıyor. Trabzon'da coşku bile yasak hale geldi. Bizim dönemimizde Trabzon'dan İstanbul'a maçlara gelenlere yardımcı olunurdu. Takıma 3-5 oyuncu takviyesi yapıp, çıtayı yükselterek şampiyonluğa oynayacak bir Trabzonspor oluşturacağız. Takımdaki yerli oyuncular Trabzonlu olacak. 17 kişilik yönetim kurulu da Trabzon'dan olacak. Büyükşehirlerde de takıma yönetici gibi yardımcı olacak kişiler belirleyeceğiz.'' Bordo-mavililerde, Mustafa Günaydın'dan önce Ercan Saral ile kulüp eski asbaşkanlarından İskender Önal da başkanlığa adaylıklarını açıklamışlardı. 
     





</TEXT>
</DOC>
