<DOC>
<DOCNO> 100505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun16.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da kadınlar siyasete yöneliyor. 
</HEADLINE>
<TEXT>

     Belçika'da Çalışma Bakanlığı'nın yaptığı bir araştırma, kadınların politikaya atılma eğilimleri ve siyasi alanda iddialarının giderek arttığını gösterdi. 
     Belçika'da 1994 yılında kabul edilen ve ilk defa 1999'da yapılan genel seçimlerde uygulanan bir yasa, aday listelerinin en az üçte birinin kadınlardan oluşmasını sağladı. Yasa, daha sonra yeniden değiştirildi ve aday sayısında kadın-erkek eşitliği getirildi. 
     Gelecek yıl yapılacak genel seçimlerde son haliyle uygulanacak yasa, seçim listelerindeki ilk iki adaydan birinin kadın olması koşulunu da getiriyor ve siyasi partilerin, ''mecburiyetten'' listeye aldıkları kadınları seçilemeyecekleri sıralara koymalarını engelliyor. 
     Çalışma Bakanlığı'nın araştırması, yeni yasaların ve uygulamaların kadınları politikaya teşvik ettiğini, Parlamento'daki oranları yüzde 30'a yaklaşan kadın temsilcilerin sayısının gelecek yıl daha da artacağını gösterdi. 
     Araştırmaya göre, politikaya atılan veya atılmaya hazırlanan kadınların önemli bir bölümü bekar veya boşanmış olarak yaşıyor. Çoğunluğu 35-54 yaşları arasında olan adayların yüzde 70'den fazlasının üniversite diploması bulunuyor. 
     Son seçimlere katılan kadın adayların, seçim kampanyası sırasında kadın haklarına ilişkin konulara özel önem vermedikleri ve kadın seçmenlere yönelik girişimlerde bulunmadıkları gözlemlendi. 
     





</TEXT>
</DOC>
