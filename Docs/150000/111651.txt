<DOC>
<DOCNO> 111651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sonspo13.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Bülent "İki maçı da kazanmalıyız" 
</HEADLINE>
<TEXT>

     A Milli Futbol takımı oyuncuları, Makedonya ve Liechtenstein ile yapacakları maçlar için umutlu konuştu. 
     Milli takım kaptanı Bülent Korkmaz, oynayacakları 2 maçı da kazanarak, 6 puan almayı hedeflediklerini belirterek, ''Özellikle Makedonya ile yapacağımız ilk maç zorlu geçecek. Geçen yıl da bizi zorlamışlardı. Çok dikkatli olmalıyız. Önce Makedonya, ardından da Liechtenstein'ı yenerek, puanımızı 9'a çıkarmalıyız'' diye konuştu. 
     Artık unvanlı bir takım olduklarını, bunun da rakiplerini kamçıladığını ifade eden Bülent, ''Rakiplerimiz dünya üçüncüsü Türkiye'ye karşı farklı oynayacaktır ve bizi yenmek isteyecektir. Biz en iyi şekilde maçlarımıza konsantre olarak, 2 maçtan da alnımızın akıyla çıkacağız'' dedi. 
     Milli takımın tecrübeli futbolcusu Tayfur Havutçu ise, 2 maçı da kazanmayı hedeflediklerini belirterek, ''Finallere katılma yönünde mesafe almak için 2 maçı da kazanmalıyız'' şeklinde konuştu. 
     Tayfur, teknik direktör Şenol Güneş'in alacağı ödülü hayır kurumlarına bağışlayacağının hatırlatılması ve futbolcuların tutumunun ne olacağı ile ilgili bir soruya da, ''Bütün arkadaşlar gerekli yerlere gerekli yardımları yapıyoruz. Takım arkadaşlarımızla konuşup, ortak bir karar alabiliriz'' dedi. 
     Hakan Ünsal ise, Makedonya ve Liechtenstein'ı küçümsemediklerini vurgulayarak, ''Asıl bu maçlar çok tehlikeli oluyor. Biz her zamanki ciddiyetimizle hazırlanıp, 2 maçı da kazanacağız'' şeklinde konuştu. 
     Hafif bir sakatlığı bulunduğunu, ancak bunun çok önemli olmadığını belirten Hakan, hafta sonuna kadar hazır hale geleceğini sözlerine ekledi. 
     
     İLHAN ''BENİM İÇİN SÜRPRİZ OLDU'' 
     Şenol Güneş tarafından son anda kadroya dahil edilen İlhan Mansız ise, ''Milli takıma alınmak benim için güzel bir sürpriz oldu'' dedi. 
     İlhan, uzun bir sakatlık döneminden sonra, yeniden milli takımda olmanın kendisini mutlu ettiğini vurgulayarak, ''Tam olarak hazır değilim. Buna rağmen milli takıma çağrılmış olmak, benim için gurur vericidir'' diye konuştu. 
     





</TEXT>
</DOC>
