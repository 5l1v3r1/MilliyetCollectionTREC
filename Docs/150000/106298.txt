<DOC>
<DOCNO> 106298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sontur17.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Savaş DSP'ye katıldı... 
</HEADLINE>
<TEXT>

     Emekli Yargıtay Cumhuriyet Başsavcısı Vural Savaş, Başbakan Bülent Ecevit'in de bulunduğu törenle DSP'ye katıldı. 
     DSP Genel Merkezi'nde düzenlenen törende, Başbakan Ecevit, Emekli Başsavcı Savaş'ın milletvekili aday adaylığı başvuru formunu imzaladı. 
     DSP Genel Başkanı ve Başbakan Bülent Ecevit, emekli Yargıtay Cumhuriyet Başsavcısı Vural Savaş'ın DSP'ye, dolayısıyla halka büyük katkıları olacağına inandığını söyledi. 
     Savaş da, ulusal sola çağrının Başbakan Ecevit'ten geldiğini ifade ederek, ''Bu çağrı bende heyecan uyandırdı, şerefle zevkle katılmaya karar verdim'' dedi. 
     Emekli Yargıtay Cumhuriyet Başsavcısı Vural Savaş, DSP Genel Başkanı ve Başbakan Bülent Ecevit ile Devlet Bakanı Tayfun İçli ve DSP Genel Sekreteri Süleyman Yağız'ın da bulunduğu törenle DSP'ye katıldı. 
     Ecevit, DSP Genel Merkezi'ndeki törende yaptığı konuşmada, ''Değerli hukukçu'' diye nitelediği Savaş'ın uzun yıllar Yargıtay Cumhuriyet Başsavcılığı görevini büyük bir başarı ve saygınlıkla yerine getirdiğini söyledi. 
     ''Vural Savaş'ı bugün aramızda bulmaktan özel bir mutluluk duyuyoruz'' diyen Ecevit, ''ulusal sol'' kavramını yeniden gündeme getirdiği dönemde Savaş'ın bu çağrıyı takdirle karşıladığını ve DSP'ye katılma kararı aldığını kaydetti. Ecevit, şöyle konuştu 
     ''Sayın Vural Savaş, iyi bir hukukçu olmakla kalmıyor aynı zamanda çok iyi bir yazar ve yazılarıyla konuşmalarıyla toplumun aydınlatılmasına büyük katkılarda bulunuyor. Kendisinin DSP'ye dolayısıyla halka büyük katkıları olacağına inanıyorum. Kendisine başarılar diliyorum.'' Vural Savaş da, Ecevit'e hakkında söylediği sözlerden dolayı teşekkür etti. ''Dış güçlerin Türk siyasetini ve ekonomisini dizayn etme çabalarının'' kendisini rahatsız ettiğini söyleyen Savaş, dış güçlerin özellikle siyaseti dizayn etme çalışmalarında büyük mesafe aldıkları görüşünü savundu. Emekli Başsavcı Savaş şöyle devam etti 
     ''Atatürk'ün partisi dahi tanınmaz hale geldi. Türkiye'nin gerçekten ulusal bir çağrıya ihtiyacı olduğunu hep düşünüyordum. Bu çağrı, yine her zaman olduğu gibi, böyle sıkışık günlerde Sayın Başbakanımızdan geldi. Bende de büyük heyecan uyandırdı. Böyle bir davet alınca şerefle, zevkle katılmaya karar verdim ve bu karar, hayatımda verdiğim en güzel kararlardan biri oldu.'' Konuşmaların ardından Savaş ile Ecevit, DSP'den milletvekilli aday adaylığı başvuru formunu imzaladılar. 
     





</TEXT>
</DOC>
