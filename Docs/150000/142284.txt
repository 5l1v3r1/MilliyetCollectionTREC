<DOC>
<DOCNO> 142284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo35.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Onar Galatasaray, herşeyini satsa da borcunun 3'te 1'ini ödeyebilir 
</HEADLINE>
<TEXT>

     Galatasaray Kulübü Divan Kurulu Toplantısı'nda kulübün ekonomik durumu eleştirildi. 
     Galatasaray Lisesi'nde gerçekleştirilen, Semih Haznedaroğlu başkanlığındaki toplantıda, yönetim kurulu eski üyelerinden Kemal Onar mali açıdan ağır eleştirilerde bulundu. 
     Onar, Galatasaray'ın ağır bir borç içinde olduğunu belirterek, ''Ekonomik durum iç açıcı değil, Galatasaray tüm mal varlığını satsa bile borcunun ancak 3'te 1'ini ödeyebilir'' dedi. 
     Galatasaray'ın 94 milyon dolar borcu bulunduğunu, bunun 60 milyon dolarlık bölümünün bankalara olduğunu kaydeden Kemal Onar, aylık geri ödemelerin ise 11 milyon doları bulduğunu söyledi. 
     Onar, yönetim kurulunun mali genel kuruldan karşılıksız bütçe geçirdiğini ifade ederek, ''Ancak daha sonra bizden borçlanma yetkisini uyarılar sonucunda aldılar. Açık veren bütçelerle bu borçlar nasıl ödenecek. Kimsenin günde 15-20 saat çalışması bizi ilgilendirmez. Bu borç sorununa hep birlikte çare bulmalıyız'' diye konuştu. 
     Fenerbahçe ile yaptıkları maçta alınan sonuca sevindiğini, ancak çıkan olayları televizyonlardan görünce üzüldüğünü belirten Onar, olayları çıkaranlara resmi ağızlardan teşekkür edilince, üzüntüsünün daha da arttığını sözlerine ekledi. 
     Vergi affı nedeniyle büyük bir borç yükünden kurtulduklarını anlatan divan kurulu başkanı Semih Haznedaroğlu da, ''Türkiye mucizeler ülkesidir. Vergi affı olmasaydı bu borcumuz 140 milyon dolar olacaktı. Yeni mucizeler sonucunda bu borçlarımız da azalabilir'' diyerek üyelere moral vermeye çalıştı. 
     
     BAŞKAN CANAYDIN'A ELEŞTİRİ 
     Divan kurulu üyelerinden Sedat Örnek, divan kurulu toplantısına, sutopu şubesinden sorumlu Mehmet Şencan dışında hiçbir yönetim kurulu üyesinin katılmamasına tepki gösterdi. 
     Özhan Canaydın'ın 1 yıl önce başkanlığa seçildiğini belirten Örnek, ''Ancak kendisi o günden bu yana divan kurulu toplantılarına pek gelmiyor. Bugün yine gelmedi. Günde 15 saat Galatasaray için çalışıyormuş. Buna inanıyoruz. Ancak, 10 saat çalıştığını varsayalım, bu ayda 300 saat eder. Bize 2 saat ayırsın ve 298 saat çalışsın birşey olmaz'' dedi. 
     Üyelerden Mükerrem Taşçıoğlu ise futbol takımının durumunun pek parlak olmadığını dile getirirken, mali konularda yalnızca şeffaflığın yetmeyeceğini, borçların da ödenmesi gerektiğini söyledi. 
     Bu arada divan kurulu başkanı Haznedaroğlu, 6-9 Mart tarihleri arasında İstanbul'da yapılan Arena Kupası Türkiye Kış Yüzme Birinciliği'nde, basında yer alan ''Fenerbahçe şampiyon oldu'' biçimindeki haberlerin tersine Galatasaray'ın şampiyon olduğunu ileri sürerek, kazanılan kupayı üyelere gösterdi. 
     





</TEXT>
</DOC>
