<DOC>
<DOCNO> 115924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sondun01.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
20 milyon doları ödemeyince rokete binemedi 
</HEADLINE>
<TEXT>

     Uluslararası Uzay İstasyonu'na UUİ gidecek 3 astronotu taşıyan Soyuz-TMA roketi, Kazakistan'daki Baykonur uzay üssünden fırlatıldı. Amerikalı N'Sync müzik grubunun üyelerinden Lance Bass, uzay turisti olmak için gerekli 20 milyon doları ödemediği için bu yolculuğa katılamadı. 
     Kontrol merkezinden bir yetkili, Soyuz-TMA roketinin zamanında fırlatıldığını ve her şeyin yolunda gittiğini bildirdi. Soyuz TMA'nın mürettebatı Belçikalı uçuş mühendisi Frank de Winne, Rus uçuş komutanı Sergey Zalyotin ve Rus mühendis Yuri Lonchakov'dan oluşuyor. UUİ'ye Cuma günü kenetlenmesi beklenen Soyuz'daki mürettebat, uzayda kalacakları 12 gün içinde istasyona bir kurtarma kapsülü yerleştirecek. 
     Soyuz roketinin önceki gün beklenen fırlatılışı, insansız diğer Soyuz-5 roketinin Rusya'nın Plesetsk uzay üssünden 15 Ekim'de fırlatıldıktan kısa süre sonra infilak etmesi yüzünden ertelenmişti. 
     Foton-M uzay laboratuvarını taşıyan insansız Soyuz-5 roketinin infilak etmesi 1 kişinin ölümüne, 8 kişinin de yaralanmasına neden olmuştu. 
     





</TEXT>
</DOC>
