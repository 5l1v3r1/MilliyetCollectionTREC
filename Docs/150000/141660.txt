<DOC>
<DOCNO> 141660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sonspo09.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre'nin sakatlığı ciddi değil... 
</HEADLINE>
<TEXT>

     İtalya'nın FC Inter takımında oynayan Emre Belözoğlu'nun sakatlığının ciddi olmadığı ve salı günü Newcastle United ile yapılacak maçta forma giyebileceği açıklandı. 
     FC Inter'in FC Bologna'yı 2-1 yendiği maçta sakatlanarak 67. dakikada yerini Conceiçao'ya bırakan Emre'nin ciddi bir sakatlığı bulunmadığı bildirildi. 
     FC Bologna karşısında gösterdiği performansla İtalyan basınınca beğenilen oyuncular arasında gösterilen Emre'nin, özellikle ilk yarıda etkili bir futbol sergilediği dile getirildi. Basındaki haberlerde, maçın 64. dakikasında Emre'ye yaptığı faulden dolayı Nervo'nun kırmızı kart görerek atıldığı pozisyon da tartışılırken, ''Emre'nin yanıltıcı hareket yaparak kendisine faul yaptırdığını sanan Bolognalı taraftarlar Türk futbolcuyu ıslıkladı. Ancak televizyondaki görüntüde Nervo'nun geç müdahale ederek net bir faulü vardı'' denildi. 
     Bu arada FC Inter'in resmi internet sitesine bugün özel demeç veren Türk futbolcu, ''Dün akşam biraz yoruldum. Herhangi önemli bir sorunum yok'' dedi. Recoba'nın attığı 2 golle FC Inter'i galibiyete taşımasına atıfta bulunan genç futbolcu, ''Inter büyük bir takım. Çok iyi oynamadığımız zaman bile maçı kazandıran golleri getiren şutları buluyoruz. Inter'in olağanüstü yetenekli oyuncuları var'' değerlendirmesini yaptı. 
     Emre, önemli olanın 3 puan olduğunu ve bunu başardıklarını ifade ederek, ''Eğer Bologna karşısında yenilseydik bunun telafisi olabilirdi ama salı günü Newcastle United karşısında yok. O yüzden herşeyimizi ortaya koyarak maçı kazanmalıyız. Newcastle United güçlü bir takım ama evimizde oynamamızın avantajını kullanmak zorundayız'' diye konuştu. 22 yaşındaki Türk futbolcu, Avrupa Şampiyonlar Ligi'nde Newcastle United'a karşı savunmada çok dikkatli, rahat ve sabırlı bir oyun oynamak zorunda olduklarını söyledi. 
     Emre, FC Inter'in kuruluşunun 95. yılı olması dolayısıyla da kulübü ve taraftarları kutladığını belirterek, ''Daha uzun yıllar Inter forması altında yıldönümleri kutlamak istiyorum'' dedi. 
     Öte yandan FC Bologna maçında Okan ile birlikte sarı kart gören Emre, geçmiş haftalardaki sarı kartlarından dolayı kart cezalısı durumuna düşürken, gelecek hafta pazar günü San Siro Stadı'nda Como ile yapılacak maçta forma giyemeyecek. 
     





</TEXT>
</DOC>
