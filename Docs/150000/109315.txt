<DOC>
<DOCNO> 109315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/soneko08.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT yüksek büyümeyi, ''baz etkisi ve stok değişimine'' bağladı 
</HEADLINE>
<TEXT>

     Devlet Planlama Teşkilatı DPT , bu yılın ikinci üç ayındaki yüksek büyüme hızının, ''baz etkisi ve stok değişiminden'' kaynaklandığını bildirdi. 
     DPT değerlendirmesinde, 2002 yılı ikinci üç aylık dönemde GSYİH gayri safi yurtiçi hasıla ve GSMH gayri safi milli hasıla sırasıyla yüzde 8.2 ve yüzde 8.8 oranında büyürken, yılın ilk yarısında GSYİH'nin yüzde 5.2, GSMH'nın da yüzde 4.7 oranında artığı hatırlatıldı. 
     Değerlendirmeye göre, bu yılın ikinci üç ayında sanayi sektörü katma değerindeki yüzde 12.2 ve hizmetlerin katma değerindeki yüzde 7 oranındaki artışların önemli bir nedeni olarak, geçen yılın aynı döneminde bu sektörlerin önemli ölçüde daralmasıyla nedeniyle oluşan baz etkisi, ikinci çeyrekteki büyüme rakamlarının yüksek çıkmasında etkili oldu. 
     Ticaret sektörü katma değeri yüzde 10.1 oranında artarken, bu artışta sektörün bir alt kolu olan toptan ve perakende sektöründeki yüzde 13.9 oranındaki yükseliş etkili oldu. 
     Net dış alem faktör gelirlerinde ikinci üç ayda da bir gerileme görülürken, bu daralma geçen yılın aynı dönemine göre azaldı. Böylece GSMH'deki büyüme, GSYİH'den 0.6 puan daha fazla gerçekleşti. Dış alem gelirlerindeki azalışta faiz ödemelerindeki düşüş önemli görülüyor. 
     
     GSYİH BÜYÜMESİNDE STOK ETKENİ 
     Bu arada, bu yılın ilk üç aylık döneminde GSYİH büyümesine pozitif katkıların ''stok değişimi ve net ihracattan'' geldiği gözlenirken, stok değişimlerinin GSYİH büyümesinde belirleyici rolü, ikinci üç aylık dönemde de artarak sürdü. 
     Stok değişiminin büyümeye katkısı, ikinci çeyrekte 10.9 puan olarak gerçekleşti. 
     
     NET İHRACATIN KATKISI NEGATİF 
     Bu dönemde ihracattaki yüzde 4.2'lik artışa rağmen, ithalatın yüzde 19.2 oranında artması nedeniyle, net ihracatın GSYİH büyümesine katkısı negatif 5 puan oldu. 
     Diğer bir deyişle, ilk üç ayda net ihracat ve stok değişimleri GSYİH büyümesini belirleyen temel faktörler olurken, ikinci üç ayda stok değişimleri en belirleyici unsur oldu. 
     Bu yılın 1 ve 2. çeyreğinde, mal ve hizmet ihracatındaki artışın büyümeyi olumlu yönde etkilediği değerlendirilirken, buna karşılık ihracatın artış hızında göreli bir yavaşlama gözlendiği de vurgulandı. 
     





</TEXT>
</DOC>
