<DOC>
<DOCNO> 144019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur15.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ''ABD'nin tek taraflı davranışını doğru bulmuyorum'' 
</HEADLINE>
<TEXT>

     Cumhurbaşkanı Ahmet Necdet Sezer, Irak konusunda uluslararası yasallıkla ilgili görüşlerinde bir değişiklik olmadığını belirterek, BM Güvenlik Konseyi'ndeki süreç sona ermeden ABD'nin tek taraflı davranışını doğru bulmadığını söyledi. 
     Sezer, Pakistan'ın Ankara Büyükelçisi Sher Afgan Khan'ı Çankaya Köşkü'nde kabul etti. 
     Büyükelçi Khan, kabulde Sezer'e güven mektubunu sundu ve sekreteryasını takdim etti. 
     Dışişleri Bakanlığı Müsteşar Yardımcısı Ali Tuygan'ın da hazır bulunduğu kabulde, Sezer, Büyükelçi Khan ve sekreteryasıyla anı fotoğrafı da çektirdi. 
     Sezer, kabulden önce de gazetecilerin Irak konusundaki sorularını yanıtladı. 
     ''Savaş başladı. Bir değerlendirmeniz olacak mı '' sorusuna Sezer, ''Gelişmeleri izliyoruz'' yanıtını verdi. 
     ''Hala uluslararası meşruiyet tartışması devam ediyor. Sizin görüşünüz nedir '' sorusu üzerine de Sezer, ''Benim görüşlerimde bir değişiklik yok, bu konuda. BM Güvenlik Konseyi'nde Irak ile ilgili başlayan sürecin sona ermesi gerekirdi. O süreç sona ermeden, ABD'nin tek taraflı bir davranışını doğru bulmuyorum'' diye konuştu. 
     Cumhurbaşkanı Sezer, tezkereyle ilgili soru üzerine de, bugün Başbakan Recep Tayyip Erdoğan ile görüştüğünü anımsattı. Sezer, Erdoğan'ın hava sahasının açılması konusunda TBMM'den izin isteyeceklerini söylediğini bildirdi. 
     Sezer, ''Sizce kabul edilecek mi '' sorusuna ise, ''Onu Meclis takdir edecek'' yanıtını verdi. 
     





</TEXT>
</DOC>
