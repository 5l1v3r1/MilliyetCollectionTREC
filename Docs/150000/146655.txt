<DOC>
<DOCNO> 146655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/guncel/gun03.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sığınakların anası 
</HEADLINE>
<TEXT>

Saddam’ın kriz anlarında kaldığı sığınağın mimarlarından Alman Esser, "Tüm sığınakların anası bu. 200 metre yakınına atom bombası düşse vız gelir" diyor 
     DIŞ HABERLER SERVİSİ 

     Irak lideri Saddam Hüseyin’in kriz anlarında kaldığı Dicle kıyısındaki sığınağını dizayn eden mimar ekibinde yer alan Alman mimar Karl Esser, yerin 30 metre altında inşa edilen komplekse ABD’nin 2 tonluk sığınak delen bombalarının hiç etki yapmayacağını açıkladı. Bağdat’ta Saddam’ın saraylarından birinin altına yapılan sığınağı delmek için tam tepesine isabet etmesi kaydıyla taktik nükleer bomba kullanılması gerektiğini belirten Alman mimar, sığınağın 200 metre yakınına Hiroşima’ya atılan büyüklükte bir atom bombası düşse bile bir şey olmayacağını iddia etti. 
     
     BAZUKAYLA BELKİ... 
     Esser’e göre, aynı noktaya isabet eden ve 80 kiloluk patlayıcı taşıyan 16 tane Tomahawk füzesi atılırsa sığınakta küçük bir delik açılabilir. Esser, bu nedenle, Saddam’ı ele geçirmek için, en makul yol olarak kara birliklerinin 3 tonluk çelik kapıları bazukayla havaya uçurmasını ve sonra içeri girip operasyon yapmasını önerdi. Dizayn ettiği sığınağı "sığınakların anası" diye adlandıran Alman mimarın verdiği bilgilere göre, Saddam’ın sığınağı Bağdat’ta Dicle kıyısındaki başkanlık saraylarının birinin altında, 1982’de inşa edilmeye başlandı. 
     
     270 TRİLYONA MAL OLDU 
     2 metre kalınlığındaki tavan çelikle güçlendirildi, duvarlar ise 1.5 metre kalınlığında çelik takviyeli betondan yapıldı. 300 derecelik ısıdan bile etkilenmeyen sığınak, 20 yılda tamamlandı ve yaklaşık 270 trilyon liraya mal oldu. Bir dizi yeraltı tüneliyle Bağdat’ın çeşitli semtlerine bağlanan sığınak, Saddam’ın ailesi ve yakın çevresinin aylarca kalabileceği büyüklükte. 
     


GÜNCEL 






















</TEXT>
</DOC>
