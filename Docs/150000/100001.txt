<DOC>
<DOCNO> 100001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/dunya/adun.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek skandalı 
</HEADLINE>
<TEXT>

Çek Cumhuriyeti’nin en ünlü gazetecisi, yolsuzluklarını ortaya çıkardığı dışişleri mensupları tarafından öldürülmek istendi. Olay hükümeti karıştırdı 
     DIŞ HABERLER SERVİSİ 

     Çek Cumhuriyeti, komünizmin çöküşünden bu yana ortaya çıkarılan en garip siyasi suç skandalıyla çalkalanıyor. Çek Dışişleri Bakanlığı üst düzey yetkililerinden Karel Srba’nın, ülkenin önde gelen araştırmacı gazetecilerinden Sabina Slonkova’yı öldürtmek için kiralık katil tuttuğu ortaya çıktı. Gazeteci Slonkova’nın hayatınıysa kendisini öldürmek için tutulan kiralık katil kurtardı. Cinayet girişiminin ortaya çıkarılmasının ardından Dışişleri Bakanlığı’nda üstüste yolsuzluk soruşturmaları açıldı. Çek Cumhuriyeti Devlet Başkanı Vaclav Havel, şu anda Birleşmiş Milletler Genel Kurulu Başkanı olan eski Dışişleri Bakanı Jan Kavan’dan bu görevinden istifa etmesini istedi. 
     Ülkenin sevilen gazetecilerinden Sabina Slonkova’nın öldürülmesine yönelik "bakanlık girişimi" şu şekilde gelişti 
     Slonkova, uzun süren araştırmasının ardından Dışişleri Bakanlığı’nda yolsuzluk yapıldığını ortaya çıkardı. Ülkede geniş yankı bulan bu haberin ardından Bakanlığın üst düzey yetkililerinden Karel Srba ile birkaç mensubu görevinden alındı. Kendilerine iyi bir gelir ve statü sağlayan görevlerinden olan Srba ve adamları, başına gelenlerin tüm sorumlusu olarak gördüğü Slonkova’yı öldürtmeye karar verdi. 
     Srba, adamları aracılığıyla yeraltında "Limon" olarak tanınan hırsızla, gazetecinin ortadan kaldırılması için anlaşma yaptı. Plana göre Limon, Slonkova’yı Semtex ile düzenleyeceği bombalı bir saldırıyla havaya uçuracaktı. Ancak Limon, planda "büyük bir değişiklik" yaparak, Slonkova’yı öldürmek yerine, güvenlik güçlerine teslim oldu ve Srba ile yaptığı anlaşmanın tüm detaylarını polise anlattı. 
     Bu korkunç girişimin son anda kiralık katilin itiraflarıyla önlenmesinin ardından Srba’nın konutunda yapılan aramada nakit 1 milyon dolar bulundu. Soruşturmanın derinleştirilmesiyle Srba’nın karıştığı tüm kirli işlerin birbir ortaya çıkarılması bekleniyor. 
     Komplonun ortaya çıkmasının ardından , Çem Cumhuriyeti Devlet Başkanı Vaclav Havel, dönemin Dışişleri Bakanı, bugünün BM Genel Kurul Başkanı Jan Kavan’ın Srba gibi bir adamı bakanlığında görevlendirmesinden dolayı istifa etmesini istedi. 
     



 DÜNYA 











</TEXT>
</DOC>
