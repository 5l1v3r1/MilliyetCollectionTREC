<DOC>
<DOCNO> 115266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/soneko02.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk hazırgiyimcilerin Paris çıkarması... 
</HEADLINE>
<TEXT>

     Türk tekstil ve hazırgiyimciler, Fransa'ya yönelik ihracatlarını artırmak için, modanın merkezlerinden Paris'e bir çıkarma yapmaya hazırlanıyorlar. 
     Dış Ticaret Müsteşarlığı DTM İhracat Genel Müdürü Soner Maşa başkanlığında, çoğunluğu hazırgiyim sektöründen olmak üzere 56 tekstil ve konfeksiyon firmasının temsilcileri, büyük zincir mağazaların yöneticileri ve ithalatçılarla görüşmek üzere 28 Ekim'de Paris'e gidiyor. Türk işadamları, 1 hafta boyunca İnter-Continental Hotel'de üs kuracak ve alıcı firmaların temsilcileri ile ikili görüşmeler yapacak. 
     Edinilen bilgiye göre, Fransa'ya yönelik tekstil-hazırgiyim sektörü ticari heyet gezisinin organize edilmesinde, ithalatçılardan gelen yoğun talep etkili oldu. İthalatçıların talebi üzeri söz konusu gezinin düzenlenmesine karar verildi. 
     Verilen bilgiye göre, Türk hazırgiyim firmalarının görüşeceği alıcı firmalar arasında, ünlü mağazalar zinciri Lafayette, Printems, Bon Marche ile ünlü konfeksiyon firması NAF-NAF da bulunuyor. 
     DTM İhracat Genel Müdürü Maşa da Paris'te, Fransa Dış Ekonomik İlişkiler Bakanlığı ve Ticareti Geliştirme Merkezi yetkilileri ile de görüşecek. 
     Paris ticari heyet gezisi, İstanbul Tekstil ve Konfeksiyon İhracatçıları Birliği İTKİB tarafından organize edilecek. 
     DTM'nin verilerine göre, Fransa'ya yönelik hazırgiyim ihracatında, son yıllarda önemli artışlar kaydedildi. 1999'da 388.8 milyon dolar olan Fransa'ya konfeksiyon ihracatı, 2000 yılında 381.2 milyon dolar düzeyinde gerçekleşti, 2001'de ise 423 milyon bin dolara çıktı. Ocak-Mart dönemi itibariyle ise 2001'de 104 milyon 17 bin dolar olan konfeksiyon ihracatı, yüzde 11 artış ile 115 milyon 483.4 bin dolara ulaştı. 
     Fransa'ya yönelik toplam tekstil ve konfeksiyon ihracatı ise 1999'da 639 milyon 258.9 bin dolar iken 2000'de 623 milyon 475.4 bin dolara, 2001'de ise 677 milyon 848.3 bin dolara çıktı. Bu yıl Ocak-Mart dönemi itibariyle ihracatta ise geçen yıla göre yüzde 1 artış kaydedildi ve 177 milyon 41 bin dolar düzeyinde gerçekleşti. 
     2001 itibariyle Fransa'ya tekstil, konfeksiyon, deri-deri mamülleri ve ayakkabı ihracatının toplamı ise 729 milyon 592.6 milyon dolar düzeyinde bulunuyordu. Bu ihracatın 7.6 milyon dolarını ayakkabı, 44 milyon dolarını da deri-deri-mamülleri oluşturdu. 
     Geçen yıl itibariyle Fransa'ya toplam 1 milyar 895.3 milyondolarlık ihracat yapılırken, Fransa, Türkiye'nin toplam ihracatından yüzde 6.05 pay aldı. Fransa'ya yönelik toplam ihracatın yüzde 36'sını ise tekstil-konfeksiyon ürünleri oluşturdu. 
     





</TEXT>
</DOC>
