<DOC>
<DOCNO> 122360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur31.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP'a barajı aşma şansı doğdu... 
</HEADLINE>
<TEXT>

     Yüksek Seçim Kurulu'nun, Siirt ilindeki seçim sonucunu iptal etmesiyle yapılacak yeni seçimlerde DEHAP'a Meclis'e girme şansı doğdu. 
     YSK'nın Siirt'teki seçim sonucunun iptaline ilişkin kararının TBMM Başkanlığı'na iletilmesi ve kararın Genel Kurul'da okunmasıyla birlikte 3 Kasım'da seçilen 3 milletvekilinin üyeliği düşecek. 3 Kasım seçiminde ilde en çok oyu alan DEHAP ülke barajını aşamadığı için AKP'den Mervan Gül, CHP'den Ekrem Bilek ile bağımsız Fadıl Akgündüz milletvekili seçilmişti. 
     Siyasi Partiler ve Seçim yasaları uyarınca Siirt'te yapılacak yeni seçimde baraj uygulanmayacak. Bu nedenle 3 Kasım seçiminde Siirt'te birinci parti olan DEHAP'a, yeni seçimde de oyunu koruması durumunda Meclis e girme şansı doğdu. 
     
     ERDOĞAN'IN ADAYLIĞI 
     Yasalar uyarınca, adaylardan birisi çekilmez ya da boşalma olmazsa yeni seçime yine 3 Kasım'daki adaylar katılabilecek. AKP Genel Başkanı Recep Tayyip Erdoğan ise seçilmesine engel oluşturan yasal sınırlamalar yeni bir değişiklikle kaldırılır ve AKP'nin adayı çekilirse aday olabilecek. Ancak, Erdoğan'ın birinci sıradan aday olabilmesi için AKP'nin birinci sıra adayı olan Siirt Milletvekili Mervan Gül'ün çekilmesi gerekecek. 
     
     DYP'YE YARARI YOK 
     Yeni seçimde alınacak olyar 3 Kasım seçim barajına ilişkin sonuçları etkilemeyecek. Bu konuda yasal sınırlama olmasa da 3 Kasım seçiminde yüzde 10 barajının 120 bin oyla altında kalan DYP, Siirt'in toplam seçmen sayısı 119 bin olduğu için tüm oyları alsa bile Meclis'e girme şansı elde edemeyecek. 
     





</TEXT>
</DOC>
