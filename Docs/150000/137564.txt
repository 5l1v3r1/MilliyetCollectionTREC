<DOC>
<DOCNO> 137564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur12.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler Komitesi 20 şubat'ta KKTC'de toplanacak... 
</HEADLINE>
<TEXT>

     Devlet ve vakıf üniversitelerinin rektörleri, bu ayki toplantılarını KKTC'de gerçekleştirecek. 
     Rektörler Komitesi 20 Şubat Perşembe günü, Yükseköğretim Kurulu YÖK Başkanı Prof. Dr. Kemal Gürüz'ün başkanlığında KKTC'de toplanacak. 
     YÖK Başkanı Prof. Dr. Gürüz, toplantının KKTC Cumhurbaşkanı Rauf Denktaş'a destek niteliği taşıyıp taşımadığı sorusu üzerine, ''Rektörler Komitesi'nin Sayın Denktaş'a her zaman büyük desteği vardır'' dedi. 
     ODTÜ Rektörü Prof. Dr. Ural Akbulut da, ''Kıbrıs'ın bu kadar gündemde olduğu bir dönemde KKTC'ye gitmenin oradaki Türkler'e moral açıdan yararı olur. Rektörler Komitesi toplantısının 28 Şubat öncesinde yapılacak olmasının bir anlamı var elbette'' dedi. 
     Prof. Dr. Akbulut şöyle konuştu 
     ''Toplantının zamanlama olarak bu günlere denk getirilmesi, oradaki Türk toplumunun yalnız bırakılmaması içindir. Ayrıca, Sayın Cumhurbaşkanı'na, dünya kamuoyu ve Birleşmiş Milletler önünde yalnız kalmaması için bir destek ifadesi de denebilir. Toplantı öncesinde veya sonrasında Sayın Cumhurbaşkanı ile de görüşebileceğimizi umuyorum. Bu, bir anlamda bütünleşmedir, onlara moraldir.'' Prof. Dr. Akbulut, Rektörler Komitesi toplantısından sonra bir bildiri yayımlanabileceğini de kaydetti. 
     Bu arada, Prof. Dr. Akbulut, ''Rektörler Komitesi''nin yasal olmadığı tartışmalarına da değindi. Prof. Dr. Akbulut, ''Rektörler Komitesi, insanların doktoralarını onaylamak, doçentlik dallarının tespiti gibi bağlayıcı bir icra kurulu değil, bir danışma kurulu'' dedi. 
     Rektörler toplantısının genellikle Üniversitelerarası Kurul toplantılarından önce yapıldığını ve rektörlerin önemli konularda bilgi alışverişinde bulunduğunu kaydeden Prof. Dr. Akbulut, ''Rektörler Komitesi'nin kanunu olması bile saçma. Valiler de, kaymakamlar da, dekanlar da zaman zaman biraraya gelebilir. Bunun kanunla ne ilgisi var. Dekanlar da kanunda olmamasına karşın belirli aralıklarla toplanıyor. Biz de prensip olarak ayda bir toplanmayı uygun gördük. Rektörler Komitesi'nin işi, bağlayıcı olmaktan çok bir sinerji yaratmak.'' Gazi Üniversitesi Rektörü Prof. Dr. Rıza Ayhan da ''Kıbrıs ile ilgili son derece hassas bir dönem yaşandığını'' belirterek, ''Kıbrıs diğer kamu kurumlarını ne kadar ilgilendiriyorsa bizi de ilgilendiriyor. Çünkü Anayasa'nın 130. maddesi, bizim görevimizi sadece eğitim-öğretim ile sınırlamıyor. Biz de Kıbrıs politikasına, Rauf Denktaş'a destek vermek istiyoruz'' dedi. 
     Prof. Dr. Ayhan, Rektörler Komitesi'nin yasal dayanağı bulunmadığı konusundaki tartışmalarla ilgili olarak da, ''Bu komite, bir danışma ve istişare komitesi. Yönetmeliği de var. Rektörler arasındaki irtibatın temin edilmesi için bu komitenin muhafaza edilmesinde fayda var'' dedi. 
     





</TEXT>
</DOC>
