<DOC>
<DOCNO> 146983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun16.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ordusu da Rumsfeld'den şikayetçi.. 
</HEADLINE>
<TEXT>

     ABD Savunma Bakanı Donald Rumsfeld, ordu komutanlarının isteğinin tersine Irak'ta hafif kuvvet kullanmakta ısrar ettiği ve askeri planlar üzerinde gereğinden fazla nüfuz kullandığı için askerlerin eleştirilerine hedef oldu. 
     Irak savaşını izleyen Amerikalı gazeteciler, sahadaki komutanların, uygun gördükleri şekilde savaş planlarını uygulayamadıkları ve başarısızlığın sonucunu Rumsfeld'in her şeye karışmasına bağladıkları yönünde şikayetlerine yer veriyor. 
     Amerikan ordu komutanları, Pentagon'un Irak'ta savaşa yeterli sayıda asker göndermemesinden şikayet ettiği gibi, yeterli ekipmanın ve yiyeceğin zamanında ulaştırılamamasından da Rumsfeld'i sorumlu tutuyor. 
     Rumsfeld ise ABD Genelkurmay Başkanı Richard Myers ile birlikte düzenlediği günlük basın toplantısında, bu iddialara karşı kendini savunma çalıştı. Myers, gazetecilerin Rumsfeld'e yönelik sorularına, bakana fırsat bırakmadan ateşli şekilde yanıt vererek, bu tür haberleri yayanları Irak savaşına zarar vermekle suçladı. Myers, ''İddialar, doğru olmamakla kalmıyor, aynı zamanda hem Irak'ta cesurca savaşan askerlerimize, hem de savaşın gidişine olumsuz etkide bulunuyor'' dedi. Myers, Irak operasyonunu yürüten ABD Merkez Kuvvetler Komutanı Tommy Franks'in her isteğine zamanında yanıt verildiğini vurgulayarak, bir gecikme olduysa bile, bunun nedeninin bakanlık bürokrasisi olamayacağını kaydetti. 
     Amerikan basınında, Rumsfeld'i Vietnam savaşı döneminin Savunma Bakanı Robert McNamara ile kıyaslayan yazılar da yer aldı. McNamara, Vietnam savaşının siyasi ve askeri realitelerini anlamakta başarısız olmakla eleştirilmişti. 
     Rumsfeld'i eleştiren askerler, Savunma Bakanı'nın ''ucuza kaçtığını'', az kuvvet ve hafif silahlarla savaşı kazanacağını zannettiğini söylüyor. Korgeneral William Wallace, stratejistlerin öngördüğünden daha uzun bir savaşın muhtemel olduğu yönündeki açıklamalarıyla bu tartışmayı başlatan kişi olmuştu. 
     Irak savaşının gündeme geldiği zamanlardan bu yana Orgeneral Franks'in, çok büyük bir askeri kara gücüyle Irak'ın işgal edilmesi yönünde planını Rumsfeld'e bir türlü kabul ettiremediğine ilişkin haberler bulunuyor. Rumsfeld de basın toplantısında kendini savunurken, ''Biz bu planların tümünü askeri komutanlarla birlikte yaptık'' dedi. 
     Rumsfeld, askeri teknoloji konularında da ağırlığını ortaya koymasıyla askerlerin şimşeklerini üzerine çekiyor. Bakan, genel yaklaşım olarak, uzun menzilli gelişmiş silahları kullanmayı, kara gücünü göndermeye tercih ettiği için eleştirilmişti. 
     Pentagon, Irak kuvvetlerinin gücünü ve direniş kabiliyetini yanlış tartmakla da suçlanıyor. Irak kuvvetlerinin, Irak lideri Saddam Hüseyin'den kurtulmayı beklediği ve Amerikan askerleri Irak'a girince, Saddam'a karşı ayaklanmanın kendi ordusu içinden başlayacağı tezi işlenmişti. Ancak beklenen bu gelişme olmadı. 
     





</TEXT>
</DOC>
