<DOC>
<DOCNO> 128156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur15.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'dan Fadıl Akgündüz için suç duyurusu... 
</HEADLINE>
<TEXT>

     Sermaye Piyasası Kurulu SPK Yatırımcıları Koruma Fonu, ''gerçeğe aykırı mal beyanında bulunduğu'' gerekçesiyle Fadıl Akgündüz hakkında suç duyurusunda bulundu. 
     SPK Yatırımcıları Koruma Fonu avukatlarınca Şişli Cumhuriyet Başsavcılığı'na sunulan suç duyurusu dilekçesinde, SPK'nın verdiği 12 milyar liralık idari cezayı ödemeyen Fadıl Akgündüz'ün icraya verilince mal beyanında bulunduğu belirtildi. 
     Mal beyanında ''Jetpa Motorlu Araçlar ve Sanayi Ürünleri Şirketi'nin ortağı olduğunu'' kaydeden Akgündüz'ün, yapılan araştırma sonucu bu şirkete ortak olmadığının görüldüğü vurgulanan dilekçede, Fadıl Akgündüz'ün bildirdiği diğer mallarına ise Bağcılar Adliyesi'ndeki çeşitli mahkemelerce tedbir konulduğu hatırlatıldı. 
     ''Akgündüz'ün Siirt'in önde gelen işadamlarından olduğu'' dile getirilen dilekçede, ''onlarca şirketi olan ve yüzlerce adam çalıştıran Fadıl Akgündüz'ün bildirdiği mal beyanının gerçeği yansıtmadığı'' öne sürüldü. 
     Dilekçede, bu nedenle Akgündüz hakkında ''gerçeğe aykırı mal beyanında bulunmak'' suçundan yasal işlem başlatılması istendi. 
     
</TEXT>
</DOC>
