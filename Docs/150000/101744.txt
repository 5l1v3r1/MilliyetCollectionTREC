<DOC>
<DOCNO> 101744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/guncel/gun04.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Evcil’e tahliye 
</HEADLINE>
<TEXT>

Malki cinayetinin azmettiricisi olduğu iddiasıyla yargılanan işadamı Evcil için 34 ay sonra tahliye kararı çıktı. Türkeş’in de serbest bırakılmasıyla, davada tutuklu sanık kalmadı... 
     NAİL KAHRAMAN Bursa DHA 

     Bursa’da 1996’da öldürülen Nesim Malki cinayetinde azmettirici olduğu iddiasıyla tutuklu yargılanan Erol Evcil ile tetikçilikle suçlanan Burhanettin Türkeş için dün tahliye kararı verildi. Bu tahliyelerle, davada tutuklu sanık kalmazken, Evcil, yoklama kaçağı olduğu gerekçesiyle askeri mahkemece çarptırıldığı hapis cezasını çekmek için 13 gün daha hapis yatacak. 
     
     Çete suçlaması 
     İstanbul 6 Nolu Devlet Güvenlik Mahkemesi’nin Cürüm işlemek amacıyla teşekkül oluşturmak’ suçundan Görevsizlik’ kararı verdiği Malki cinayetiyle ilgili duruşmaya Bursa 2. Ağır Ceza Mahkemesi’nde devam edildi. 2’si tutuklu 16 sanıklı duruşmaya Cinayete Azmettirmek’ suçundan ömür boyu hapsi istenen ve Kartal Cezaevi’nde yatan Evcil katılmazken, adam öldürmek’ suçundan yargılanan diğer tutuklu sanık tetikçi Türkeş ile tutuksuz sanıklardan Şükrü Elverdi, Mücahit Çakal, Zeki Işıklı hazır bulundu. Tutuksuz sanıklardan, İlhan Öztürk, Mehmet Sünbül, eşi Mine Sünbül, Ömer Eker, Yusuf İlhan, Hamide Aykaç, Emin Menge, Ertuna Yaşar, Yüksel Çağlar, Nazlı Canan Yaka ve Ahmet Refik Bulutcu ise gelmedi. 
     
     Aynı savunma 
     Duruşmada söz alan Evcil’in avukatı Kemal Kumkumoğlu, müvekkilinin öldürülen Malki ile ticari ilişki içerisinde olduğunu ancak bu suçta azmettirici olmadığı görüşünü yineledi. Kumkumoğlu, mevcut kanıtların ve müvekkilininin tutuklu kaldığı sürenin göz önünde bulundurularak müvekkili Evcil’in tahliye edilmesini talep etti. Mahkeme Başkanı M.Emin Demirağ, kısa bir aradan sonra Evcil ile Türkeş’in tutuklu kaldıkları süreyi göz önünde bulundurarak tahliyesine karar verdi. 
     Kumkumoğlu, 34 aydır tutuklu olan müvekilinin yoklama kaçağı’ olduğu gerekçesiyle askeri mahkeme tarafından verilen bir aylık hapis cezası nedeniyle 26 Ağustos’ta tahliye olacağını açıkladı. 
     
Bursa’da 1 yıl boyunca kaçak yaşadı      Malki, 29 Kasım 1995’te Bursa’da uğradığı silahlı saldırı sonucu ölmüştü. Cinayetin azmettiricisi olduğu iddiasıyla aranan ve yurtdışında olduğu sanılan Erol Evcil, 27 Ekim 1999’da Bursa’nın Bademli köyünde saklandığı bir villada yakalanmıştı. Dönemin Bursa Emniyet Müdürü Aydın Genç, yaptığı açıklamada, "Bir yıldır Bursa’da olan adamı yakaladık" demişti. İstanbul DGM’ye sevk edilen Erol Evcil, tutuklanarak Kartal Cezaevi’ne konulmuştu. 
     



 GÜNCEL 





















</TEXT>
</DOC>
