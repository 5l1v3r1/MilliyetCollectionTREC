<DOC>
<DOCNO> 112272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur06.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise seçimlerinde yarışan öğrencilerden ilginç vaadler... 
</HEADLINE>
<TEXT>

     Bursa Özel İnal Ertekin Lisesi'nde yapılacak öğrenci temsilcisi seçimlerinde yarışan 4 aday, ''seçmenlerinden'' ilginç vaadlerle oy istiyorlar. 
     Özel İnal Ertekin Lisesi'nde yarın yapılacak öğrenci temsilcisi seçimleri öncesi 10'uncu sınıflardan 4 aday, gruplarıyla birlikte propaganda çalışmalarını sürdürüyorlar. 
     700 öğrencinin oy kullanacağı seçimlere, ''Beşi Bir Yerde'', ''Çözüm'', ''Boğalar'' ve ''Genç İnallar'' adları ile katılan gruplar, verdikleri vaadlerle dikkati çekiyorlar. 
     Seçim çalışmalarında, okullarındaki eğitim kalitesinin yükselmesi, okul yönetimine öğrencilerin aktif olarak katılması gibi ciddi konuları ağırlıkla işleyen aday gruplar, gençlerin yemek, spor ve müzik tutkusunu da propagandalarında kullanmayı ihmal etmiyorlar. 
     Adaylar, gençlerde sıkça yaşanan yemek seçme sorununu oy potansiyeli olarak görerek, mönüleri zenginleştirme sözü veriyorlar. Adayların vaadleri arasında, pizzadan hamburgere kadar gençlerin her türlü gözde yiyeceği yer alıyor. 
     Gençlerin futbol ve müziğe tutkusunu da değerlendirmeyi amaçlayan gruplar, Bursaspor'un Okan, Murat Sözkesen, Erkan ve Ender gibi yıldız futbolcularının sık sık okula ziyarete gelmelerini sağlayacaklarını iddia ediyorlar. Adayların, okula davet edeceklerini ve getirebileceklerini vaad ettikleri sinema ve ses sanatçıları ise saymakla tükenmiyor. 
     Adaylar, bu sözleri verirken, babalarının konumundan da yararlanmayı ihmal etmiyorlar. Bursaspor Yönetim Kurulu üyesi Yunus Egemenoğlu'nun oğlu Egemen Egemenoğlu'nun da içinde bulunduğu grup, okula futbolcu getirme sözü verirken ''babanın konumunu'' koz olarak kullanmaktan çekinmiyor. 
     Okul yöneticileri, seçimlerin, öğrencilerin sorunlarına çözüm bulmak amacıyla yapıldığını, oldukça demokratik bir ortamda geçen propaganda çalışmalarının bülyüklere de örnek olması gerektiğini söylediler. 
     





</TEXT>
</DOC>
