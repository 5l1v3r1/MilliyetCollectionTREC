<DOC>
<DOCNO> 149274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/yasam/yas05.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem İtalyan hem 'kebap'çı 
</HEADLINE>
<TEXT>

İtalyan'ın biri İstanbul'un göbeğine kebapçı açıp ismini de "Anto's" koyarsa ne olur Antonio Cottone'ye göre gayet hoş olur... 
     GÜLAY FIRAT İstanbul 

     Tam bir İtalyan olan Antonio Cottone'nin Beyoğlu Sıraselviler'deki restoranı "Anto's"a gelenler küçük çaplı bir şaşkınlık yaşıyor. Çünkü, içeride onları İtalyan yemekleri değil acılı Gaziantep işi kebaplar ve İtalyanca - Türkçe 'Buongiorno' iyi günler 'Buonapetito' afiyet olsun seremonileri bekliyor. 
     Cottone, 14 yıldır Türkiye'de yaşıyor. Onu ülkemize bağlayan en büyük neden 16 yıllık eşi Ayşegül ile çocukları Kaya ve Can. Uzun yıllar turizmle uğraşan Cottone ve eşi, hayalini kurdukları restoranı ise üç ay önce açabildi. 
     
     'Türk'ten daha Türk' 
     Cottone'nin tercihi ise Gaziantep mutfağı. Restoranda üç Gaziantepli aşçı bulunduğunu gururla vurguluyor. 
     Ayşegül Cottone ise eşiyle üniversite eğitimi için gittiği İtalya'da tanıştığını, çocukları olunca Türkiye'ye yerleştiklerini belirterek, "Şimdi İtalya'ya gitse bile fazla kalamıyor. Türk'ten daha çok Türk oldu" diyor. 
     Cottone, arzu edilirse, ileride özel İtalyan yemeklerine mönüde yer vereceğini belirtiyor. İngilizce, Almanca, İspanyolca bilen Cottone, Türkçe'de zorlandığını söylüyor. Restorana Türk arkadaşlarının önerisi üzerine kendi ismini veren Cottone, "Anto's, Anto'nun demek. İsmimin kısaltılmışı. Dostlarım bana Anto der" diye konuşuyor. Gaziantep'i görmek istediğini belirten Cottone, "Çok Laz arkadaşım var. Karadeniz'i de çok merak ediyorum" diyor. 
     


YAŞAM 


















</TEXT>
</DOC>
