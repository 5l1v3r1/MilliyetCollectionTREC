<DOC>
<DOCNO> 101427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sondun24.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da şiddetli yağışlar... 
</HEADLINE>
<TEXT>

     Şiddetli yağışlar Avrupa'nın birçok ülkesini etkilerken, Çek Cumhuriyeti'nin başkenti Prag'ın son yüzyılın en şiddetli yağışlarına hazırlandığı bildiriliyor. 
     Yetkililer, birkaç gün önce ülkenin güneyinde etkili olan ve 6 kişinin öldüğü yağışlardan sonra aynı bölgede yeni yağışlar görüldüğünü, çok sayıda kasaba ve köyle bağlantının kesildiğini, bazı sakinlerin de tahliye edildiğini söylediler. 
     Yetkililer, Orta Avrupa'da Prag'dan sonra turistlerin en çok ilgi gösterdiği ve BM Eğitim Bilim ve Kültür Teşkilatı UNESCO tarafından koruma altına alınan Cesky Krumlov kasabasının bazı bölümlerindeki insanlara da evlerini terk etmelerinin söylendiğini ifade ettiler. 
     Prag kriz komitesinden Josef Novotny, ''havaların çok kötü'' olduğunu belirterek, Vlatava nehrinin akış yönündeki Prag'ın 1890 yılından bu yana ilk defa bu kadar şiddetli yağışlarla karşı karşıya olduğunu hatırlattı ve nehrin taşmasıyla şehrin sular altında kalabileceğini kaydetti. 
     Novotny, daha önce de Vlatava nehrinin taşmasıyla şehir sokalarının az da olsa sular altında kaldığını, şimdi ise normalin iki katı yağış beklendiğini bildirirken, kriz komitesinin alınacak önlemler ve tahliyeler konusunda toplantılar yaptığı bildiriliyor. 
     Bu arada Çek radyosu Husinac kasabasındaki bir barajın taştığını duyurdu, ancak kayıp olup olmadığına ilişkin bilgi vermedi. 
     Öte yandan Rusya'da Karadeniz kıyılarını etkileyen sellerde ölenlerin sayısının 58'e yükseldiği bildirildi. 
     Rusya ve Çek Cumhuriyeti'nin yanı sıra Bulgaristan, Romanya ve Avusturya'da da şiddetli yağışların etkili olduğu, dün gece Avusturya'nın Zwettl kasabasında bir barajın taşması sonucu 60 kadar evin sular altında kaldığı bildirildi. 
     Avusturya radyosu, Aşağı Avusturya eyaletinde Kamp nehirinde suların 1.5 metre yükselmesi nedeniyle yetkililerin nehir boyunca oturan binlerce kişiyi evlerinden tahliye etmeyi planladıklarını belirtti. 
     





</TEXT>
</DOC>
