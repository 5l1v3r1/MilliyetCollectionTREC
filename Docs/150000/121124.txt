<DOC>
<DOCNO> 121124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko15.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Artık yeni banka kurtarmaları olmayacak" 
</HEADLINE>
<TEXT>

     Başbakan Abdullah Gül, Danıştay'ın Pamukbank'a ilişkin kararından kaygı duyan uluslararası yatırımcılara güvence vermeye çalışırken "Artık banka kurtarmaları olmayacak" mesajını verdi. 
     Financial Times Gazetesi, Başbakan Abdullah Gül ile Danıştay'ın Pamukbank kararıyla ilgili olarak bir söyleşi yaptı. Gazete, Gül'ün şöyleşi sırasında "Danıştay'nın Pamukbank konusundaki kararıyla AKP arasında bir bağ bulunduğuna" ilişkin uluslararası yatırımcıların kuşkularını gidermeyi amaçladığını belirtti. 
     Danıştay'ın Pamukbank'a ilişkin kararının IMF-destekli ekonomik reformların kilit bir unsuru konusunda kuşkular yaratarak uluslararası tahvil piyasalarını olumsuz etkilediğini kaydeden gazete, ABD'li yatırım bankası Goldman Sachs'un "Danıştay'ın karınının AKP'nin rolü konusunda soru işaretlerine yol açtığını" belirttiğini kaydetti. 
     Financial Times, Gül'ün söyleşide seçim öncesi AKP Genel Başkanı Tayyip Erdoğan'ın Mehmet Emin Karamehmet ile yaptığı görüşmede herhangi bir söz vermediğini söylediğine dikkat çekerken Gül'ün "Bazan insanların şikayetlerini dinlemek lazım ancak bu söz vermek anlamına gelmez" sözlerine yer verdi. 
     Başbakan Gül'ün hafta sonunda yargının tarafsız ve etkin bir biçimde görev yapması için yasal değişiklikler yapılacağına söz verdiğini anımsatan gazete, üç parti koalisyonuna duyulan öfkeden yararlanarak seçimleri kazanan AKP'nin şimdiye kadar emin adımlarla ilerlediğini de savundu. Gazete, AKP'nin reformlara bağlı olduğu ve Türkiye'nin AB'ye girebilmesi için gerekli olan çabaları hızlandıracağı yolunda uluslararası topluma ve ülkeye güvence vermek için hızlı bir biçimde hareket ettiğini kaydetti. 
     Danıştay'nın yürütmeyi durdurma kararının nihai bir durum yaratmamakla birlikte BDDK'nun inandırıcılığını riske soktuğunu savunan Financial Times, kararın aynı zamanda IMF'de derin bir kaygı yarattığını iddia etti. 
     Pamukbank'a el konulmasına ilişkin kararın iptal edilmesi halinde BDDK'nın bankayı, kurtarma operasyonunu çerçevesinde verdiği 1.4 milyar dolarlık Hazine kağını geri alarak eski sahibi Mehmet Emir Karamehmet'e geri vermek zorunda kalacağını kaydetti. 
     Bunun ardından Karamehmet'in Bankayı ya sağlıklı bir duruma getirmek için gerekli kaynakları sağlayacağı ya da Bankaya yeniden el konulması gibi bir durumla karşı karşıya kalacağını iddia edilen gazetede, "Sayın Gül, onun veya diğer batık bankaların eski sahipleri için artık yeni kurtarmalar olmayacağını söyleyerek Sayın Karamehmet'in seçeneklerini daraltmış görünüyor" görüşü savunuldu. 
     Financial Times, Gül'ün "IMF'nin bu konuda çok hassas olduğunu biliyorum. Biz de öyleyiz çünkü bu kamu parasıdır. 
     Para veremiyoruz. Diğerleri ne olacak. Diğerleri de para isteyecek" sözlerine dikkat çekti. 
     Gazete, Gül'ün, BDDK Başkanı Engin Akcakoca'ya destek verdiğine yönelik sözlerini hatırlatarak "ilk kez hükümetin bir üyesinin Akcakoca'ya destek ifade ettiğine" dikkat çekti. 
     





</TEXT>
</DOC>
