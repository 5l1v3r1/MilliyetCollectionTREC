<DOC>
<DOCNO> 116007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur12.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK yabancı yayınlara da el attı 
</HEADLINE>
<TEXT>

     RTÜK "Radyo Televizyon Üst Kurulu Teşkilatı Kuruluş Ve Görev Yönetmeliği"nde yapılan yönetmelik değişikliği ile, yurt dışından yapılan yayınlara da elattı. 
     Buna göre RTÜK yurt içinden veya yurt içine "her türlü iletişim ortamı" aracılığıyla yapılan yayınların ulusal ve uluslararası mevzuata aykırılığının tespiti halinde diğer ülkelerdeki yetkili kuruluşlar nezdinde girişimde bulunacak. 
     Resmi Gazete'de yayınlanarak yürürlüğe giren yönetmeliğe göre, RTÜK Hukuk Müşavirliği'nin görevleri arasına, "birimlerin görev alanlarıyla ilgili hukuki, mali, cezai sonuçlar doğuracak işlemler hakkında, ilgili birimin görüşünü alma ve mevcut bilgi ve belgeler ile birlikte gelecek konularda hukuki görüş bildirme" de eklendi. 
     Telif haklarıyla ilgili çeşitli çalışmaları da yapacak olan Hukuk Müşavirliği, Üst Kurulun görevleri ile ilgili konularda üçüncü şahıslar arasında olacak hukuki nitelikteki işlemlerle, gerektiğinde yasal yollara başvurulmasına ilişkin işlemleri de yürütebilecek. 
     Hukuk Müşavirliği Kurul aleyhine açılacak davalarda Üst Kurul ve Teşkilatını temsil edebilecek. 
     "Alo RTÜK 178 Hattı aracılığıyla dinleyici izleyici şikayetlerini tespit etmek ve bu şikayetleri yayın ilkeleri açısından tetkik edip değerlendirerek sonuçlarını Üst Kurula sunmak" yetkisi de Savunma Sekreterliği'ne verildi. Ayrıca "Adli mercilerin, diğer kurum ve kuruluşların ve kişilerin isteyeceği radyo ve televizyon yayınlarına ait programların kopyalarını yapmak, İçişleri Bakanlığı ile Üst Kurul arasındaki işbirliği protokolünü Teknik Hizmetler Dairesi Başkanlığı ile birlikte koordine etmek, İçişleri Bakanlığı ile yapılan protokol gereğince izleme birimlerince tespit edilen ve Üst Kurula gönderilen ses ve görüntü bandlarının yayın ilkeleri yönünden değerlendirmesini yapmak ve gerekli önerileri Üst Kurula sunmak" da Savunma Sekreterliği'nin görevleri arasında sayıldı. 
     Kamuoyu, Yayın Araştırmaları ve Ölçme Dairesi Başkanlığı ise, bilgi iletişim telefonları yoluyla yapılacak anket ve kamuoyu yoklamalarının hazırlık aşamasından sonuçların ilanına kadar olan her türlü işlemi noter huzurunda gerçekleştirecek ve Üst Kurulca belirlenecek esasların uygunluğunu takip edecek. Üst Kurulun, radyo ve televizyon yayıncılığı ile ilgili ihtiyaç duyacağı konularda araştırma yapacak olan Başkanlık, gerektiğinde ihtisas komisyonları oluşturacak ve komisyon çalışmalarından elde edilen sonuçları Üst Kurula sunacak. Başkanlık ayrıca, radyo ve televizyonlar ile yayın sektörü ve ortamı ile ilgili her türlü bilgileri içeren veri tabanı oluşturacak yazılı- görsel-işitsel belge ve dokümanı sistematik bir şekilde muhafaza edip arşivleyecek, Üst Kurulun kullanımına sunacak, Kurulun bilgi işlem hizmetlerini yürütecek. 
     Uluslararası İlişkiler Dairesi Başkanlığı ise Avrupa Sınır Ötesi Televizyon Sözleşmesi ve Ek Protokol ilkeleri ile Türkiye'nin taraf olduğu diğer uluslararası mevzuat hükümlerine uygun biçimde çalışma ve faaliyetlerini yürütecek. 
     Yayıncılık alanında Avrupa Birliği mevzuat uyum çalışmalarını da yapacak olan Başkanlık, ilgili ulusal ve uluslararası kurum ve kuruluşlar ile gerekli görüşmelerde bulunacak ve bu alandaki çalışmaları yürütecek. Başkanlık ayrıca, "yurt içinden veya yurt içine her türlü iletişim ortamı aracılığıyla yapılan yayınların ulusal ve uluslararası mevzuata aykırılığının tespiti halinde diğer ülkelerdeki yetkili kuruluşlar nezdinde girişimde" bulunacak. 
     





</TEXT>
</DOC>
