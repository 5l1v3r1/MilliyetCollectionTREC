<DOC>
<DOCNO> 130843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur32.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyuya düşen ilköğretim öğrencisini itfaiye kurtardı 
</HEADLINE>
<TEXT>

     Bahçelievler'de eski bir su kuyusuna düşen ilköğretim okulu 1. sınıf öğrencisi, itfaiye tarafından kurtarıldı. 
     Kocasinan Soğanlı Cumhuriyet Mahallesi Kıbrıs Caddesi'nde bulunan Hazım Ersu İlköğretim Okulu'nda öğrenim gören 7 yaşındaki Hasancan Gümüşsoy, öğle tatilinde arkadaşlarıyla oyun oynarken, okul dışındaki Burçak Sokak'ta boş bir binanın bahçesine kaçan topu almak istedi. 
     Bahçedeki üzeri örtülü kuyuyu fark etmeyen Gümüşsoy, üzerine bastığı ince plastik levhadan oluşan kapağın kırılması sonucu yaklaşık 15 metre derinliğindeki kuyuya düştü. 
     Olay yerine gelen itfaiye ekiplerinin çabası sonucu kısa sürede kuyudan çıkartılan ve kazayı hafif sıyrıklarla atlatan Gümüşsoy, sağlık kontrolü için hastaneye götürüldü. 
     





</TEXT>
</DOC>
