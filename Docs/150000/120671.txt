<DOC>
<DOCNO> 120671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/ekonomi/eko02.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
3.5 milyar dolar sorusu 
</HEADLINE>
<TEXT>

Kendi bankaları ve Fon’ a geçen bankalara yaklaşık 3.5 milyar dolar borcu olan Çukurova Grubu’nun, Pamukbank’ı geri alması halinde, öncelikle devletin bankaya koyduğu 2.5 milyar doları nasıl ödeyeceği merak konusu 
     SONGÜL HATISARU 

     Danıştay Dava Daireleri Genel Kurulu’nun Pamukbank’ın Fon’a devri ve satışına ilişkin BDDK kararıyla ilgili durdurma kararı bankanın sahipliğiyle ilgili tartışmayı gündeme getirdi. 
     BDDK’nın, 2 milyar dolar sermaye açığı ile yüzde 8’lik sermaye yeterlilik rasyosunu tutturamadığı için 18 Haziran 2002’de el koyduğu Pamukbank’la ilgili Fon’a devir işleminin durdurulması kararının gereğini, karar kendisine tebliğ edildikten sonraki 30 gün içinde yerine getirmesi gerekiyor. 30 günlük süreyi kullanması beklenen BDDK’nın Danıştay Dava Daireleri Genel Kurulu temyiz merci olduğu için karara itiraz etme hakkı bulunmuyor. BDDK kararı yerine getirmezse, bankanın eski sahibinin, BDDK yetkilileri hakkında cezai ve tazminat davası açma hakkı bulunuyor. Bu arada Danıştay 10’uncu Dairesi Pumakbank’ın Fon’a devrine ilişkin iptal davasını görmeye devam ediyor. Danıştay 10’uncu Dairesi esas hakkındaki kararını verene kadar, yürütmenin durdurulması kararı yürürlükte kalacak. BDDK, eğer karar kendisine tebliğ edildikten sonraki 30 gün içinde kararın gereğini yaparsa bankanın Çukurova Grubu’na geri verilmesinin yolu açılmış oluyor. 
     
     Hukuki süreç 
     Banka eski sahibine geri verilse bile hukuki süreç devam ediyor. Danıştay 10’uncu Dairesi el konulma işleminin iptali nedeniyle açılan davayı esastan reddederse, banka yeniden TMSF bünyesine geçecek. Çukurova Grubu karara itiraz ederse, Dava Daireleri Genel Kurulu 10’uncu Dairenin red kararını ya onayacak ya da bozma kararı alacak. Onama kararı verilmesi durumunda banka Fon statüsünde kalacak. Eğer bozma kararı verirse, 10’uncu Daire davayı bozma gerekçesi doğrultusunda tekrar inceleyip karar verecek. 
     
Önce 2.5 milyar dolar istenecek      Bu durumda BDDK, bankaya koyduğu parayı da geri isteyecek. BDDK, el koyma kararının ardından, bankanın donuk kredilerini tasfiye ederek, bankaya 2.2 milyar dolarlık devlet tahvili koymuştu. TMSF’nin bankaya ayrıca 450 milyon dolarlık bir mevduat yatırdığı öğrenildi. BDDK, bankayı eski sahibine iade ederse, Amme Alacakları Usulü Hakkındaki Kanun gereğince bankaya koyduğu 2.2 milyar doları ve mevduat olarak koyduğu 450 milyon doları yani toplam 2.5 milyar dolarlık kaynağı isteyecek. 
     Ancak bankanın Çukurova Grubu’na geri verilmesi durumunda grubun bu parayı nasıl geri ödeyeceği merak konusu. Çünkü, Çukurova Grubu’nun, geçmişte kendi bankalarından aldığı ve Fon’a geçen bankalara olan kredi borcu toplamı 3.5 milyar doları buluyor. Pamukbank’a da, tanınan süreler içerisinde sermaye konulamadığı gerekçesiyle el konulmuştu. 
     
BDDK, Tarişbank’tan da alacağını istemişti      Fon’a devredildikten sonra Danıştay’a itiraz sonucu bir ara eski sahibine dönen Tarişbank’ta BDDK bankaya koyduğu 55 trilyon ve reeskontlarıyla birlikte 90 trilyonu geri istemişti. 
     Gerekli tedbirleri almadığı, zararı özkaynaklarını aştığı , yükümlülüklerinin toplam değeri varlıklarının değerini aştığı gerekçesiyle 9 Temmuz 2001’de Fon’a devredilen Tarişbank’ın eski yönetiminin kararın iptali ve yürütmenin durdurulması talebi Danıştay 10’uncu Dairesi’nce reddedilmişti. Karar temyize götürülmüş ve İdari Dava Daireleri Genel Kurulu, yürütmenin durdurulmasına hükmetmiş, dosyayı esastan görüşmek üzere 10. Daire’ye göndermişti. 
     BDDK, yürütmenin durdurulması kararını işleme koyarak Tarişbank’ın ortaklık hakları ile yönetim ve denetimi eski ortaklarına iade etti. 
     
     90 trilyonu istedi 
     TMSF, bankaya koyduğu 55 trilyon ve reeskontları ile birlikte toplam 90 trilyon lirayı geri istedi. 20 Mart’a kadar hem paranın iadesi hem de sermaye artışı için süre tanındı. Ödenmemesi halinde 8183 sayılı Amme Alacaklarının Tahsili Hakkındaki Yasa’nın işletileceği açıklandı. BDDK, bankadaki gelişmeleri izlemek üzere atadığı yönetimi ise geri çekmedi. 
     Bu arada Danıştay 10’uncu Dairesi, davayı esastan görüşerek, idare tarafından tesis edilen işlemlerin hukuka uygun olduğu ve talebin reddedilmesine karar verdi. Davanın esası hakkında karar verilmiş olması nedeniyle yürütmenin durdurulması kararı hükümsüz hale geldi. Bankaya ikinci kez el konuldu ve Denizbank’a devredilerek tarihe karıştı. 
     



 EKONOMİ 
















</TEXT>
</DOC>
