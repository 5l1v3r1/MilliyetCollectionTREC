<DOC>
<DOCNO> 121659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur07.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyete pazarı'nda bayram bereketi... 
</HEADLINE>
<TEXT>

     Yaklaşan Ramazan Bayramı nedeniyle hesaplı alışveriş yapmak isteyenler semt pazarlarının yolunu tuttu. Pazarlarda yoğun bir alışveriş trafiği içine giren Başkentliler'i çantadan ayakkabıya, monttan çocuk ve bebek giysilerine kadar uzanan seçenekler bekliyor. 
     Her hafta Çarşamba günü Dikmen Caddesi üzerindeki Ayrancı Pazar Yeri'nde kurulan ve halk arasında ''Sosyete Pazarı'' diye adlandırılan pazarda iğne atılsa yere düşmüyor. 
     Büyük çoğunluğunu hanımların oluşturduğu ''bayram alışverişçileri'', pazar yerinde kelimenin tam anlamıyla bayram bereketi yaşatıyor. Özellikle daha uygun fiyatlarla satış yapılan tezgahların yanına yaklaşmak bile büyük mücadele isterken, her türlü giyim eşyası rahatlıkla bulunabiliyor. 
     Pazarda çocukları için kıyafet seçmek isteyenleri 5-30 milyon lira arasında fiyatlar bekliyor. Çocuk montları 10-20, bebek giysileri 4-5, gömlekler 3-15, pantolonlar 5-20, ayakkabılar ise 20-30 milyon liradan satışa sunuluyor. Erkekler için ise pantolonlar 10-40, kazaklar 15-35, gömlekler 10-25, montlar 20-45 milyon liradan satılıyor. 
     
     TAKLİT MALLAR 
     Pazarın asıl müşterileri olan bayanların giyim eşyalarında fiyatlar biraz daha yüksek... 
     Bayan mont ve kabanları 30-45, kot pantolonlar 10-35, kazaklar 5-45, ayakkabılar 25-45, gömlekler 5-25 milyon liradan alıcı bekliyor. 
     Pazarın en pahalı parçalarını ise ünlü markaların taklitleri oluşturuyor. Prada, Gucci, Lacoste gibi orijinali en aşağı 500 milyon liradan ''kapıyı açan'' tanınmış markaların pazardaki taklitleri de hayli yüksek fiyatlarla alıcı buluyor. 
     Bu markaların taklidi olan çantalar en az 30, kazaklar 25 milyon liradan satılırken, pazarın en pahalı eşyası Vakko taklidi bir çanta... Üzerine etiketi bile itinayla konulan 85 milyon liralık çantayı eline alan fiyatını duyunca çantayı bir kez daha inceliyor. 
     Pazar esnafı, bayram bereketinden oldukça memnun. Her ne kadar zarar ettiğini iddia edenler olsa da çoğunluğu bayram üstü satışlarının yüzlerini güldürdüğünü belirtiyor. 
     Ürünlerini, ''sosyete kazağı'', ''Shakira'nın çorabı'', ''bayram malı bunlar'' gibi sözlerle alıcıya cazip göstermeye çalışan esnaf arasında tek tük de olsa yakınanlar da var. İstanbul'da mallarının daha az incelendiğini ifade eden ''dertli'' bir satıcı, ''İstanbul'da böyle karıştırmazlar, alırlar. Zaten yaz olsa buraya da gelmeyiz'' diyor. 
     ''Sosyete Pazarı'', Çarşamba günleri Ayrancı Pazar Yeri'nde, Perşembe günleri Sıhhiye'deki Yenişehir Pazarı, Cuma günleri Yenimahalle Semt Pazarı'nın alanında kuruluyor. 
     





</TEXT>
</DOC>
