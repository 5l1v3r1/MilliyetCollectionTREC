<DOC>
<DOCNO> 149406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur10.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Samancı toprağa verildi... 
</HEADLINE>
<TEXT>

     Gazeteci ve Basın İlan Kurumu Genel Müdürü Gültekin Samancı 76 , toprağa verildi. 
     Samancı için ilk olarak, genel müdürlüğünü yaptığı Basın İlan Kurumu önünde tören düzenlendi. 
     Aynı zamanda şair olan Samancı'nın kendi sesinden şiirlerinin dinletilmesiyle başlanan törende konuşan Türkiye Gazeteciler Cemiyeti TGC Başkanı Orhan Erinç, ailesi ve sevenlerine başsağlığı diledi. 
     Erinç, Samancı'yı 1961 yılından bu yana tanıdığını ifade ederek, şunları kaydetti 
     ''Geçmişe dönüp bakıldığında, Gültekin Samancı, basın dünyasındaki bir kaosu sona erdiren birkaç kişiden biridir. Medya ile politika ilişkilerindeki yozlaşmanın giderilmesi için, anayasal bir kurum olan Basın İlan Kurumu'na yaptığı hizmetleri, basın mensupları yakından bilmektedir.'' Resmi ilanların gazetelerde yayımlanmasını ve ay sonunda elde edilen gelirlerin gazetelere dağıtımını Basın İlan Kurumu'nun yaptığını hatırlatan Erinç, bugüne kadar gazetelerden herhangi bir itirazın gelmemesinin altında, Samancı'nın hem saygınlığının, hem de yöneticiliğinin en somut örneği olduğunu belirtti. 
     
     NAZMİ BİLGİN 
     Türkiye Gazeteciler Federasyonu Başkanı Nazmi Bilgin de, hayatın Tanrı'nın insana verdiği en büyük armağan veya ceza olduğunu ifade ederek, ''Eğer sevgiyle süsler ve sevilerek taçlandırırsanız armağan sevmeden, sevilmeden yaşarsanız en büyük ceza. Biz bugün burada Tanrı'nın ödüllendirdiği bir kişi için toplanmış bulunuyoruz. Bugün bir dostumu, sevgili başöğretmenimi ölüme değil, ölümsüzlüğe yolcu ediyorum. Hepimizin başı sağolsun'' diye konuştu. 
     Oğlu Cüneyt Samancı da, elli yaşında olduğunu belirterek, kendisinin Allah'ı, aşkı ve çocukları sevmeyi öğreten temel bir direği kaybettiğini söyledi. 
     Konuşurken gözyaşlarını tutamayan Samancı, ''Bana temel hazinenin bilgi olduğunu ama onu kullananın da insan olduğunu 50 yılın her dakikasında öğretti. Bu ağır sancağı taşımaktan gurur duyuyorum'' dedi. 
     Basın İlan Kurumu Genel Müdür Yardımcısı Ertan Cillov da, Samancı ile 27 yıl birlikte çalıştıklarını anlatarak, kurumun hiçbir zaman onu unutmayacağını kaydetti. 
     Samancı'nın edebi kimliği ve şairliğinin de anlatıldığı törende daha sonra dua okundu. 
     
     KARANFİL, GÖZYAŞI VE ALKIŞLARLA UĞURLANDI 
     Törene, Gültekin Samancı'nın eşi Müzeyyen, kızı Gülay Pertez, 3 torunu, İstanbul Üniversitesi İletişim Fakültesi Dekanı Prof. Dr. Suat Gezgin, TGC Genel Sekreteri Turgay Olcayto, Türkiye Gazetesi Genel Yayın Müdürü Resul İzmirli, Basın İlan Kurumu çalışanları ve dostları katıldı. 
     Bu arada, Müzeyyen Samancı'nın eşinin tabutuna sarılması, duygulu anlar yaşattı. 
     Kurumda çalışanların karanfilleri ve alkışlarıyla uğurlanan Samancı'nın cenazesi, daha sonra Sultanahmet Camii'ne getirildi. 
     Gültekin Samancı, burada öğleyin kılınan cenaze namazının ardından Karacaahmet Mezarlığı'nda toprağa verildi. 
     





</TEXT>
</DOC>
