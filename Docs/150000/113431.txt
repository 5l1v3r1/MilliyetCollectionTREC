<DOC>
<DOCNO> 113431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sondun02.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin savunma bütçesi 355 milyar dolar... 
</HEADLINE>
<TEXT>

     ABD Kongresi, yeni mali yıl için Savunma Bakanlığı Pentagon'un istediği 355 milyar 100 milyon dolarlık yaklaşık 586 katrilyon lira savunma bütçesini onayladı. 
     ABD Başkanı George Bush'a, askeri olarak gereken ortamı yaratma şansı tanıyan son oylama, Amerikan Senatosu'ndan, 1'e karşı 93 oyla geçti. Yeni savunma bütçesi, 1 Ekim 2003'ten itibaren yapılacak harcamalar için isteniyor. 
     Böylece Pentagon, yeni savaş gemileri, helikopterler, savaş ve askeri kargo uçakları ile yeni füze savunma programı için istediği bütçeye kavuşmuş oldu. 
     ABD Başkanı George Bush, bütçenin kongrede kabul edilmesinin ardından yaptığı açıklamada, ''2003 savunma bütçesi tasarısının kongreden geçmesi, ABD'nin, özgürlüğü savunmak ve terörü yenmedeki kararlılığına ilişkin dünyaya önemli bir mesaj gönderiyor'' dedi. Yeni bütçe, Bush'un imzalamasının ardından kabul edilmiş olacak. 
     Bush, yeni savunma bütçesiyle Amerikan ordusunun, hak ettiği en iyi maaş, ekipman ve eğitime kavuşacağını da kaydetti. 
     Savunma bütçesi, kongrenin alt kanadı Temsilciler Meclisi'nden de kısa süre önce 14'e karşı 409 oyla geçmişti. 
     
     BÜTÇEDE NELER VAR 

     Yeni savunma bütçesi, 2002 yılı için de daha önce onaylanan bütçeye göre 34 milyar 400 milyon dolarlık bir ek destek getirdi. 
     Yeni bütçede, Bush yönetiminin füze savunma programları için 7.4 milyar, Hava Kuvvetleri'ne 23 yeni F-22 Raptor savaş uçakları için 4.1 milyar, Müşterek Savaş Uçağı JSF Joint Strike Fighter programı için 3.5 milyar dolar, donanma için 46 adet F A-18 Hornet savaş uçakları ile mevcut F A-18 Hornet uçaklarının modernizasyonu için 3.2 milyar, Hava Kuvvetleri için 15 adet C-17 geniş kargo uçakları için 2.7 milyar, donanma için Virginia sınıfı bir saldırı denizaltısı için 1.5 milyar dolar, donanmaya 2 adet DDG-51 güdümlü füzesavar için 2.3 milyar dolar ayrılmış bulunuyor. 
     Ayrıca, Başkan Bush'un seçim kampanyasından bu yana vurguladığı gibi, ordu mensuplarının maaşlarına 2003 mali yılından geçerli olmak üzere yüzde 4.1 maaş artışı getirilmesi de yeni bütçede yer aldı. 
     





</TEXT>
</DOC>
