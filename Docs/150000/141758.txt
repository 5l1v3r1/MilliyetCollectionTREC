<DOC>
<DOCNO> 141758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/yasam/ayas.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayakçı öğretmen elini kirletmedi’ .. 
</HEADLINE>
<TEXT>

Ödevlerini yapmayan iki öğrencisini tahtaya kaldıran öğretmen, iki küçüğü sınıf arkadaşlarının gözü önünde birbirine dövdürdü 
     FATİH DALDAL Çanakkale DHA 

     Çanakkale Bayramiç’deki Vali Ekrem Özsoy İlköğretim Okulu 4 B sınıfı öğretmeni Muhterem Dingin hakkında, "ödev yapmayan iki öğrencisini birbirine dövdürdüğü" iddiasıyla soruşturma başlatıldı. 
     İddiaya göre Dingin, perşembe günü yaptığı kontrolde öğrencilerden V. V. ile H. D’nin ödevlerini yapmadığını görünce sinirlendi. İki öğrenciyi tahtaya kaldıran Dingin, sınıftaki diğer öğrencilerin gözü önünde, "Ben size vurmayacağım. Siz birbirinizi tokatlayın" diye bağırdı. Şaşıran iki öğrenci önce tereddüt etti, ancak Dingin’in ısrarı üzerine birbirlerine birkaç tokat attı. 
     Okul çıkışı eve giden küçük V. yanağındaki kırmızılığı fark eden annesi Nilgün V.’ye arkadaşıyla şakalaştığını söyledi. Akşama doğru kulağı ağrımaya başlayınca olayı babası Raci V.’ye anlattı. 
     
     Rapor alındı 
     Bayramiç Kaymakamlığı, Emniyet Müdürlüğü ve savcılığa başvurarak öğretmen hakkında suç duyurusunda bulunan baba V., Bayramiç Devlet Hastanesi’nden "Yüzünde ve kulağında darp ve cebir izine rastlandı" raporu aldı. Raci V., "Çocuklarımızı okula eğitime gönderiyoruz. Birbirlerini dövmeleri için değil" dedi. 
     Arkadaşından yediği tokatlarla yüzü moraran ve kulağı ağrıyan V.V, olayı şöyle anlattı 
     
     "Konuşmayın" dedi 
     "Öğretmenimizin isteğiyle birbirimize vurduk. Ben yavaş bir tokat attım. Ancak H. hızlı vurdu." H.D. ise, "Öğretmenim vur dedi, vurdum. Öğretmenimiz konuşmamamızı istedi" dedi. 
     Dingin, olayla ilgili konuşmak istemezken, meslektaşları da gazetecilerin okula girişini engelledi. Bayramiç Kaymakamı Hüseyin Ergi, olayın tüyler ürpertici olduğunu belirterek şunları söyledi "Gerekli işlem başlatıldı. Konu hakkında idari yönden araştırılma yapılıyor." 
     



 YAŞAM 



















</TEXT>
</DOC>
