<DOC>
<DOCNO> 146498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/yazar/congar.html </URL>
<DATE> 2003/03/31/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Savaşın arka cephesi 
</HEADLINE>
<TEXT>

     Bush yönetiminin karar sürecinde kendi içinde yaşadığı tartışmalar, Türkiye konusunda "Benden duymuş olma" diye başlayan anekdotlar, "Ne olacak bu işin sonu" türünden ucu açık sorulara verilen kendinden eminliği su götürür cevaplar çıktı yoluma. 
     Not defterimden bazı başlıkları sizlerle paylaşıyorum. 
     
Telefonu fırlattıran öfke...      Türkiye’nin topraklarını ABD kuvvetlerine açmaması ile sonuçlanan süreçte, Ankara - Washington diyaloğunun zaman zaman ne denli gerginleştiğini bilen diplomatlarımız, günün birinde anılarını yazarlarsa, uluslararası politika öğrencilerine, "yakın müttefik" sözcüğünün ne kadar "zengin" bir anlamı olabileceğini gösterecek birer kaynak kitap da hediye etmiş olacaklar. 
     Bu gerginliğin ilginç bir anını, Tampa’daki Merkez Kuvvetler Komutanlığı’nda görevli bir 
     ABD kaynağı aktardı. İki ay kadar önce, Irak pazarlığının sürdüğü günlerde ABD Genelkurmay Başkanı General Richard Myers, telefonun öbür ucunda, kim olduğu bize aktarılmayan bir Türk muhatabıyla konuşuyormuş. ABD’nin "Acele edin" baskısının yoğunlaştığı, Türkiye’nin "ABD, Türk topraklarından asla vazgeçmez" diye düşündüğü günler. General Myers, Türk muhatabıyla konuşmasını bitirince, kapadığı telefonu, aynı odadakilerin şaşkın bakışları altında, karşısındaki duvara fırlatıvermiş. 
     Bu anekdotun tek başına hiç önemi yok belki. Ancak Washington’da birçok ağızdan duyduğum bir izlenimi pekiştiriyor Irak pazarlığı sırasında Türkiye ile ABD arasındaki gergin diyaloglar, sadece sivilden sivile değil, askerden askere de cereyan etti. Ankara’nın, Washington’ın "sözlerini sürekli blöf’ sayıp işi ağırdan alması," bazı ABD’li yetkilileri, basına yansıdığının ve muhtemelen yansıyacağının çok ötesinde öfkelendirdi. Benzer bir öfkeye, ABD’nin Kürtler ile ilişkisi başta olmak üzere Irak projesine hiçbir zaman tam güven duymayan bazı Türk yetkililerinin de kapıldığı oldu. Telefon hattının öbür ucundaki ahizelerin başına da benzer bir akıbet geldi mi acaba 
     
Kuzey Irak güvensizliği...      Eski NATO Müttefik Kuvvetler Komutanı, asıl niyeti Demokratik Parti’den başkanlığa adaylığını koymak iken, aday enflasyonunun da etkisiyle olacak, şimdilerde CNN televizyonunda her gün savaşın analizini yapan emekli general Wesley Clark diyor ki 
     "Türkiye topraklarını, askerlerimize açmamakla bize büyük kötülük yaptı. Askeri açıdan işimizi zorlaştırdı. Ama Türkiye’nin tutumu, siyasi açıdan işimize yaradı. Türk topraklarını kullansak, Türk askerinin bölgeye kalabalık biçimde girmesine razı olacaktık. Ve bunun getireceği operasyonel sıkıntılar az değildi." 
     ABD’li komutan General Tommy Franks de dün Doha’daki brifinginde, Kuzey Irak cephesindeki ABD birliklerinin bir amacının da, "Türkler ile Kürtler arasındaki olası çatışmayı önlemek olacağını" söylüyordu. 
     Bu açıklamalar, ABD’nin en üst düzeyden "Türk askeri bölgeye girmesin" deyip durması ile birleşince, Washington’ın, konuya birinci derece önem atfettiğine kuşku bırakmıyor. 
     ABD bir yandan Kürt gruplarını "Kerkük’e karşı bir harekete girişirlerse, Türkiye’nin bölgeye asker göndermesine engel olunamayacabileceği" uyarısı ile dizginlemeye çalışıyor bir yandan, daha fazla Türk askerinin sınırı geçmesi halinde, bu askerlerin pozisyonunu milimetrik düzeyde denetleyebilmek istiyor ama bir diğer yandan da, güneyde Şiiler’den umduğu türden bir "hoş geldin" alamayan ABD’nin, kuzeydeki Kürtler’in askeri ve moral desteğini geri çevirmeye niyeti olmadığı açık. 
     Irak konusunda, Ankara ile Washington arasındaki güven bunalımının en temel unsuru, "Müslüman bir ülkenin üzerine bombaların yağmasına, Türkiye’deki gönüllerin razı olmaması" değil, Kürt meselesinde iki tarafın aynı bakışı paylaşmaması. ABD, muhtemelen önümüzdeki haftalarda Kerkük’ü, Musul’u alacak, ve o zaman bu güvensizlik, çok ciddi bir sınavdan geçecek. 
     
Askerler, sivillere demiş ki      The New Yorker dergisinde, daha önce de Irak konusunda Bush yönetiminin politikasına zıt makalelere imza atan Seymour Hersh, Pentagon’un asker kanadının "çok daha fazla birliği Irak’a yığmak" istediğini, Savunma Bakanı Donald Rumsfeld’in ise "asker sayısının azaltılmasında ısrar ettiğini" yazmış. 
     Benim ABD Dışişleri ile Pentagon’daki fiskoslardan anladığım kadarıyla, Hersh az bile yazmış. 
     İşittiğim o ki, ABD’li komutanlar, Irak’ta "başarıyı garantileyecek bir kuvvet yığınağını mayıstan önce tamamlayamayacaklarını" sivil yönetime bildirmişler. Askerlerin mayıs takvimi, ABD Dışişleri Bakanı, eskinin genelkurmay başkanı Colin Powell’ın kendi adıyla anılan ve "düşmanın gücünü kat kat aşan yıldırıcı kuvvetle işe başlamak" diye özetlenebilecek askeri doktrinini uygulama hesabına dayalıymış. Sivil yönetim ise, "Saddam çabuk çözülebilir, o kadar kuvvet gerekmez" demiş, ancak gerekirse, "rolling start" diye ifade edilen yöntemin uygulanabileceğini söyleyerek işin ucunu açık bırakmış. 
     Bir askeri kaynak, iki yaklaşımın farkını bana şöyle anlattı 
     "On kamyonluk malzemeniz var ama bu yükün paketlenmesi, kamyonlara yüklenmesi zaman alıyor. Biz dedik ki, bekleyin, herşeyi paketleyelim. On kamyonu, konvoy halinde gönderelim. Karar ise farklı çıktı Önden iki kamyon gönderelim, belki yeter’ dediler. Ama ihtiyaç sürüyor. Paketleme bitince diğer kamyonlar yola çıkacak." 
     Cepheye yollanmak üzere şimdi paketlenen ek malzeme, ilk etapta 100 bin asker ve yüzlerce zırhlı araçtan oluşuyor. 
     
Amerikan pragmatizmi...      Bush yönetiminin savaş bütçesi kapsamında Kongre’den, Türkiye için de "1 milyar dolar hibe 8, 5 milyar dolar kredi" istemesi, ABD’nin pragmatizmini yansıtıyor. 
     Bu pragmatizmin bir yönü, kimi yetkililer Türkiye’ye ne kadar öfkeli olsalar da, Amerikan devletinin, kendi çıkarları yönünde, dünün hesabından ziyade, yarının hesabına göre adım atmasında. Bir diğer pragmatik hesap ise, bir yetkilinin ağzından, "Biz Türkiye için, Kongre’den bu parayı talep ettik. Ama onay çıkar mı çıkmaz mı bilemeyiz. Kongre kararını verirken, Türkiye’nin geçen aylarda olduğu kadar, şu sırada da ne yaptığına da bakabilir" diye yansıdı bize. 
     Tercümesi açık AKP hükümetinin almaya pek niyetli göründüğü 8, 5 milyar dolarlık kredinin kaderi biraz da, Türk askerinin, Kuzey Irak’ta, ABD’nin belirlediği sınırlar dışına çıkıp çıkmayacağına bağlı. 
     
     







</TEXT>
</DOC>
