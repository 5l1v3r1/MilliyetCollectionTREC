<DOC>
<DOCNO> 102299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur26.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galata Köprüsü kapandı, trafik felç... 
</HEADLINE>
<TEXT>

     Galata Köprüsü'nün, ''çelik baskül tabliyelerde dengeleme'' çalışmaları nedeniyle yaya ve taşıt trafiğine kapatılması, bölgede trafik sıkışıklığına yol açtı. 
     Köprünün 3 günlüğüne trafiğe kapatılmasıyla birlikte, Eminönü-Beşiktaş istikametindeki araç ve yaya trafiği Atatürk Köprüsü'ne yönlendirildi. 
     Özellikle Beşiktaş, Dolmabahçe, Karaköy ve Perşembe Pazarı güzergahını takip eden sürücüler, zaman zaman kilitlenen trafikte beklemek zorunda kaldı. Birçok vatandaş da bulundukları toplu taşım araçlarını terk ederek, yaya olarak Eminönü'ne ulaşmaya çalıştı. 
     Bu arada, Galata Köprüsü'nün yapımını üstlenen STFA-Thyssen Konsorsiyumu'nun görevlileri ile yayalar arasında zaman zaman tartışmaların çıktığı bildirildi. 
     Görevlilerin kapalı olmasına rağmen köprüyü kullanmak isteyen vatandaşlara gerekli uyarıların yapılması için Karayolları 17. Bölge Müdürlüğü yetkililerinden yardım talep ettiği, bunun üzerine de bölgeye polislerin gönderildiği öğrenildi. 
     Öte yandan, Türkiye Denizcilik İşletmeleri A.Ş TDİ ile Turizm ve Yolcu Deniz Taşıyıcılar Kooperatifi TURYOL , Karaköy ile Eminönü arasında motor seferleri düzenliyor. 
     





</TEXT>
</DOC>
