<DOC>
<DOCNO> 108877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur07.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
120'lik Abdullah Dede'ye eş aranıyor... 
</HEADLINE>
<TEXT>

     Elazığ'ın Keban İlçesi'ne bağlı Altınkürek Köyü'nde yaşayan 120 yaşındaki Abdullah Güngör için uygun eş bulunması amacıyla Keban Kaymakamlığı internet sitesinden duyuruda bulunuldu. 
     Altınkürek Köyü'nde yaşayan 120 yaşındaki Abdullah Güngör'ün Keban Kaymakamı Selahattin Ateş'ten kendisine uygun bir eş bulması amacıyla yardımcı olmasını istemesi üzerine Kaymakamlık harekete geçti. Keban Kaymakamlığı, Abdullah Güngör'ün evlenme isteği ve evleneceği eşte aradığı özellikler, ''keban.gov.tr.'' internet sitesinde yayınlanmaya başlandı. 
     Abdullah Güngör'ün evlenme isteğinin yayınlanmaya başlamasıyla ''keban.gov.tr'' internet sitesini ziyaret edenlerin sayısında artış olduğunu belirten Kaymakam Ateş, sitedeki duyuruyla ilgili henüz olumlu bir yanıt alamadıklarını söyledi. 
     Ateş, şöyle devam etti 
     ''Abdullah dede evleneceği kadının kendisinin yarı yaşında olmasını istiyor. Gelin adayının çok konuşmasını ve fazla şişman olmasını istemiyor. İlçemizde bir arkadaşımızın kayınvalidesi, Abdullah dede ile evlenmeyi düşündüğünü bize dolaylı yollardan bildirdi, Ancak fazla kilolu ve çok konuştuğu için dedemiz teklifi kabul etmedi.'' Ateş, Abdullah Güngör'ün sağlığının çok iyi olduğunu ve bugüne kadar aspirin dahi kullanmadığını da anlattı. 
     Yaptıkları işin yanlış değerlendirilmemesini de isteyen Selahattin Ateş, ''Kaymakamlık olarak çöpçatanlıkla işimiz olmaz. Ama vatandaşın her türlü derdiyle ilgileniyoruz'' dedi. 
     Abdullah dedeyi internet aracılığıyla evlendirdikleri takdirde, bundan sonra bu yönde gelecek talepleri değerlendireceklerini de kaydeden Kaymakam Ateş, Abdullah dedenin evlenme isteğinin basında yer almasının ardından, birçok televizyon kanalının Abdullah dedeyi şov programına çıkarmak istediğini sözlerine ekledi. 
     





</TEXT>
</DOC>
