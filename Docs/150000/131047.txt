<DOC>
<DOCNO> 131047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo21.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"12 Dev Adam"ın yeni oyuncuları mutlu... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda Hollanda ve Litvanya ile karşılaşacak A Milli Takım'ın aday kadrosuna çağrılan Fatih Solak ve Rasim Başak, Basketbol Federasyonu'nun resmi internet sitesine yaptıkları açıklamada, aday kadroya davet edildikleri için mutlu olduklarını dile getirdiler. 
     Aday kadroya yeniden çağrılan Ülkersporlu Fatih Solak, bu defa A Milli Takım'da oynamak istediğini belirtti. 
     Fatih, daha önce B Milli Takım'da kendini gösterme şansı bulduğunu kaydederek, ''Dünya Şampiyonası öncesinde de A Milli Takım'ın kadrosunda yer almıştım. Bu benim ikinci defa milli takıma seçilişim. Antrenör Aydın Örs'e, bana güvendiği için teşekkür ederim. Bu defa sadece aday kadroda yer almak istemiyorum. A Milli formayı sırtıma geçireceğim günü bekliyorum'' dedi. 
     Fatih, oyuncu olarak yaşadığı en büyük sıkıntının ise formasını giydiği Ülkerspor'da fazla süre alamamak olduğunu vurgulayarak, şöyle devam etti 
     '' B Milli Takım'da antrenör Haşim Tündoğan ile birlikte çok iyi bir çalışma programı uyguladık. Bu takımda iyi bir performans sergileyerek, kendimi gösterme şansını bulduğuma inanıyorum. İsveç'te gerçekleştirilecek Avrupa Şampiyonası Finalleri'nde Milli Takım'ın pivotlarından bir tanesi olmak en büyük amacım.'' 
     
     RASİM ''KALICI OLMAK İSTİYORUM'' 
     A Milli Takım'ın aday kadrosuna ilk kez çağrılan OYAK Renault'un genç oyuncusu Rasim Başak ise amacının milli takımda kalıcı olmak olduğunu belirtti. 
     Bu sezon başarılı bir performans ortaya koyan Rasim, ilk kez A Milli Takım'a çağrıldığı için mutluluk duyduğunu ifade ederek, şöyle dedi 
     ''Öncelikle beni bu formaya layık görenlere sonsuz şükranlarımı sunuyorum. Duygularımı tarif etmem imkansız. Aslında bu sezon gösterdiğim performansla aklımdan zaman zaman A Milli Takım geçiyordu. '12 Dev Adam' arasında yer almak benim hayallerimi süslüyordu. Buraya kalıcı olmaya geliyorum, bir iki maç oynadıktan sonra gitmek için değil. Her zaman bu kadronun içerisinde yer almak istiyorum. Azerbaycan'da basketbola başladığım günden itibaren bu günleri hayal ederek çalıştım. 1996 yılında Türkiye'ye geldikten sonra bireysel çalışmalarım beni bu noktaya getirdi. İnanın 1,5 yıl sabah, akşam demeden iyi bir basketbolcu olabilmek için var gücümle çalışıyorum. Bunun karşılığını görmek bana ayrı bir mutluluk veriyor.'' 
     





</TEXT>
</DOC>
