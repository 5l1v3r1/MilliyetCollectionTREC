<DOC>
<DOCNO> 107532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/spor/spo02.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖNETİCİLER MEMNUN 
</HEADLINE>
<TEXT>

Fenerbahçe’nin hocası Lorant, Aziz Yıldırım’la görüştüğünü, ayrılmayı düşünmediğini söyledi. Alman teknik adam, "Gaziantep’ten aldığımız bir puan için hiçbir yönetici mutsuz olduğunu söylemedi" dedi 
     YALÇIN TÜRK 

     "Konuştuklarımız sır" 
     MALATYA’DA basın toplantısı düzenleyen Lorant, kendisini hedef alan eleştirileri yanıtladı, pes etmeyeceğini vurguladı. Fenerbahçe’nin teknik patronu, "Bir sürü dedikodu var. Ancak ben başkanımızla konuştum. Önemli olan onun düşünceleridir. Konuştuklarım da sırdır. Hala doğru antrenör olup olmadığım tartışılıyor. Bunu mantıklı bulmuyorum. Kişiliğim hakkında eleştiri yapılıyor. Bu takım için iyi değil. Tartışmalar artık sona ermeli" çağrısında bulundu. 
     
     "Her şeyin başındayız" 
     İSTİFAYI düşünmediğini vurgulayan Lorant, "Ayrılacağımı düşünmek yanlış olur. Buna bir neden görmüyorum. Dört maçın ikisini kazandık, ikisinde de berabere kaldık. Daha her şeyin başı. Hata yapmamak için uğraşacağız. Korkacak hiçbir şey yok" dedi. Yönetimin memnun olduğunu savunan Lorant, "Kolay pes etmem. Yöneticilerden hiç kimse bana, Gaziantep’ten aldığımız bir puan için mutsuz olduğunu söylemedi. Futbolda güven önemli. Benim, takımıma ve yönetime güvenim tam" yorumunu yaptı. 
     
     "Savunmada kötüyüz" 
     LORANT, yine sabır isteyerek, şöyle devam etti "Geride 30 maç var. UEFA’ya başlamadık. Türk medyası kariyerimi bilmiyor. İsim verin, beni kim beğenmiyor. Deplasmanda agresif değiliz. Gaziantep’te ilk 25 dakika sahada yoktuk. Bunu asla yapmamalıyız. Ancak hangi takım 10 kişiyle son 4 dakikada maçı 3 - 3 yapar 90 dakika mükemmel oynayıp, her rakibi 3 - 0, 4 - 0 yeneceğiz diye bir şey olamaz. Savunmada iyi değiliz. Ama bundan tüm takım sorumlu. Üçlü savunmaya devam edeceğiz". 
     
     Kompleksim yok’ 
     LORANT, birçok yıldız isimle çalıştığını, Ortega konusunda da kompleks yaşamadığını ifade etti. Fenerbahçe’nin hocası, "Hiçbir büyük futbolcumla sorunum olmadı. Kompleksim de yok. Almanya’da Haaesler gibi yıldızlarla çalıştım" diye konuştu. Kendisi hakkındaki dedikoduların kaynağını bilmediğini belirten Alman teknik adam, "Bunlar takıma ve camiaya zarar veriyor" dedi. 
     
     İlyas uzun sürer’ 
     SARI - Lacivertli ekibin teknik patronu, yardımcılığına getirmek istediği arkadaşı İlyas Tüfekçi’nin açıklamalarıyla ilgili yorum yapmaktan kaçındı. Werner Lorant, "İlyas’ın bazı laflarının bilgileri geldi. İçeriğini bilmiyorum. Onu dinleyip, öyle konuşmalıyım. Ben prensip sahibi bir insanım. İlyas konusunda konuşursam uzun sürer. Bu konu artık kapanmalı" yorumunu yaptı. 
     
     Lorant’ın kariyeri 
     21 Kasım 1948’de Almanya’da doğdu. SV Welver, Westf, Herne, Borussia Dortmund, Rot - Weiss Essen, Saarbrücken, E.Frankfurt, Schalke 04, Hannover 96, Heidingsfield ve Schweinfurt takımlarında forma giydi. Teknik direktörlüğe 1986 - 87’de Schweinfurt kulübünde başladı. İki yıl Aschaffenburg’ta görev yaptı. 1992 - 93 sezonunda amatör kümede mücadele veren 1860 Münih’in başına geçti ve 10 yıl çalıştığı bu ekibi 1. Lig’e çıkardı. 
     
Güzel ve çirkin      GAZİANTEP’TEN Malatya’ya geçen Fenerbahçe, Güneydoğu’da yol boyuncu büyük ilgi gördü. Erkenek Kasabası’nda Jandarma karakolunda mola veren kafilede alkış alan Rüştü’ye bazı taraftarlar "Kurtar bizi" tezahüratında bulundu. Gözbaşı Kasabası’nda üzüm ikram edilmek istenirken, kafile idmana geç kaldığı için fıstık ve kuru üzümden oluşan hediyeler Lorant’a teslim edildi. 
     MALATYASPOR Tesisleri’nde çalışan Fenerbahçe’nin antrenmanını izleyen ev sahibi taraftarlar, önce bütün takıma aleyhte tezahürat yaptılar, ardından da kaleci Rüştü’ye yöneldiler. Milli kaleciye küfürler başlayınca, Rüştü idmanı bırakıp, taraftarlara doğru yöneldi. Araya teknik heyet ve arkadaşları girdi. Daha sonra güvenlik güçleri taraftarları dağıttı. 
     
Steviç Başımız dik çıkacağız      FENERBAHÇE’NİN Yugoslav futbolcusu Stevic, Malatya maçının zor geçeceğini vurguladı. Stevic, "En büyük Fenerbahçe olduğunu biliyorum ve bu formayı giyiyorum. Başımız yukarıda ve sahaya güvenle çıkacağız. Yorgunluk oldu. Fiziksel olarak hazırlanmalıyız. Lorant, Almanya’da bu kadar eleştirilmedi. Ancak büyük kulüplerde başarısızlığa yer yoktur" dedi. Ali Güneş ise, "Oynarsam takıma katkım artar. Futbolcu arkadaşlarımızdan duyuyoruz, Malatyalılar bizi hafife alıyormuş. Unutmasınlar, biz Galatasaray değiliz" ifadelerini kullandı. 
     
Tangocu Ortega bu kez sahada      ARJANTİNLİ yıldızı Gaziantep maçında kulübeye çeken Lorant, gelen tepkiler üzerine inadından vazgeçmek durumunda kaldı. Alman hocanın, Malatyaspor deplasmanında Ortega’ya ilk on birde şans vereceği bildirildi. Fenerbahçe’nin hocasının, defans ve orta alanda da değişik isimlere yer vermesi bekleniyor. Kart cezalısı Fatih ve sakat olan Rapajc’in yokluğunda, Ümit Özat ve Yusuf’a da forma şansı doğduğu bildirildi. Bu arada dizinde ödem tespit edilen Rapajc’in üç hafta sahalardan uzak kalacağı açıklandı. 
     
     



 SPOR 































</TEXT>
</DOC>
