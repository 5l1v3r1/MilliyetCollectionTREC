<DOC>
<DOCNO> 133295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sonspo10.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Hakyemez, taburcu oldu... 
</HEADLINE>
<TEXT>

     Türkiye'nin Litvanya ile yaptığı 33. Avrupa Erkekler Basketbol Şampiyonası Yarı Final Eleme Grubu son maçından sonra rahatsızlanarak hastaneye kaldırılan A Milli Takım Genel Menajeri Doğan Hakyemez, bugün taburcu oldu. 
     Strese bağlı yüksek tansiyon nedeniyle maçtan hemen sonra fenalaşarak International Hospital'e kaldırılan Hakyemez, yapılan kontrollerde önemli birşeye rastlanmamasına karşın hastanede sabaha dek müşahade altında tutuldu. 
     Milli takım doktoru Prof.Burhan Uslu tarafından hastanede kontrolleri yaptırılan Hakyemez, sabah saatlerinde dinlenmek üzere hastaneden çıkarılıp evine gönderildi. 
     Doğan Hakyemez, yaptığı açıklamada, maçın son çeyreğinden itibaren sağ göğsünden bir çekilme ve uyuşma hissettiğini belirterek, ''İyi geleceğini düşünerek, maç bitiminde duş aldım. Daha sonra kulağımın arkasında ve sağ üst tarafımda bir ağrı ve uyuşma oldu. Bu nedenle hastaneye kaldırıldım. Ama şu anda herşey normale döndü. Çekilen tomografilerde hiçbir soruna rastlanmadı. Sadece aşırı strese bağlı olarak tansiyonumun yükselmesi nedeniyle böyle bir tatsızlık yaşadık. 1-2 gün evimde dinlendikten sonra yeniden işimin başında olacağım'' diye konuştu. 
     





</TEXT>
</DOC>
