<DOC>
<DOCNO> 114567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/siyaset/asiy.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal’dan Erdoğan’a hodri meydan 
</HEADLINE>
<TEXT>
Ne biliyorsan söyle’ 
CHP lideri, Erdoğan’ın "Üzerime gelmesin, bir medya grubuyla işbirliğini ifşa ederim" sözlerine karşılık, "Derhal açıkla" çağrısında bulundu 
     ANKARA Milliyet 

     CHP Genel Başkanı Deniz Baykal, "Üzerime gelmesin, bir medya grubuyla işbirliğini ifşa ederim" diyen AKP Genel Başkanı Recep Tayyip Erdoğan’a, "Ne biliyorsan söylemelisin. Derhal açıklamalısın" karşılığını verdi. 
     NTV’de konuşan Baykal, Erdoğan tarafından ortaya atılan "CHP’nin bir medya grubuyla ilişkisi olduğu" iddialarının gerçeği yansıtmadığını belirterek, "Kimseyi şahsen hedef almadım. Özel alınganlık gösteren partiler olabilir. CHP’nin yükselişi Erdoğan’ı özel sıkıntı içine soktu, rahatsız etti" dedi. 
     Erdoğan’la şahsi sorununun olmadığını kaydeden Baykal, iddialara ilişkin olarak "derhal açıkla" çağrısında bulundu. 
     Bugüne kadar medya patronlarıyla birçok kez konuştuğunu, yemek yediğini, tartıştığını dile getiren Baykal, "Bir tek kişi çıkıp bir medya patronuyla, işadamıyla özel ilişki içine girdiğimi söylemedi" diye konuştu. 
     Erdoğan’ın, "Üzerime gelinirse ifşa ederim" sözlerine göndermede bulunan Baykal, şunları söyledi 
     "Yakışmıyor. Ne biliyorsan söylemelisin. Siyaset, ahlak bunu gerektirir. Hoş tavır değil. Söylemek görevin. Korunmaya ihtiyacım yok. CHP’nin gizlemek istediği anlaşma varsa hemen ortaya çıkmalı. Ben senin üzerine yürümüyorum ki, dokunulmazlık kaldırılsın istiyorum." 
     CHP’nin iktidara geldiğinde dokunulmazlıkları kaldıracağını yineleyen Baykal, bunun için anayasa değişikliğine ihtiyaç olduğunu, bu nedenle AKP’yle işbirliğinden de memnuniyet duyacağını belirtti. 
     
     Ecevit’e tepki 
     Olası Irak harek tına da değinen Baykal, müdahalenin Türk ekonomisine zarar vereceğine dikkati çekerek, "Müdahale olmaması gerek. İnşallah askeri müdahale olmaz" dedi. 
     Baykal, Başbakan Bülent Ecevit’in "Çok genç ölecek" sözlerine, "Çığırından çıktı. Çok doğru yaklaşım değil. Dozu kaçtı" diye tepki gösterdi. 
     



 SİYASET 














</TEXT>
</DOC>
