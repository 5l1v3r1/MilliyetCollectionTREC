<DOC>
<DOCNO> 139953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur24.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Sav'dan AKP'lilere ''ABD'den korkmayın Allah'tan korkun'' 
</HEADLINE>
<TEXT>

     CHP Ankara Milletvekili Önder Sav, TBMM Genel Kurulu'nda Başbakanlık Tezkeresi üzerinde açılan usul tartışması sırasında, AK Parti'li milletvekillerine ve Hükümet'e ''Bu iğrenç savaşa bulaşmayın, bu gam yükünün altında ezilmeyin'' diye seslenirken, ''Bir tek Mehmetçiğin cenazesi omuzlarda yükselirse sizi affetmeyiz, seçmen de affetmez'' dedi. 
     TBMM Genel Kurulu'nda yurt dışına asker gönderilmesi ve yurda asker kabulüne ilişkin Başbakanlık tezkeresinin, Anayasa'nın 92. maddesindeki koşulları taşıyıp taşımadığı konusunda usul tartışması açıldı. 
     Birleşimi yöneten TBMM Başkanı Bülent Arınç, tezkereyi okuttuktan sonra CHP Ankara Milletvekili Önder Sav'ın, İçtüzüğün 63. maddesi uyarınca tezkere konusunda usul tartışması açılmasını öngören bir önergesi olduğunu bildirdi. 
     Arınç, yaptığı işlemin Anayasa'ya uygun olduğunu, ancak 63. madde uyarınca usul tartışmasını açacağını belirterek, ilk sözü önerge sahibi Sav'a verdi. 
     Önder Sav, Başbakanlığın gönderdiği tezkerenin geliş şekli, çelişkili, karmaşık içeriği, hukuk devleti ve anayasaya aykırılığı bakımından, görüşülmesine yer olup olmadığının tartışmaya açık olduğunu ifade etti. Uluslararası meşruluğun var olup olmadığı yetkisinin yalnızca BM Güvenlik Konseyi'ne ait olduğunu ifade eden Sav, BM denetçilerinin son raporunu henüz vermediğini ve uluslararası hukuk sürecinin henüz işlediğini dile getirdi. Ayrıca ABD ile müzakerelerin henüz sonuçlanmadığını ve anlaşmanın içeriğinin henüz netleşmediğini kaydeden Önder Sav, Amerika'nın Türkiye olmadan da Irak operasyonunu sonuçlandırılabileceğini söylediğine dikkat çekerek, ''Bırakın Amerika'nın yakasını Türkiye'siz ne yapacaksa yapsın. Zaten bir süre sonra elma şekerini ABD'nin yediğini, sapının da Türkiye'ye kaldığını acı bir şekilde göreceksiniz'' dedi. 
     Şu anda meydanlarda söylenen bir sloganı tutanaklara geçirmek için tekrarlamak istediğini belirten Önder Sav, ''ABD'den korkmayın, Allah'tan korkun Allah'tan'' şeklinde konuştu. 
     Türkiye'nin 6 Şubat'ta kabul edilen tezkereyle savaşa bulaştığını kaydeden CHP'li Sav, Hükümet ve AK Parti'li milletvekillerinin bu tezkereyi kabul etmekte sıkıntı duyduğunu ifade ederken, şunları söyledi 
     ''Uşşak makamında bir şarkı vardır Yine gam yükünün kervanı geldi, çekemem bu yükü bölek seninle diye. Bu iğrenç savaşa bulaşmayın, bu pis gam yükü altında ezilmeyin yol yakınken dönün.'' Bir Türk milletvekilinin İskenderun'da limana giremediğine dikkat çeken Sav, ''Hiç şüphe etmeyin bir süre sonra Milli Savunma Bakanı'nın, Dışişleri Bakanı'nın hatta Başbakan'ın o zincirli kapıdan giremediğine tanık olup üzüleceksiniz'' dedi. 
     ''Süngülerle her şey yapabilirsiniz ama üzerine oturamazsınız'' şeklindeki bir sözü hatırlatan Sav, ''Siz de süngülerin üzerine oturmayın. 5-6 milyon dolar AD yardımına kanmayın, halkın sesine kulak verin'' diye konuştu. 
     CHP Ankara Milletvekili Sav, Bakanlar Kurulu'nun imzaladığı tezkere metni ile Başbakan Abdullah Gül imzası ile Meclis'e gönderilen metin arasında fark bulunduğunu ifade ederek, ''Asıl metinde yer almayan ....ve yabancı hava ve deniz kuvvetleri ile özel kuvvetler unsurlarının muhtemel bir harekatta kullanılmalarına'' ilişkin ifadenin ne anlama geldiğini birinin açıklaması gerekir'' dedi. 
     Sav, AK Parti Genel Başkanı Tayyip Erdoğan'ın Irak meselesini kucağında bulduğunu ifade ettiğini belirtirken de ''Kucağınızda bulduğunuz bebeği uyutacağınıza niye büyüttünüz Amerikan mamalarıyla canavarlaştırdınız. Şimdi o canavar sizi parçalayacak'' diye konuştu. 
     CHP'li Sav, konuşmasının son bölümünde de, ''Bir tek Mehmetçiğin cesedi omuzlarda yükselirse sizi affetmeyiz, seçmen de affetmez'' dedi. 
     
     ''TEK DİŞİ KALMIŞ CANAVARA KARŞI HEP BİRLİKTE...'' 

     Usul tartışmasında söz alan CHP İzmir Milletvekili Kemal Anadol, Hükümet tarafından TBMM'ye gönderilen Hükümet Tezkeresi'nin Anayasa değişikliği mahiyeti taşıdığını belirterek, ''Ancak Anayasa başbakanlık tezkeresi ile değişmez'' dedi. Anayasa'nın 92. maddesinin değiştirilmeden bu tezkerenin TBMM'de görüşülemeyeceğini savunan, Anadol, şöyle konuştu 
     ''Buradaki tüm milletvekilleri ağır bir sorumluluk altındadır. TBMM bir gazi meclisidir. Gelin İlk meclis üyesi ve İstiklal marşımızın şairi Mehmet Akif Ersoy'un dediği gibi bu tek dişi kalmış canavara karşı tüm farklılıklarımızı bir tarafa bırakıp birlikte mücadele edelim.'' 
     
</TEXT>
</DOC>
