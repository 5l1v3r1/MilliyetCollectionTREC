<DOC>
<DOCNO> 128144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur03.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyoldaki çatışmada ölen kişi hırsızlıktan sabıkalı çıktı 
</HEADLINE>
<TEXT>

     Bayrampaşa TEM bağlantı yolunda bir otomobilden başka bir otomobile silahla ateş açılması olayında ölen kişinin, oto hırsızlığından sabıkalı Uğur Erdem olduğu belirlendi. 
     İstanbul Yaş Sebze ve Meyve Hali karşısında, siyah BMW marka bir otombilden 34 AB 506 plakalı Volvo marka araca ateş açılması sonucu başından vurularak ölen kişinin kimliği tespit edildi. 
     Bu kişinin, oto hırsızlığı suçundan sabıkası bulunan ''Alman Uğur'' lakaplı Uğur Erdem olduğu anlaşıldı. 
     Olayda, yüzüne isabet eden kurşunlarla ağır yaralanarak Haseki Hastanesi'ne kaldırılan ve üzerinden Vedat Gündoğdu adına düzenlenmiş sahte kimlik çıkan kişinin ise, Turan Yılan olduğu tespit edildi. Yılan'ın, beyin ölümünün gerçekleştiği öğrenildi. 
     Turan Yılan'ın, bir süre önce Bayrampaşa'da otoyol kenarında, oto hırsızlığından sabıkalı Mehmet Demir'in tabancayla öldürülmesine ilişkin arandığı belirtildi. 
     Aynı hastanede tedavisi süren diğer yaralı Aktin Yılan'ın ise, oto hırsızlığı suçundan girdiği cezaevinden yeni çıktığı kaydedildi. 
     Yetkililer, Erdem ve Yılan kardeşlerin, adam yaralama, gasp, bar kurşunlama ve hırsızlık suçlarından da sabıka kayıtlarının bulunduğunu bildirdiler. 
     Olay yerinde 2 adet tabanca bulunduğunu ve otomobilin plakasının da sahte olduğunun belirlendiğini kaydeden polis yetkilileri, soruşturmanın sürdüğünü bildirdiler. 
     
</TEXT>
</DOC>
