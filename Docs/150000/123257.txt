<DOC>
<DOCNO> 123257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/spor/aspo.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya dönüşü yaraya neşter vuramayan Fenerbahçe dağıldı 
</HEADLINE>
<TEXT>
KENDİ DÜŞEN AĞLAMAZ 3-0 
Yönetimin vurdumduymazlığı, futbolcuların gamsızlığı, teknik heyetin bitmeyen yanlışları, Diyarbakır’daki felaketi hazırladı, Sarı-Lacivertliler iyice karanlığa daldı 
90 dakika      YUSUF KOBAL 

     Diyarbakır’dan kalkan OHAL, uzun süredir Fenerbahçe’nin üstüne olanca ağırlığı ile oturmuştu aslında. Maç, Fenerbahçe’nin bu baskılı ortamında, Diyarbakırlılar’ın da, Başkan Aziz Yıldırım’a tepkili tavrı ile başladı. Çok değil, daha bir hafta önce sarfettiği bağırtının yankısı Samandıra Tesisleri’nin duvarlarından gitmeden Ortega, Lorant’a hakimiyetini kabul ettirdiğini gösteriyordu. Lorant, geçen hafta sonu kendisini yok sayan Arjantinliyi 11’e alarak, zaafiyetini, ya da şöhret baskısını çoktan kabullenmişti bile. Maçtan önce, 10 da atsa Lorant gidecek söylentileri, Fenerbahçeli futbolcularda bir gevşeme nedeniydi. Ondan mıdır bilinmez, Oğuz Çetin kulübede daha sık sık ileri çıkarak, tek patronluğa alışma manevraları yapıyordu. Öyle ya, tarih tekerrürden ibaretse eğer, normalde geçen yıl olduğu gibi, bu kez de maç sonrası teknik direktör değişikliği işten bile değildi. 
     Maçın gerilimi arttıkça, "Nasıl olsa dört duvar içinde ne zaman kavga etsek, iki dakika sonra medya duyuyor" mantığından yola çıkmış olsalar gerek ki, saha ortasında Fenerbahçeli oyuncular "Umuma açık" kavgaya girişiyordu. Fatih, koşa koşa yanına gelen ve "naçizane" sitemini bildiren Steviç’i nefretle itiyor, ardından Ortega, Ceyhun’u art arda iki kez pas vermediği için azarlıyordu. Hani tabir yerindeyse, çimlerin üstündeki Fenerbahçe adeta paramparçaydı. 
     4. dakikada Ortega, orta alandan çekip aldığı topu, gol pasına çeviriyordu, Serhat önüne düşen topa geç kalınca, Fenerbahçe bir golden oluyordu. 
     20. dakikada Evren, soldan bindiren Murat’a, Fatih’in dalgınlığını sezerek bir pas attı. Murat, orta yapayım şunu derken, o top gitti, yükseldi, geri geri çekilen kaleci Oğuz’un üstünden bir gülle gibi direğe çarpıp, filelere gitti. Bu gol, Fenerbahçe için bu sezonun geleneğindendi, yani "Yemeden atmam abi". 
     24’de Ortega, maçtaki ikinci gol pasını üretti. Tuncay karşı karşıya kaldı ama, Şenol yattı, kornere gönderdi. 
     Yönetimlerde otorite zayıfsa, kendi yöntemleri ile hak arayanlar çoğalır mantığı Fenerbahçe’de kendini alabildiğince belli ediyordu. Fatih’in, Steviç’in, Ortega’nın yaptıkları buydu. Ceyhun’un vermeden oynaması da. Tam bunu düşünürken Selçuk Dereli’nin 31’de Ramazan’a, ilkini kısa bir süre önce gösterdiği sarı kartını yeniden çıkarması ile kırmızıya dönüşen renk, ortamı da iyice gerdi. 44’de Ogün de kırmızı karttan nasibini alıyordu. Oysa Diyarbakır’da git gide soğuyan hava, 43’de Oğuz’un, Kamil’i ceza sahası içinde kabul etmesi ve onu düşürmesi ile adeta ateşe dönüşüverdi. Dereli, "Penaltı yok, devam" deyince, olan o an karara şaşıran bize oluyordu. Tam burnumun ucunda, seyirci ile basını ayıran camekanın ardında bir Diyarbakırlı, Şişecam yapımı, ama Allahı var çok sağlam olan camı kırasıya dövüyor, bizi uyarıyordu aklınca "Yazın, ulan yazın". 
     Maçın ikinci yarısı ise Fenerbahçe’nin üzerindeki kara bulutları iyice artırdı. Maç ona on devam ediyor, ama Fenerbahçe, Diyarbakır’da bir kez daha infaza uğruyordu. 
     84’e kadar sahada futbol adına bir şey yoktu. Sessizliği bozup, bu kötü oyuna son veren, Lorant’ı da, Fenerbahçeli futbolcuları da ateşe atan goller geliyordu. Kulübede gizlenen Saffet oyuna giriyor, önce 84’de Evren’den gelen, sonra da 86’da Serdal’dan gelen topları filelere itinayla bırakıyordu 3 - 0 Aylardır Fenerbahçe yönetiminin uzattığı bu anlamsız türküyü, yine Fenerbahçe adına ağıta çeviren galibiyeti yazıyordu. 
     
Lorant’tan savunmaSavaşmadıkları için yenildiklerini söyleyen Alman hoca, istifayı düşünmediğini ve kendine güvendiğini ifade etti 
     DİYARBAKIR’DAN farklı mağlubiyetle ayrılan Fenerbahçe Teknik Direktörü Lorant, yine kendini savundu. Rakibin bu derece agresif olacağını bilerek sahaya çıktıklarını söyleyen Alman çalıştırıcı, "Galip gelmemiz için Diyarbakırspor gibi mücadele etmemiz, ikili mücadelelerde dayanıklı olmamız gerekiyordu. Almanya’da bir deyim vardır, çimi de yemeniz gerekiyor’ ama bu olmadı" dedi. 
     İSTİFAYI düşünmediğini tekrarlayan Lorant, şöyle devam etti "Maç öncesinde beni istemeyen bir yönetici değil, benim gibi maaşlı biriydi. İlk olarak başkan Aziz Yıldırım ile görüşeceğim. Bu takımı toparlayacak güvenim var, her zaman da olacak." Alman hoca, futbolcuların kendisini sabote edeceğine inanmadığını belirterek, "Sabotaj sözünün futbolda yeri yok" ifadesini kullandı. 
     
     Göze batanlar 
     OĞUZ Rüştü’nün sakatlanmasından sonra, çok şey beklenen genç kaleci hatalar zincirini Diyarbakırspor maçında da sürdürdü. 
     CEYHUN Her zaman olduğu gibi yine pası düşünmeyip, çalımla uğraştı. Kaptırdığı her top sonrası da arkadaşlarından tepki aldı. 
     HAKAN Bu kez bekleneni veremedi. Orta sahadaki açıkları bir türlü kapatamadı. Topu bile kullanamayınca kendini kenarda buldu. 
     REVİVO 22 dakikada tek olumlu hareket yapmadı. Lorant’ın Revivo yerine Rapaic’i tercih etmemesi tepkilere neden oldu. 
     SAFFET Son 12 dakika görev yapmasına rağmen yakaladığı fırsatları affetmedi, iki gol atıp takımını farka taşıyan isim oldu. 
     
     NOTLAR... 
     "Ekmeğimle oynadı" 
     MAÇIN 31. dakikasında hakem Selçuk Dereli’den kırmızı kart görerek oyun dışında kalan Ramazan, hakemin ekmeğiyle oynadığını belirterek, "Maç başına para alıyorum. Haftaya da oynayamayacağım. Benim vicdanım rahat, onun rahat mı " ifadesini kullandı. 
     
     Konyalım’ türküsü 
     FENERBAHÇELİ futbolcular sahada çalışırken, stadyumda kupa maçına atıfta bulunarak, şarkıcı Nadide’nin "Konyalım" türküsü çalındı. Bunun yanında Diyarbakırsporlu taraftarlar, Başkan Aziz Yıldırım şeref trübününe geçtiği sırada "Aziz dışarı" diye tempo tuttu. 
     
     Fener için uçak bekledi 
     DİYARBAKIR’DAN İstanbul’a sefer yapan THY uçağı, Fenerbahçe için rötarlı kalktı. Tarifeye göre 21.45’te İstanbul’a sefer yapan uçağın, Sarı - Lacivertli kafileyi de alabilmek için bir saat beklediği açıklandı. 
     
     Biletler karaborsada 
     HAVANIN soğuk olmasına rağmen maça büyük ilgi vardı. Karşılaşma için piyasaya sürülen 14 bin 600 bilet bir gün öncesinden tükenirken, karşılaşmaya gelen, ancak bilet bulamayan bazı kişilerin karaborsadan bilet temin ettikleri de gözlendi. Stat çevresindeki evlerin balkonundan da maç izlendi. 
     
     25 Aralık için itiraz 
     FENERBAHÇE, Beşiktaş ile oynanacak olan derbinin 25 Aralık olarak düşünülen tarihine itiraz etmeye hazırlanıyor. Bu konuda çekincesini dile getiren teknik heyet, yabancı oyuncuların Noel tatiline 24 Aralık tarihinden önce gitmek istemesi nedeniyle daha önce oynamak istediğini belirtti. 
     
İstatistik ORTEGA Topla buluşma 27 Top kaybı 5 Top kapma 1 Olumlu pas 10 Olumsuz pas 3 Şut 3 Kaleyi bulan şut 1 Yaptığı faul 1 Yapılan faul 5 Ofsayt 2      
     



 SPOR 






























</TEXT>
</DOC>
