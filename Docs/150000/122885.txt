<DOC>
<DOCNO> 122885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur16.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi kiliseyi taşımış... 
</HEADLINE>
<TEXT>

     Konya'nın Ereğli İlçesi'nde bir çiftçinin, yaklaşık 30 yıl önce, köyünde Bizans döneminden kalma tarihi bir kiliseyi, içinde oturmak için taşlarını numaralandırarak söktükten sonra ilçeye taşıdığı ve burada yeniden inşa ettiği ortaya çıktı. 
     Ereğli'de yakın zaman önce ortaya çıkan olay, tarihi zenginlikleriyle bir açık hava müzesini andıran Anadolu'da, tarih tahribatının geçmişte ulaştığı boyutları gözler önüne serdi. 
     Ereğli Müze Müdürlüğü'nün Oymalı Köyü'ndeki yeraltı şehirlerinde ve yakınlarındaki kiliselerde başlatılan arkeolojik çalışmalar sırasında, 25 yıl önce var olduğu bilinen kilisenin yerinde olmadığını gören müze görevlileri, bunun nedenini araştırınca şaşkına döndüler. 
     İlçeye bağlı, çok sayıda yeraltı şehri ve kilisenin bulunduğu Oymalı Köyü'nde oturan Sadık Altınöz, yaklaşık 30 yıl önce köyden kente göç sırasında ortaya çıkan konut sorununu, köydeki kiliseyi ''taşıma ev'' haline getirerek çözmüştü. 
     Kilisenin hikayesi şöyle 
     Ereğli'de Mithat Paşa Mahallesi'ne yerleşmek isteyen Sadık Altınöz, köyündeki tarihi bir kilisenin taşlarını sökerek, birer birer numaralandırdı. Numaralandırılmış taşları, traktörle 35 kilometre uzaktaki Ereğli'de Mithat Paşa Mahallesi'nde satın aldığı arsaya getiren Altınöz, bu taşları sırasıyla dizerek, mahallelinin şaşkın bakışları arasında, kiliseyi aslına uygun olarak yeniden inşa etti. Kilisenin içini ev şeklinde düzenleyen Altınöz, böylece hiç para harcamadan ev sahibi oldu. 
     Daha sonra vefat eden Sadık Altınöz'ün ailesi ''kilise evden'' taşınarak, başka bir semte yerleşmiş. Fakat yıllara meydan okuyacak kadar sağlam olan ''kilise ev'' boş kalmamış. Sadık Altınöz'ün eşi Türkan Altınöz, evi 30 milyon liradan kiraya vermiş. Dışarıdan görünümü bir kiliseden farksız olan evde oturan Mahir Mıh ise ucuz olduğu için tercih ettiği evi bir tarihi yapı olarak hiç düşünmediklerini söyledi. 
     
     MÜZE MÜDÜRÜ ''İLGİSİZLİK VE BİLİNÇSİZLİK'' 
     Müze Müdürü Mehmet Arif Bilici, ilgisizlik ve bilinçsizlik nedeniyle bir tarih hazinesi olan Anadolu'da korunmasız çok sayıda tarihi eserin yıllar önce bu şekilde yok edildiğini söyledi. 
     Ereğli'ye bağlı Akören köylerinde çok sayıda kilise ve yeraltı şehri olduğunu bildiren Bilici, burada kayıtlara geçmemiş birçok kilise kalıntısının, benzer akıbetlere uğramış olabileceğini kaydetti. 
     





</TEXT>
</DOC>
