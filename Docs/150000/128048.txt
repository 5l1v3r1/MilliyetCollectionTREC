<DOC>
<DOCNO> 128048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/yazar/temelkuran.html </URL>
<DATE> 2003/12/31/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
AKP ve Amelie 
</HEADLINE>
<TEXT>

   
   Dün Milliyet'in birinci sayfasında adı geçen okul, benim okulum. Ben, Bornova Anadolu Lisesi BAL mezunuyum. İlk sigaramı okulun arkasındaki zeytinliklerde içtim, okulun içindeki Koru'da "her genç kız gibi" gitar çaldım ve Pink Floyd şarkıları söyledim. Sabah ilk dersten sonra fiş değiştirip, okulu ekip arkadaşlarımla birlikte Karşıyaka-Alsancak vapurunda üç kere gidip geldim, kanyak içtim. Yakalandım ve kimseyi gammazlamadım. Kimse de beni gammazlamadı. Ben o okulda güvenmeyi, serserilik etmeyi ve sonra dönüp takdirname almayı becermeyi, şiir yazmayı, kitap okumayı, birini çok sevmeyi, gerektiğinde iktidardan intikam almayı, dostluğun kıymetini, iktidara boyun eğmemeyi, hep birlikte sıkı durulduğunda yanlış olan şeylerin değiştirilebileceğini öğrendim. Aşk üzerine, insanlık üzerine, hayat üzerine belki de en çok orada konuştuk. Belki en hızlı orada koştuk peşimizde "İslamcı-milliyetçi sentez" yöneticiler olmak koşuluyla Ne matrak günlerdi, ne hüzünlü günler. Rüzg ra karşı elma yedik, varoluş meselesine girdik çıktık. Ne zor günlerdi onlar, ne akıcı günler su gibi... İyi matematik öğrendik, iyi edebiyat öğrendik, mis gibi fizik 
   Derken dün Milliyet'in birinci sayfasında bizim okul Ne olmuş AKP Bornova İlçe Teşkilatı yememiş içmemiş, çalışmış. BAL'da öğrencilere gösterilen "Amelie" filmini pornografi zannederek, okul hakkında gerekli mercilere şik yette bulunmuş. Kendilerini kalpten gönülden tebrik ediyor ve sormak istiyorum 
   Acaba filmi aptesleri bozulur korkusuyla mı izlemediler yoksa sinema konusundaki cehaletlerine halel gelmesin diye "Çağrı" filminden başka bir sinema eseri görmemeye yemin mi ettiler Anadolu'da bir laf vardır "Göğü yıldızdan, yeri keçi bokundan bilmek" diye. Acaba AKP Bornova İlçe Teşkilatı da pornografiyi kadından, Fransız filmlerini de Emanuelle'den mi biliyor 
   
   AKP pornografisi    Şahsen ben AKP'nin bazı icraatlarını ve parti içindeki kimi yetkilileri son derece pornografik buluyorum. Misal, Türk Ceza Kanunu'ndaki yeni düzenlemeler. Küçük kızlara tecavüzde kolaylık sağlayan, mütecavizin de evlilikle ödüllendirilmesi gerektiğini düzenleyen maddeler bence "Parçala Behçet" filminden daha pornografik. Ayrıca "Flört fahişeliktir" veciz sözüyle ünlü zamanın ANAP kabinesi Bakanı Cemil Çiçek, AKP kabinesinde Adalet Bakanı ve Hükümet Sözcüsü olarak kariyerindeki yükselişe devam ediyor. Milletvekili kadınların etek boylarıyla yakından ilgilenmeyi de az pornografik bulmuyorum doğrusu Asıl ve dört başı mağmur pornografiyi üreten, baktığı her dişi varlıkta pornografi görebilen beyinlerdir çünkü. 
   
   Okulumu rahat bırakın    Genç insanlar yönünü bulmaya çalışan sular gibi saçılırlar hayata. Kendileri başta olmak üzere dünyadaki her şeye acımasız bir merak ve nedensiz bir hüzünle bakan bu insanların işi zaten zordur yeterince. Onları bir de bu manasız saldırılarla rahatsız etmek haksızlıktır kanımca. Bu dünyaya alışmaya çalışan "deli kanlıları" zaten yeterince yorar hayat. Onlar, bazen yaralarla dönecekleri maceralara çıkmalıdırlar. O yaralar bedenlerinde, kalplerinde sonraki yol haritalarını çizecektir zira. Başkalarının, büyüklerin haritalarını alıp aynen yaşamaya çalışan çocuklar değil onlar. Onlar Türkiye'nin en zeki çocukları. Onları rahat bırakın. Onlar sizinkilerden daha güzel doğrular bulacaklar... 
   
   
      
   
   
</TEXT>
</DOC>
