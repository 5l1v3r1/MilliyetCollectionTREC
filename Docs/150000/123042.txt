<DOC>
<DOCNO> 123042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur27.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İstediğimiz sonuç çıkmazsa, AB sınavı kaybetmiş olur 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Kopenhag'ta istediğimiz bir netice çıkmazsa, AB sınavı kaybetmiş olur'' dedi. 
     Erdoğan, AK Parti Genel Merkezi'nde vatandaşlarla bayramlaştı. Burada bir konuşma yapan Erdoğan, 3 Kasım'dan sonra milletin AK Parti'ye büyük teveccüh gösterdiğini ve tek başına iktidara getirdiğini anlattı. 
     İktidara geldikten sonra 3-6 aylık ve 1 yıllık eylem planını yürürlüğe koyduklarını ifade eden Erdoğan, ülkedeki yolsuzlukların yoksulluğun temel nedeni olduğunu kaydetti. 
     Kopenhag öncesinde pek çok yasal düzenlemeyi çıkarma gayretinde olduklarını belirten Erdoğan, bu zirvede Türkiye'nin yaptıklarının karşılığını alması gerektiğini vurguladı. Erdoğan, ''İstediğimiz bir netice çıkmazsa, AB sınavı kaybetmiş olur. Bu, AB için testtir. Testi AB'nin kazanması gerekir. Daha hazırlıklı olarak gidiyoruz'' diye konuştu. 
     Türkiye'nin Avrupa'nın kenar mahallesi olmadığını, bu şekilde de görülemeyeceğini ifade eden Erdoğan, Türkiye'nin, yurtdışında yaşayan 3 milyon insanıyla zaten AB'ye girdiğini anlattı. 
     Partililerin ''Devletin başına Tayyip gelecek'' sloganlarıyla konuşması zaman zaman kesilen Erdoğan, işkencenin de artık tarihe karışacağını söyledi. 
     
     DUBLE YOL 

     Halkın AK Parti'ye parlamentoda yüzde 66'lık bir temsil yetkisi verdiğini anlatan Erdoğan, bu ay sonunda seçim döneminde vaat ettikleri 15 bin kilometre duble yol projesinin ilk aşamasıyla ilgili temel atma törenini düzenleyeceklerini bildirdi. 
     Erdoğan, bazı kesimlerin Avrupa ve ABD'ye ''hangi sıfatla gittiğini'' sorduklarını kaydederek, ''Gerek ABD, gerek Avrupa başbakanları bizi hangi sıfatla karşılıyorsa, biz o sıfatla gidiyoruz'' dedi. 
     Demokraside halkın saygı ve itibar duyduğu kimselere kendilerinin de saygı ve sevgi duyduğunu ifade eden Erdoğan, ''Çünkü egemenlik kayıtsız şartsız milletindir. Millet saygı duyuyorsa, itibar gösteriyorsa olay bitmiştir'' diye konuştu. 
     Erdoğan, AK Parti ile hükümet ilişkilerinde iddia edildiği gibi bir sıkıntının bulunmadığını söyledi. Partililerin ''Kıskananlar çatlasın'' sloganı üzerine Erdoğan, ''Bir latife yapayım, çatlamasınlar, onlar da bize lazım olur'' dedi. 
     Erdoğan, daha sonra partililerle tek tek bayramlaştı. 

     
</TEXT>
</DOC>
