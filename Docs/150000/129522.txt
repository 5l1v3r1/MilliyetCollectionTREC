<DOC>
<DOCNO> 129522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko26.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'ün ilk halka arzı... 
</HEADLINE>
<TEXT>

     Yeni yılın ilk halka arzını Koza Davetiyeleri İmalat İthalat ve İhracat A.Ş. gerçekleştirecek. 
     İpek Matbaacılık Sanayi ve Ticaret A.Ş'nin iştiraki olan Koza Davetiyeleri'nin yüzde 45 hissesi, halka açılacak. 
     Şirket sermayesinin 2 trilyon liradan 4 trilyon liraya yükseltilmesi sırasında artırılan miktardan 200 milyar liralık kısmı ortaklar tarafından karşılanacak, 1 trilyon 800 milyar liralık kısmı ise ortakların rüçhan hakkı kısıtlanarak halka arz edilecek. 
     17-20-21 Ocak tarihleri arasında Evgin Menkul Değerler ve Üniversal Menkul Değerler tarafından yapılacak arz sırasında, 1 milyon 800 bin lot hisse satılacak. Beher hisse senedinin fiyatı, 8 bin lira olarak belirlendi. 
     Koza Davetiyeleri İmalat İthalat ve İhracat A.Ş. Yönetim Kurulu Başkanı Akın İpek, halka arzdan sağlanacak gelirle şirketin pazarlamasına ağırlık verilerek, satış ve ihracat ile mağaza zincirinin artırılması, satışların tüm yıla yayılarak mevsim bazlı olmaktan çıkarılmasının hedeflendiğini bildirdi. 
     Akın İpek, ''Ülkenin zor bir dönemden geçtiği günlerde karar verilen halka arz, her zorlukta bir fırsat gören bir anlayışın ifadesi olduğu gibi, aynı zamanda bir dünya markası olan Koza Davetiyeleri'nin ismine duyduğu güveni göstermektedir'' dedi. 
     





</TEXT>
</DOC>
