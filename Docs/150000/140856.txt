<DOC>
<DOCNO> 140856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur19.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam ile mütahdem çapkınlık yapmaya kalkışınca... 
</HEADLINE>
<TEXT>

     Bursa'nın Gürsu İlçesi'nde çapkınlığa kalkışan cami imamı ve ilköğretim okulu müstahdemi, ilaçlı meyve suyuyla uyutularak soyuldu. 
     Alınan bilgiye göre, ilçedeki bir ilköğretim okulunda müstahdemlik yapan O.V, jandarmaya başvurarak, bir caminin imamı A.B. ile kendisinin, tanımadıkları bir kişi tarafından soyulduklarını söyledi. 
     Bursa'dan Gürsu'ya gitmek üzere bindikleri minibüste tanıştıkları bir kişinin kendilerine kadın bulacağını söyleyerek, Değirmenönü Mahallesi'ndeki dere kenarına götürdüğünü anlatan hademe O.V, ''Bize biraz beklememizi söyleyerek yanımızdan ayrıldı. Daha sonra getirdiği 2 meyve suyunu bize ikram etti. Meyve suyunu içtikten sonra uyumuşuz. Uyandığımızda cebimizdeki ne var ne yok alıp kaçmış'' dediler. 
     Jandarma, imam A.B'nin 30 milyon lirasını, hademe O.V'nin cep telefonu, kol saati ve 240 milyon lirasını aldığı iddia edilen Mümin Ö'yü yakaladı. 
     İmam ve müstahdemle yüzleştirilen Mümin Ö, hakkındaki iddiaları yalanlayarak, ''Ben olay günü çalışıyordum. Kendilerini ilk kez karakolda gördüm. İmama yemin etmesini söyledim, edemedi. Suçsuzum, iftiraya uğradım'' dedi. 
     Gürsu Müftüsü İsmail Yıldırım, evli ve 3 çocuk babası bir imamın böyle bir olayda adının geçmesinin kendilerini üzdüğünü belirterek, ''Aldığım bilgiye göre, çapkınlık ifadeleri tamamen hademeye ait. İmam arkadaşımız, bu iddiaları reddediyor. Müftülük olarak, imam hakkında idari soruşturma başlatıldı. Jandarmadan da soruşturma tutanakları istendi'' dedi. 
     





</TEXT>
</DOC>
