<DOC>
<DOCNO> 118945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/ekonomi/eko01a.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel finans kurumları Hazine’ye teklif götürdü 
</HEADLINE>
<TEXT>
Faizsiz bono çıkarın yastık altını çekin 
Özel finans kurumları, hem Körfez ülkelerindeki fonların, hem de faizi tercih etmeyen tasarrufların çekilmesi için Hazine’ye faizsiz bono’ çıkarılmasını önerdi 
     EKONOMİ SERVİSİ 

     AKP’nin tek başına iktidar olmasıyla yeniden hareketlenen özel finans kurumları, Hazine’ye, faizsiz bono çıkarılmasını önerdi. Kuveyt Türk Genel Müdürü Ufuk Uyan, "Hazine ile iki üç aydır üzerinde çalıştığımız bir proje var, faizsiz yatırım araçlarını kamuya yönelik bir enstrüman haline getirmeye çalışıyoruz" dedi. 
     Reuters’in sorularını yanıtlayan Uyan, 11 Eylül olayının ardından, özellikle Körfez ülkeleri fonlarının Batı’da ciddi şekilde sorgulanır olmasının rahatsızlık yarattığını ve bu fonların yön aradığını söyledi. Uyan, "Ayrıca getiriler libor 1.25 düzeyine düştü. Bu yatırımcı için çok düşük. Türkiye’nin bu fonları alma şansı artıyor. Körfez’de bu istek ve iyi bir potansiyel var. Konjonktür çok uygun" dedi. 
     
     Teknik çalışmalar başladı 
     Bu konuda teknik çalışmaların devam ettiğini belirten Ufuk Uyan faizsiz bono’nun, bir tür varlığa dayalı menkul kıymet’ olduğunu söyledi. Uyan, "Kamunun elinde olan bir aktif karşılığında kağıt çıkarılarak faizsiz bankalara ve faizsiz kazancı tercih eden kişi ve kurumlara satılması yoluyla nakit yaratma yöntemi olacak. Kamu arazi ve arsaları böyle değerlendirilebilir. Kira gelirleri karşılığında bono çıkarılabilir. Satın alanlar da kira gelirini paylaşarak kazanç sağlar" diye konuştu. 
     Faizsiz bono ile Körfez’den başlangıçta 100 milyon dolar düzeyinde sendikasyonlar yapılabileceğini belirten Uyan, faizsiz bononun borçlanma maliyetlerini de düşüreceğini belirtti. Faizsiz kazanç peşindeki Körfez sermayesinin gayrimenkul talebi olduğunu vurgulayan Uyan, "Ancak Körfez ülkeleri vatandaşları Türkiye’de gayrimenkul sahibi olamıyorlar" dedi. 
     
ABD ve Almanya’da da var      Faizsiz kazancı tercih edenlerin birikimleri yanı sıra Körfez ülkelerindeki büyük fonları çekmek için ABD’de de faizsiz kazanç’ öngören yatırım enstürmanları bulunuyor. Almanya’da Dresdner Bank ve Deutsche Bank’ın İslami fonları’ var. Bu fonların hisse senedi yatırımları bulunuyor. 
     Bu arada Hazine yetkilileri de konu ile ilgili yaptıkları açıklamada, üç ay kadar önce kendilerine bu yönde bir teklif geldiğini, ancak daha sonra herhangi bir çalışma olmadığını belirtti. Bir yetkili, "O tarihten sonra herhangi bir temas olmadı, çalışmayı kendi cephelerinde yürütüyorlar. Körfez sermayesi uluslararası bankacılık sistemi kanalıyla geldiği sürece Hazine olumlu bakar" dedi. 
     
Faize değil, gelire ortak olunuyor      Faizsiz bononun hedefi faizsiz kazancı tercih eden Körfer ülkeleri kaynaklı fonları ve Türkiye'de de 'faiz haram' anlayışı ile piyasalarda değerlendirilemeyen tasarrufları çekmek. 
     Bu fonları ve birikimleri çekmek için öncelikle 'özel amaçlı şirket' special purpose company bir şirket kuruluyor. 
     Arkasından, kamuya ait bu şirkete, yine kamunun elinde olan bir aktif veya aktifler satılıyor. Örneğin atıl kamu arazileri, emlakları devrediliyor. 
     Şirket bu aktifi değerlendiriyor. Bu varlığı ile gelirleri karşılığında da bir tür 'varlığa dayalı menkul kıymet' çıkarıyor. 
     Asset - backed securitisation olarak bilinen bu menkul kıymet bono faizsiz kazancı tercih eden kişi ve kurumlara satılıyor. 
     Bir faiz taahhüdü içermeyen bu bonoları satın alanlar, şirketin varlığı olan gayrimenkulun işletilmesinden sağlanan gelirleri paylaşarak kazanç sağlıyorlar. 
     



 EKONOMİ 























</TEXT>
</DOC>
