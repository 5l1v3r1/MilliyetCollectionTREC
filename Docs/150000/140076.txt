<DOC>
<DOCNO> 140076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun20.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere... Bazı yedek askerler savaşa katılmayı reddediyor 
</HEADLINE>
<TEXT>

     İngiltere'de bazı yedek askerlerin, Savunma Bakanlığı'na başvurarak, Irak'a yönelik bir savaşa katılmayı reddettikleri bildirildi. 
     The Sunday Telegraph gazetesinin haberinde, ''ahlaki ve vicdani gerekçeler'' ortaya koyarak savaşmayı reddeden askerlerin sayısının şu ana kadar üç olduğu, bu sayının giderek artabileceği kaydedildi. 
     Gazete, 1996 yılında çıkarılan, yedek askerlerin görev ve sorumluluklarını düzenleyen yasanın bu şekilde savaşmayı reddeden bir yedek askerin yargılanmasına ve suçlu bulunması halinde hapsedilmesine olanak sağladığını anımsattı. 
     Savaşmayı reddeden askerlerden biri, gazeteye yaptığı açıklamada, Savunma Bakanlığı'na verdiği dilekçede, ''Bu savaşa hazır değilim. Bundan kaçmak için bütün yolları deneyeceğim ve bu intikam amaçlı savaşın bir parçası olmayacağım'' dediğini belirtti. 
     ''Bu savaşın ülkesinin savunulmasıyla hiçbir ilgisinin olmadığını kaydeden bu yedek asker, ''Ben sadece ABD Başkanı daha ucuz petrole ihtiyaç duyuyor diye bu savaşın bir parçası olmam'' ifadesini kullandı. 
     Gazete, Savunma Bakanlığı'na dayanarak, yedeklerin yüzde 20'sinin savaşa gitmeyi reddettiklerini, ancak bunların gerekçelerinin çeşitlilik arzettiğini yazdı. 
     Bakanlık sözcüsünün ''şu anda bu yüzde 20'lik bölümün ne kadarının ahlaki ve vicdani sebepler öne sürdüklerini bilmiyoruz'' dediğini kaydeden gazeteye göre, Liberal Demokrat Parti'li bazı milletvekilleri de, seçmenleri olan yedeklerden aynı şikayetleri duyduklarını bildirdiler. 
     





</TEXT>
</DOC>
