<DOC>
<DOCNO> 119799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur05.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanlığı için Arınç ile Önder Sav yarışacak... 
</HEADLINE>
<TEXT>

     TBMM Başkanlığı'na adaylık için başvuru süresi saat 24.00'te sona erdi. Başkanlık için Ak Parti Manisa Milletvekili Bülent Arınç ile CHP Genel Sekreteri, Ankara Milletvekili Önder Sav yarışacak. 
     22. Dönem Parlamentosu'nun ilk toplantısının ardından Anayasa gereği Meclis Başkanlığı'na adaylık başvurusu için verilen 5 günlük süre sona erdi. Bu süre içinde TBMM'de temsil edilen Ak Parti ve CHP'den birer aday çıktı. 
     TBMM Danışma Kurulu, bugün Genel Kurul'dan önce toplanarak, Meclis Başkanlığı seçimiyle ilgili takvimi belirleyecek. Genel Kurul'da da Danışma Kurulu'nun alacağı karar doğrultusunda turlar başlayacak. 
     CHP'nin adayı Önder Sav'a şans tanınmazken, Bülent Arınç'ın ilk turda seçilmesi bekleniyor. 
     Anayasa'ya göre, Meclis Başkanlığı için ilk iki turda üçte iki çoğunluk aranacak. Bu turlarda adaylardan hiçbiri 367 oy alamazsa üçüncü turda 276 olan salt çoğunluk Meclis Başkanlığı için yeterli olacak. Ak Parti'li Bülent Arınç'ın, partisine mensup 363 milletvekilinin yanı sıra 9 bağımsız milletvekilinden de oy alarak ilk turda Meclis Başkanı seçileceği ifade ediliyor. 
     





</TEXT>
</DOC>
