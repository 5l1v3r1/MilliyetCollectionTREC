<DOC>
<DOCNO> 103194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo23.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Ulusoy, Trabzonspor Kulübü'nü ziyaret etti 
</HEADLINE>
<TEXT>

     Futbol Federasyonu Başkanı Haluk Ulusoy, Trabzonspor Kulübü Mehmet Ali Yılmaz Tesisleri'ni ziyaret ederek, bordo-mavili kulübün yönetim kuruluyla görüştü. 
     Futbol Federasyonu Asbaşkanı Ata Aksu ve Merkez Hakem Kurulu Başkanı Bülent Yavuz ile birlikte bordo-mavili kulübü ziyaret eden Haluk Ulusoy, Trabzonspor Kulübü Tesisleri'nde bulunmaktan dolayı mutluluk duyduğunu belirterek, ''Trabzon'a gelmişken, kulübe uğramamak mümkün değil. Anadolu'nun bağrından çıkan Trabzonspor'dan bu yıl olmazsa gelecek yıl şampiyonluk bekliyoruz'' dedi. 
     Ulusoy, Avrupa'da da başarıları bulunan Trabzonspor'un eski günlerine döneceğine inandığını da ifade ederek, ''Eski fırtına gibi olan Trabzonspor, sizlerin çalışmasıyla daha önceki başarısını yakalayacaktır. Sabredildiği takdirde başarının gelmemesi mümkün değildir. Herkesin bu konuda özverili olması gerekir'' diye konuştu. 
     Trabzon'da bir milli futbol karşılaşmasının oynamasından da büyük mutluk duyduklarını ifade eden Ulusoy, şöyle konuştu 
     ''Trabzon'da milli maçın oynamamasını isteyen 4-5 spor yazarı var. Benim 5 yıllık dönemimde burda bir maç oynanmamasının nedeni, milli takımın yoğun bir dönemden geçmesidir. Şenol Güneş'in de isteğiyle Trabzon'da resmi bir milli karşılaşma yapmak istiyoruz. Ayrıca Diyarbakır'da da bir özel karşılaşma yapacağız.'' 2008'de yapılacak Avrupa Şampiyonası'na Yunanistan ile birlikte ortak aday olduklarını hatırlatan Ulusoy, ''Türkiye, bu organizasyonu alacak güçtedir. Avrupa Şampiyonası'nda final oynayayarak, kupayı alan bir ülke olarak bu organizasyona ev sahipliği yapmak istiyoruz'' diye konuştu. 
     Ulusoy, bordo-mavili oyuncuları da ziyaret ederek, ''Trabzonspor'un mükemmel bir sezon geçireceğine inanıyoruz. Dünya Kupası bir inancın zaferidir. İnanç içinde sizde başarıyı yakalayabilirsiniz'' dedi. 
     Trabzonspor Kulübü Başkanı Özkan Sümer de, başkan Haluk Ulusoy'un ziyaretinden memnunluk duyduklarını belirterek, ''Başkan, özel bir maçla Trabzon'u ödüllendirdi. Kendisine çok teşekkür ediyoruz'' diye konuştu. 
     





</TEXT>
</DOC>
