<DOC>
<DOCNO> 104191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sondun14.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'nda İspanya'da parti kapatılması konusunda yorum yok. 
</HEADLINE>
<TEXT>

     AB Komisyonu, İspanya'da terör örgütü ETA'nın siyasi kanadı olmakla suçlanan aşırı milliyetçi Batasuna partisinin kapatılması konusunda yorum yapmamayı tercih ediyor. 
     AB Komisyonu sözcüsü Jonathan Faull, günlük olağan basın toplantısında, gazetecilerin bu konudaki ısrarlı sorularını yanıtlamayı reddetti ve ''AB Komisyonu, İspanya'nın iç politikasına karışmaz ve bu konuda yorum yapmaz'' dedi. 
     Öte yandan, AB Komisyonu Başkanı Romano Prodi, bu sabah, Nepal Başbakanı Sher Bahadur Deuba ile görüşmesinden sonra yaptığı açıklamada, Nepal'in, ''maocu terörizme karşı mücadele veren genç bir demokrasi'' olduğunu söyledi. Prodi, Belçika'nın Nepal'e 5 bin 500 makineli tüfek satması konusunun Komisyon'un yetki alanında olmadığını, bu ülkede bir iç savaş yaşandığını düşünmediklerini ifade etti. 
     ''Nepal'de hayatı zorlaştıran bir gerginlik var'' diyen Prodi, bu ülkede, Kasım ayında yapılacak seçimlere gözlemci gönderileceğini de duyurdu. 
     





</TEXT>
</DOC>
