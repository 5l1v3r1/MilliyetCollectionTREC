<DOC>
<DOCNO> 114497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur12.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyin tümörü cinsel sapkınlık nedeni 
</HEADLINE>
<TEXT>

     Beyin tümörünün cinsel sapkınlığa neden olabileceği belirlendi. 
     ABD'deki Virginia Üniversitesi'nde görevli nörolog Jeffrey Burns, 40 yaşındaki bir kişinin aniden pedofili hastası kız ve erkek çocuklara cinsel ilgi duyma olmasının beynindeki bir tümörden kaynaklandığını tespit etti. 
     Pedofili hastalarında cinsel sapkınlıkların erken yaşlarda başladığını belirten Burns, bu hastadaki eğilimin ise 40 yaşından sonra görüldüğünü kaydetti. 
     Öğretmen olan hastanın aniden kız ve erkek çocuklara ilgi duyduğu ve gizlice çocuk pornografisiyle ilgili internet sitelerine baktığı belirtilen haberde, hastanın önceden bu tür davranış bozukluklarını göstermediği kaydedildi. 
     Hastanın yaptığı şeylerin doğru olmadığının bilincinde olduğunu, fakat cinsel dürtüsünü yenemediğini söyleyen Burns, çocuklara cinsel ilgi duyduğu eşi tarafından fark edilen hastanın mahkeme kararıyla evinden uzaklaştırıldığını ifade etti. Reşit olmayan çocuklara cinsel tacizden suçlu bulunan hastaya ilaç tedavisi uygulandığını belirten Burns, hastanın katılmak zorunda olduğu rehabilitasyon programında da kadınları taciz etmesi üzerine buradan da atıldığını söyledi. 
     Burns, daha sonra şiddetli baş ağrısı şikayetiyle hastaneye başvuran hastanın, buradaki hekimlere ev sahibesine tecavüz etmekten korktuğunu söylediğini kaydetti. Hastanın beyin tomografisinin çekildiğini belirten Burns, tomografi görüntüsünde, hastanın beyninin karar verme, otokontrol ve sosyal davranışla ilgili bölümünde yumurta büyüklüğünde bir tümörün tespit edildiğini belirtti. 
     Yapılan testler sonucunda, hastanın önüne koyulan bir nesneyi çizemediği ve yazı yazamadığı, ayrıca kendi üzerine işerken rahatsız olmadığı ortaya çıktı. 
     Beyindeki tümörü ameliyatla aldıklarını kaydeden Burns, hastanın bu ameliyattan sonra eski haline döndüğünü ve cinsel sapkınlık göstermediğini söyledi. 
     Burns, hastanın daha sonra tekrar gizlice pornografik resimler biriktirmeye başladığını belirterek, yapılan tetkiklerde tümörün tekrar büyüdüğünün tespit edildiğini ifade etti. Burns, tümör alındıktan sonra hastanın tekrar eski haline döndüğünü kaydetti. 
     Bilim adamları, beyindeki tümörün hormonsal değişikliklere neden olduğunu tahmin ettiklerini açıkladı. 
     





</TEXT>
</DOC>
