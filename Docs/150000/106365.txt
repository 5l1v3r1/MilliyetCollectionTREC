<DOC>
<DOCNO> 106365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/yasam/yas05.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çifte sollama 12 can aldı 
</HEADLINE>
<TEXT>

Karşı yönlerden gelen kamyon da, otobüs de hatalı’ sollama yaptı... Konya-Adana karayolunu savaş alanına çeviren kazada 12 kişi öldü 50 kişi de yaralandı 
     MEHMET BÜYÜKARI - FEVZİ KIZILKOYUN - YALÇIN İREŞ - ATİLLA ATMACA Konya DHA 

     Konya-Adana karayolu, dün sabah bir trafik faciasına sahne oldu. Bir kamyon ile otobüsün hatalı sollama yapması sonucu 12 kişi öldü 17’si ağır, 50 kişi yaralandı. 
     Eşref Avcı yönetimindeki Diyarbakır Sur firmasına ait otobüs, karayolunun Ereğli çıkışı Acıpınar mevkiinde 03.00 sıralarında hatalı sollama yaptı. Ve, aynı anda hatalı sollama yapan Miktad Kıratlı’nın kullandığı kamyon ve Ekrem Bozkurt yönetimindeki otomobille çarpıştı. 
     
     17 kişinin durumu kritik 
     Otobüs ve kamyonu hurda yığınına çeviren kazaya uykularında yakalanan yolcuların cesetleri yola savruldu. Kazada Eşref Avcı, Miktad Kıratlı ile kamyonun yedek sürücüsü Halil Kıratlı’nın da aralarında bulunduğu 12 kişi öldü. Yaralılar Konya Devlet Hastanesi’ne kaldırıldı. 
     
     Yaşadığıma inanamıyorum’ 
     Kazayı hafif sıyrıklarla atlatan otomobil yolcusu Ahmet Taşdemir, şöyle konuştu "Bizimle aynı yönde giden kamyon, önündeki başka kamyonu solladı. Aynı anda karşı yönde gelen otobüs de başka bir otobüsü sollayınca çarpışma meydana geldi. Yaşadığıma inanamıyorum." 
     Konya Valisi Ahmet Kayhan ise şunları söyledi "Olay yerinde fiziki şartlar itibariyle kazaya yol açacak bir şey yok. Neden, ihmal, tedbirsizlik ve dikkatsizlik. Takografları inceliyoruz. Soruşturma başlatıldı." 
     



 YAŞAM 













</TEXT>
</DOC>
