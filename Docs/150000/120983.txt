<DOC>
<DOCNO> 120983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sontur17.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, ardı ardına önemli konuklar bekliyor... 
</HEADLINE>
<TEXT>

     Türkiye'nin AB'ye üyelik süreci ve Kıbrıs sorunuyla ilgili önemli kararların alınmasının beklendiği Kopenhag zirvesi öncesinde diplomasi trafiği hız kazandı. 
     BM Genel Sekreteri Kofi Annan'ın Kıbrıs planına ilişkin tartışmaların sürdüğü bir dönemde İngiltere'nin Kıbrıs Özel Temsilcisi Sir David Hannay Ankara'da nabız yoklarken, Annan'ın Özel Temsilcisi Alvaro De Soto'nun da önümüzdeki günlerde Türkiye'ye gelebileceği belirtiliyor. 
     Diplomatik kaynaklar, De Soto'nun muhtemel Ankara ziyaretinin gerçekleşmemesi durumunda, Dışişleri Bakanı Yaşar Yakış veya AK Parti Genel Başkanı Tayyip Erdoğan'la Avrupa'da biraraya gelebileceğini ifade ediyorlar. 
     Bu arada, gelecek hafta Ankara'ya geleceği Hannay tarafından açıklanan İngiltere Dışişleri Bakanı Jack Straw'un yanı sıra AB Dönem Başkanı Danimarka'nın Dışişleri Bakanı Per Stig Moller'in de Türkiye'yi ziyaret etmeyi planladığı öğrenildi. Moller'in ziyareti, gerek Kıbrıs gerekse Türkiye'nin Kopenhag'da almayı beklediği müzakere takvimi açılarından önem taşıyor. 
     
     HANNAY'İN TEMASLARI 
     Üst düzey yetkililerden edinilen bilgiye göre, David Hannay, Dışişleri Bakanlığı Müsteşarı Büyükelçi Uğur Ziyal ve diğer üst düzey Türk diplomatlarla yaptığı görüşmede, Kopenhag zirvesinden önce bir sonuç alınması gerektiği, aksi takdirde Rum tarafının zirvenin ardından Annan planına daha soğuk bakacağı mesajı verdi. 
     Hannay'in, Kopenhag'dan önce kurucu anlaşmasının imzalanması gerektiği telkini üzerine Türk tarafı zaman darlığına dikkati çekerken, İngiliz temsilci bu sıkıntının aşılabilmesi için herhangi bir açılım getirmedi. 
     Bu arada, Türk tarafının BM planının göçmenler ve toprak konularındaki önerilerine ilişkin sıkıntıları da hala sürüyor. 
     





</TEXT>
</DOC>
