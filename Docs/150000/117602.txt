<DOC>
<DOCNO> 117602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo01.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı taraftarlar Florya Tesisleri'nde olay çıkardı... 
</HEADLINE>
<TEXT>

     Galatasaray'ın Fenerbahçe'ye 6-0 gibi tarihi bir skorla yenildiği maçtan sonra Florya Tesisleri'ne gelen bir grup taraftar, başkan Özhan Canaydın'ı istifaya çağırdı. 
     Galatasaray'ın, lig tarihinin en farklı yenilgisini aldığı Fenerbahçe maçından sonra, yaklaşık 500 kişilik taraftar grubu Florya Tesisleri'nin önüne geldi. Burada kafilenin gelişini bekleyen taraftarlar, başkan Canaydın aleyhine tezahüratta bulunarak, ''Canaydın istifa'' sloganları attı. Bazı taraftarlar da ellerindeki meşaleleri yakarak tesislere attı. 
     Bu arada, biri ön, diğeri arka kapıdan olmak üzere perdeleri kapalı iki otobüs tesislere girerken, Galatasaray kafilesinin arka kapıdan giren otobüste bulunduğu ve futbolcuların tesislerde kalarak kampa alındığı öğrenildi. 
     Öte yandan, taraftarların Florya'ya geleceğini gözönüne alan polis, tesislerin önünde önlem aldı ve gelen taraftarları tesislerden uzak tutmaya çalıştı. Taraftarların sayısının fazlalığı ve protesto gösterileri üzerine çevik kuvvetten yardım istendi. Bir süre sonra çevik kuvvet ekiplerinin Florya'ya gelmesinin ardından taraftarlar da tesislerin önünden ayrıldı. 

     
</TEXT>
</DOC>
