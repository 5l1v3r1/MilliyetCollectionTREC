<DOC>
<DOCNO> 131069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur08.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aytekin ile Hannen aşkına savaş engeli... 
</HEADLINE>
<TEXT>

     Şanlıurfa'da, Körfez Savaşı yıllarında Irak'tan kaçarak Türkiye'de mülteci yaşamı süren Ahmet Ailesi'nin kızı Hannen ile Köse Ailesi'nin oğlu Aytekin'in birleşmesine, bu kez olası Irak operasyonu engel oldu. 
     Nebi Bekir Ahmet ve ailesi, Körfez Savaşı döneminde Irak'tan kaçarak sığındıkları Türkiye'de mülteci olarak yaşamaya başladı. Şanlıurfa'ya yerleşen ailenin küçük kızı Hannen 17 ile tablacılık yapan Aytekin Köse 18 , birbirlerine aşık oldular. 
     Aytekin Köse, anne ve babasını 3 kez Hannen'i istemeye gönderdi ama olumlu cevap alamadı. Bunun üzerine Aytekin ile Hannen kaçarak, imam nikahıyla birlikte yaşamaya başladı. 
     Daha sonra Hannen'in babasının şikayeti üzerine Aytekin Köse ile babası Bektaş Köse, tutuklanarak cezaevine gönderildi. İki ay cezaevinde yatan Aytekin Köse ve babası serbest bırakıldı. 
     
     ŞİKAYET SINIR DIŞI ETTİRDİ 

     Bu sırada, Köse Ailesi'ni şikayet eden Hannen'in ailesinin kimlikleri Emniyet Müdürlüğü'nde kontrol edilirken, Nebi Bekir Ahmet'in, ''Turan Gezer'' adına düzenlenmiş sahte kimlik taşıdığı ve Irak vatandaşı olduğu belirlendi. Bunun üzerine Hannen ve ailesi sınır dışı edildi. 
     Köse Ailesi'nin 2 yıldır Erbil'de bulunan Hannen'i geri getirme çabaları sonuç verdi. Aytekin'in ağabeyi Selahattin Köse, Irak'a gidebilmek için tüm işlemleri tamamladı. 
     İki hafta önce Irak'a gitmek için yola çıkan Selahattin Köse, Habur Sınır Kapısı'nda olası Irak operasyonu kapsamında yürütülen güvenlik nedeniyle Şanlıurfa'ya geri gönderildi. 
     Şanlıurfalı Aytekin Köse ile Iraklı Hannen'nin, bir savaş döneminde başlayan sevgilerine yine bir savaş olasılığı engel oldu. 
     Aytekin Köse, ''Hiçbir savaşın Hannen'e kavuşmasına engel olamayacağını, ne pahasına olursa olsun Hannen'i Irak'tan getireceğini'' söyledi. Köse, ''En büyük endişem, savaş çıkarsa Hannen'e zarar gelmesidir'' diye konuştu. 
     





</TEXT>
</DOC>
