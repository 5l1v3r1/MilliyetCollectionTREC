<DOC>
<DOCNO> 146617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur05.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk Türk tüp bebekler 15 yaşında... 
</HEADLINE>
<TEXT>

     Ege Üniversitesi EÜ Aile Planlaması İnfertilite Kısırlık Araştırma ve Uygulama Merkezi, Türkiye'de yardımcı üreme teknikleri uygulanışının 15. yıldönümünü bir dizi etkinlikle kutlamaya hazırlanıyor. 
     Merkez Müdürü Prof. Dr. Erol Tavmergen, neslinin devamının sağlanmasının, insan doğasının temel dürtülerinden biri olduğunu, insanlığın çağlar boyunca çocuksuzluk sorununu çözmek için büyük uğraşlar verdiğini belirtti. Tavmergen, dünyada ilk kez 1978 yılında Louisa Brown'nun yardımcı üreme tekniklerinden biri olan tüp bebek yöntemiyle dünyaya geldiğini, Türkiye'de ise bu yöntemin ilk kez 1988 yılında EÜ'de Prof. Dr. Refik Çapanoğlu tarafından başlatıldığını hatırlattı. 
     Tavmergen, bugün tüp bebek, mikroenjeksiyon gibi yöntemlerin yardımcı üreme teknikleri olarak kullanıldığını dile getirerek, merkezde halen günde ortalama 6 hastaya embriyo transferi gerçekleştirildiğini söyledi. Tavmergen, ''Türkiye genelinde, sayıları değişmekle birlikte 30 civarında merkezde, yılda 12 bin 800 çifte yardımcı üreme teknikleri uygulanıyor'' dedi. 
     
     ''TÜP BEBEK HALA TABU''... 
     Tüp bebeğin halen tabu olmaktan kurtulamadığına da değinen Tavmergen, bunda geleneksel aile yapısının etkili olduğunu, çevre baskısından korkan çiftlerin yardımcı üreme tekniklerine başvurduklarını gizleme ihtiyacı hissettiklerini kaydetti. 
     Tavmergen, şöyle konuştu 
     ''Toplumda bu konunun hala yeterince anlaşılmaması, uygulama yaptığımız çiftleri takip edemememize neden oluyor. Hamile kaldığı kesinleşen çiftler bunu herkesten saklayarak, normal doğum gibi hastanelere gidiyor. Bunun tıbbi yönden de sakıncaları bulunuyor. Bazı anne adaylarının doğuma kadar izlenmesi ve doktorun da kullanılan yöntemi bilmesi gerekiyor. Bunu anlatmaya çalışıyoruz, ancak hamile kalınca bir daha gelmeyen çok oluyor. Bazıları da bebeği düşürünce hayal kırıklığıyla gelmeyebiliyor. Tabii bunu uzaktan ayırt edemeyiz.'' 
     
     ŞENLİKTE BULUŞACAKLAR 
     Tüp Bebek yöntemiyle merkezlerinde dünyaya gelen ilk Türk tüp bebek Ecem'i ve diğer tüm tüp bebekleri biraraya getirmek üzere 23 Nisan'da şenlik düzenleyeceklerini belirten Tavmergen, ''Tüm bebekler merkezimizde doğmadığı için bu yöntemle dünyaya gelen çocuk sayısını tam olarak bilmiyoruz, ama hepsini şenliğimize bekliyoruz'' dedi. 
     Erol Tavmergen, 24-27 Nisan arasında Çeşme Sheraton Otel'de düzenlenecek ''Güncel İnfertilite ve Yardımcı Üreme Teknikleri'' konulu sempozyumda, konunun Türk, Mısır, İspanya, Belçika, İtalya, İsrail ve ABD'den 54 bilim adamı tarafından tartışılacağını da bildirdi. 
     





</TEXT>
</DOC>
