<DOC>
<DOCNO> 119367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sondun06.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'a yönelik psikolojik savaşa hazırlanıyor... 
</HEADLINE>
<TEXT>

     ABD, Irak ile savaşa girmesi durumunda, halkı kendi yanına çekmek ve orduyu teslim olmaya teşvik etmek amacıyla yoğun bir ''psikolojik savaş harekatına'' hazırlanıyor. 
     The Baltimore Sun gazetesinin haberine göre, Savunma Bakanlığı Pentagon'da kurulan özel birimde yapılan planlar, savaş çıkması durumunda, Devlet Başkanı Saddam Hüseyin'in halkıyla iletişiminin koparılması ve subayların önemli bölümünün silahlarını bırakması amaçlanıyor. 
     Bu çerçevede, yakın zamanda subayların cep telefonlarına, Arapça ''Senin kim olduğunu biliyoruz. Silahını bırak ve teslim ol'' şeklinde mesajlar gönderileceği belirtildi. Gerekli telefon numaraları, Iraklı muhalifler tarafından Pentagon'a sağlanıyor. 
     Ayrıca, operasyonun başında Irak'ın kitle haberleşme sistemlerinin imha edilerek, devlet radyosu kanallarının frekanslarından ABD adına halka çağrılar yapılmasının planlandığı haberde anlatıldı. 
     Bu arada, psikolojik harekatın ilk adımı olarak, geçen hafta içinde Irak'ın uçuşa yasak olan güney bölümünde konuşlanan birliklerine, ABD uçaklarından ''müttefik uçaklarına ateş açma'' yazılı mesajların atıldığı bildirildi. 
     Askeri muharebe uzmanı emekli Robert Scales, gazeteye yaptığı açıklamada, ''Psikolojik savaş, savaşın kendisi kadar önemli. Bu konuda başarılı olursak, Saddam'ın direncini çok daha kolay kırabiliriz'' dedi. 
     





</TEXT>
</DOC>
