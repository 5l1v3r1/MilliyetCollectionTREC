<DOC>
<DOCNO> 118916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur06.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'ın babasının tahliye istemi reddedildi... 
</HEADLINE>
<TEXT>

     Fenerbahçe Kulübü Başkanı Aziz Yıldırım'ın, eşini öldürdüğü iddiasıyla tutuklu bulunan babası Şefik Yıldırım'ın tahliye isteği reddedildi. 
     Burhaniye Ağır Ceza Mahkemesi'nde görülen davanın bugünkü duruşmasına, sanık Şefik Yıldırım ve avukatı Basri Turan katıldı. 
     Şefik Yıldırım, mahkemeye verdiği ifadesinde, hakkında karar verilebilmesi için Adli Tıp'tan rapor beklenmesine anlam veremediğini söyledi. Yıldırım, ''Raporlar, 3-4 aydan önce gelmez. Tedavi için yattığım Cerrahpaşa Tıp Fakültesi Hastanesi'nde 600 dosya bekliyor. Ben yaşlı insanım, emekli öğretmenim. 9 ayrı hastalığım var. Beni bırakın, İstanbul'da tedavi olayım. Kaçacak halim yok. Vücudum cezaevi koşullarına dayanamıyor, perişan oluyorum'' dedi. 
     Sanık avukatı Basri Turan da Şefik Yıldırım'ın yaşlı ve hasta olduğunu, suç delillerinin de belgelenmediğini öne sürerek, müvekkilinin tahliyesini istedi. 
     Mahkeme Başkanı Cengiz Tosyalıoğlu, sanık Şefik Yıldırım'ın tutukluluk halinin devamına ve Adli Tıp raporları ile tanık ifadelerinin beklenmesine karar vererek duruşmayı erteledi. 
     Şefik Yıldırım, Edremit'in Akçay Beldesi'ndeki villasında, 17 Mayıs'ta eşi Tülin Yıldırım'ı öldürdüğü iddiasıyla tutuklanmıştı. 
     





</TEXT>
</DOC>
