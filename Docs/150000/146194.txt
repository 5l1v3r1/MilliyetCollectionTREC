<DOC>
<DOCNO> 146194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko02.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan IMF'ye ek niyet mektubu birkaç gün içinde yollanacak... 
</HEADLINE>
<TEXT>

     Devlet Bakanı Ali Babacan, Uluslararası Para Fonu'na IMF ek niyet mektubunun birkaç gün içinde yollanacağını bildirerek, ''bir mektup IMF'ye, bir mektup da Dünya Bankası'na gönderilecek'' dedi. 
     Babacan, yaptığı açıklamada, Dünya Bankası için program kredilerine ilişkin düzenlenen mektubun büyük ölçüde tamamlanmış durumda olduğunu ifade etti. 
     Dünya Bankası ile program kredileri konusundaki görüşmelerin yaklaşık bir yıldır durma noktasında olduğunu anlatan Babacan, Dünya Bankası ile proje kredileri ile ilgili çalışmaların hızlandırıldığını söyledi. 
     
     ''SİYASİ İRADE OLMADAN YÜRÜYEMEZ'' 
     Hem IMF, hem de Dünya Bankası programlarının yeniden ve aksatılmadan devam ettirileceğini bildiren Babacan, şunları kaydetti 
     ''Hiçbir ekonomik program, arkasında siyasi irade olmadan yürüyemez. Bunu acı örneklerle defalarca yaşadık. Bir program teknik olarak ne kadar mükemmel olursa olsun, detaylarını uygulayanlar ne kadar konularına hakim olurlarsa olsunlar, arkasında siyasi destek olmazsa, siyasi irade güçlü bir şekilde ekonomik programın arkasında durmazsa, o ekonomik programın başarıya ulaşması mümkün değildir. 
     Biz ortaya koyduğumuz ekonomik programın her zaman arkasındayız. Son derece güçlü bir siyasi kararlılığımız var. Hedeflere ulaşmak için konunun ısrarlı takipçisi olacağız.'' Babacan, IMF ile yeni bir stand-by'ın şu an için masada olmadığını da kaydetti. 
     




</TEXT>
</DOC>
