<DOC>
<DOCNO> 104236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo04.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala ''Türkiye'de futbolcu olmak çok zor'' 
</HEADLINE>
<TEXT>

     Galatasaraylı futbolcu Ümit Davala, medyada hakkında yapılan eleştirilere tepki göstererek, ''Türkiye'de futbolcu olmak çok zor'' dedi. 
     Ümit Davala, internette kendisine ait ''www.umitdavala.com'' adlı sitede yaptığı açıklama, ''İnanın Türkiye'de futbolcu olmak çok zor. Eğer birilerinin isteklerini yerine getirmezseniz, bir anda en büyük hedef tahtası siz olabilirsiniz'' diye konuştu. 
     Milli futbolcu, yazısında şu görüşlere yer verdi 
     ''Sizin çıkıp görevinizi en iyi şekilde yerine getirmeniz, hocanızın isteklerini kusursuz yapmanız bazılarına yetmez. Dünya Kupası öncesinde ve başladığında benim için yazılıp çizilenleri, bana yapılanları henüz daha unutmadım. Şimdi ise lig başlayalı daha 3 hafta olmasına rağmen benzeri eleştirilere maruz kalmaya başladım.'' 
     
     ''NEDENİNİ BİLİYORUM'' 

     Kendisine karşı yapılan tüm bu eleştirilerin nedenini aslında çok iyi bildiğini anlatan Ümit Davala, şöyle devam etti 
     ''Şu sıralar kabuğuma çekildim diyebilirim. Hiçbir gazeteye ve televizyona özel röportaj vermiyorum. Hiçbir gazeteciyle konuşmuyorum. Bu da benim bir anda eleştiri oklarıyla karşı karşıya kalmama neden oluyor. Eğer iyi bir malzeme olursam, her istenilene 'evet' dersem, herkesin suyuna gidersem, emin olun birkaç gün için de benden iyisi olamaz. Bir anda formsuz Ümit Davala gider, süperstar Ümit Davala gelir. Hakkımda yazılıp çizilenleri, tıpkı Dünya Kupası macerasında olduğu gibi umursamıyorum. Bunlara gülüp geçiyorum. İstedikleri kadar yazabilirler. Çünkü biliyorum ki bunlar bilinçli yapılan yıldırma ve karalama kampanyaları. Ben ne zaman iyi ne zaman kötü olduğumu biliyorum.'' 
     
     ''BİRTAKIM DÜŞÜNCELER ARTIK DEĞİŞMELİ'' 

     Türkiye'de birtakım düşüncelerin artık değişmesi gerektiğini savunan Ümit Davala, sözlerini şöyle tamamladı 
     ''Bir maçta yapılan küçük ve basit bir hatanın, o ana kadar yaptığınız tüm başarılarınızı bir kalemde silmesine tahammül edemiyorum. Form grafiğinizin bir maçın tümüyle değil de, birkaç pozisyonla değerlendirilmesine inanamıyorum. Yapıcı eleştiri yerine, yıkıcı eleştirilerin bu kadar fazla olmasının nedenini bir türlü çözemiyorum. Taraftarlara sevgi aşılamak yerine, kin ve düşmanlık aşılanmasını kabullenemiyorum. Bunun gibi birçok doğru olmayan düşünceyi sayabilirim. Ama bunlar kimileri için malzeme. Bu malzemeden ekmek yiyorlar ve bu malzemenin değişmesini istemiyorlar.'' 
     





</TEXT>
</DOC>
