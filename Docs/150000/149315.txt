<DOC>
<DOCNO> 149315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun21.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya ABD'yi sildi, Fransa kadim dost... 
</HEADLINE>
<TEXT>

     Almanya eski Başbakanı Helmut Schmidt, Almanya için gelecekte Fransa'yla daha sıkı bir ilişkiye girmenin, ABD ile olan dayanışmadan daha önemli olacağını söyledi. 
     Schmidt, Alman n-tv özel televizyon kanalında yayınlanan ''Maischberger'' adlı programda yaptığı konuşmada, ''Gelecek 10, 20 yıl içinde, Fransa olmadan Almanya'nın başarılı olabileceği hemen hemen hiçbir siyasi alan kalmayacak'' şeklinde görüş belirtti. 
     ABD ile iyi ilişkilerin istendiğini, ancak çok gerekli olmadığını savunan Schmidt, ''Eski Sovyetler Birliği tarafından ciddi şekilde tehdit edilirken, sadece Fransa değil, ABD ile birlikte de olası bir saldırıya karşı savunma yapmamız gerekiyordu. Gelecek yıllar için böyle bir tehdit görünmüyor'' dedi. 
     Irak savaşı başlamadan önce Avrupa'da yaşanan gelişmelerin, önemli konularda Avrupa ülkeleri arasında yeterli işbirliği olmadığını gösterdiğini kaydeden Schmidt, ''Başbakan Gerhard Schröder'in 'savaşa hayır' sloganından daha iyisi, tüm Avrupa ülkelerinin ortak bir tutum sergilemesi olurdu'' diye konuştu. 
     





</TEXT>
</DOC>
