<DOC>
<DOCNO> 111655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sonspo17.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Özat 1 ay sahalardan uzak kalacak 
</HEADLINE>
<TEXT>

     Ligin 8. haftasını deplasmanda Altay galibiyetiyle geride bırakan Fenerbahçe'nin bugün yaptığı antrenmana 14 futbolcu katılmadı. 
     Teknik direktör Werner Lorant yönetiminde Samandıra Tesisleri'nde gerçekleştirilen ve yaklaşık 1 saat süren antrenmanda, milli takımlarda bulunan Rüştü, Ümit, Fatih, Serhat, Mirkoviç, Revivo, Rapaiç, izinli olan Ogün, Yusuf, kasığındaki hafif sakatlığı nedeniyle tesislerde tedavi olan Ortega, bağırsak enfeksiyonuna yakalanan Abdullah, sakatlıkları nedeniyle tedavileri süren Mustafa, İsmail ve genç futbolcu Semih yer almadı. 
     Sarı-lacivertli futbolcuların düz koşu yaptığı antrenmanda sağ ayak bileğini burkan Ceyhun, çalışmayı yarıda bıraktı. Buz tedavisi yapılan futbolcunun durumunun ciddi olmadığı bildirildi. 
     
     2 GÜN İZNE ÇIKTILAR 
     Sarı-lacivertli takımın teknik direktörü Lorant, çalışmanın ardından milli maçlar nedeniyle liglere ara verilmesini fırsat bilerek futbolcularına 2 gün izin verdi. 
     Yarın ve 9 Ekim Çarşamba gününü izinli olarak geçirecek futbolcular, 10 Ekim Perşembe sabahı Samandıra Tesisleri'nde bir araya gelerek hazırlıklarını sürdürecekler. 
     
     ÜMİT 1 AY YOK 
     Dün akşam oynanan Altay maçında, sağ tarafında 4. kaburga kemiği kırılan Ümit Özat'ın yaklaşık 1 ay sahalardan uzak kalacağı açıklandı. 
     Fenerbahçe Kulübü Doktoru İsmail Başöz, Ümit'in 3-4 haftalık bir tedaviye ihtiyacı olduğunu ve bu sürenin sonunda takımla birlikte çalışmalara başlayabileceğini söyledi. 
     
     GRİP AŞISI OLDULAR 
     Fenerbahçeli futbolcular, antrenmanın ardından Samandıra Tesisleri'nde grip aşısı oldular. Geçen haftalarda soğuk algınlığı nedeniyle birçok futbolcu ve idari personelin hastalandığı sarı-lacivertli takımda, havaların soğuması nedeniyle aşı yapılarak hastalığa karşı önlem alındı. 
     Bugünkü antrenmanda tesislerde bulunmayan futbolculara da takıma katıldıkları zaman aşı yapılacağı kaydedildi. 
     





</TEXT>
</DOC>
