<DOC>
<DOCNO> 145363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur31.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de savaş karşıtı gösteri... 
</HEADLINE>
<TEXT>

     ''Kadıköy Demokrasi Platformu Ön Girişimi''ni oluşturan sivil toplum kuruluşu üyeleri, savaş karşıtı eylem düzenleyerek, ABD ve İngiliz ürünlerinin kullanılmamasını istediler. 
     Altıyol'daki Mc Donald's yanındaki sokakta toplanan göstericiler, ''Savaşa hayır, ülkede ve bölgede barış'' yazılı pankart açıp, ''Irak halkı yalnız değildir'', ''Savaşa hayır, barış hemen şimdi'' şeklinde sloganlar atarak, ''ABD ve İngiliz ürünlerini kullanma'' yazılı dövizler taşıdılar. 
     Grup adına yapılan basın açıklamasında, Mc Donald's ve Coca-Cola'nın Amerikan kapitalizminin sembollerinden olduğu belirtilerek, ''Amerikan ve İngiliz ürünlerini kullanmayınız. Biz kullanmıyoruz'' denildi. 
     Açıklamada, ABD askerinin Türkiye'de konuşlanmasına izin verilmemesi ve Irak'a asker gönderilmemesi de istendi. 
     Daha sonra yere Coca-Cola döken eylemciler, sessizce dağıldılar. 
     Eylem nedeniyle gaz maskeli ve Robocop olarak tanınan ekiplerin de bulunduğu güvenlik güçleri, çevrede önlem aldılar. 
     




</TEXT>
</DOC>
