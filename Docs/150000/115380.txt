<DOC>
<DOCNO> 115380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/siyaset/siy05.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan mitinge 3 saat geç geldi 
</HEADLINE>
<TEXT>

     GÜLAY FIRAT İstanbul 

     SP Genel Başkanı Recai Kutan ile kapatılan RP’nin Genel Başkanı Necmettin Erbakan, Üsküdar’daki mitinge üç saat geç katıldı. 
     Saat 14.00’te başlaması gereken miting için alana saat 17.00’de gelen ve sloganlarla karşılanan Kutan’la, Erbakan, Trabzon mitingi nedeniyle geç kaldıklarını söyledi. Konuşmasında seçimde ülkenin önündeki 20 - 30 yıllık geleceğin belirleneceğini kaydeden Kutan, "Oyunuzu, sorulduğu zaman başörtüsü bizim için birinci öncelikli değil’ diyenlere değil, erkekçe ortaya çıkanlara vereceksiniz" dedi. 
     Daha sonra söz alan Erbakan da 11 Eylül saldırılarının ardından bütün dünyada Müslümanlara karşı "zulüm" başlatıldığını öne sürerek, ABD’nin petrol ve İsrail’in güvenliğini sağlamak için Irak’a saldırmak, bu savaşa da Türkiye’yi sokmak istediğini söyledi. Oy pusulasında 18 partinin adının yer almasına karşın seçime 2 partinin katılacağı görüşünü savunan Erbakan, "Bunlardan biri milli görüşü temsil eden SP, diğeri ötekiler. Sizin 17’niz de 17 para etmezsiniz" dedi. 
     Erbakan daha sonra kalabalığa SP’ye oy atmaları için yemin ettirdi. Erbakan’ın başparmağını kaldırarak yemin ettirmeden önce basının dikkatini çekmek isterken söze "Ey basın..." diye başlaması üzerine, kalabalık bunu yemin sanıp hep bir ağızdan, "Ey basın..." şeklinde bu sözleri tekrarladı. 
     



 SİYASET 













</TEXT>
</DOC>
