<DOC>
<DOCNO> 125985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/ekonomi/ekoz1.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Garanti yeni binasında 
     EKONOMİ SERVİSİ 

     Garanti Bankası, 1993 yılından bu yana hizmet verdiği Maslak’taki binasından, Zincirlikuyu’da inşa edilen yeni Genel Müdürlük binasına taşındı. Garanti Genel Müdürlüğü’nün projesi, Amerikan Gerner Kronick Valcarcel, Architects şirketinden Mimar Randolf Gerner tarafından çizildi. 
     7 bin 4 metrekarelik arsa üzerinde toplam 62 bin 516 metrekarelik hizmet alanına sahip binanın inşaatı, Doğuş Yapı tarafından gerçekleştirildi. Garanti’nin iştiraklerinden Ana Konut Danışmanlık’a ait binanın finansmanı ise bankanın özkaynaklarından sağlandı. 
     Yedisi bodrum olmak üzere 29 katlı olarak inşa edilen binada, 420 kişilik konferans salonu, 560 araçlık otopark, 300 kişilik kafeterya, 12 toplantı odası, dört yemek odası ve sekiz asansör bulunuyor. Binada, Garanti’nin iştiraklerinden Garanti Yatırım ve Garanti Portföy’ün yanı sıra, Garanti Ödeme Sistemleri’nin pazarlama ekibinin bir bölümü yer alacak. 
     
     Sanayi kasımda hız kesti 
     Seçim öncesi olmasına rağmen ekim ayında yüzde 80.4’e kadar çıkan imalat sanayi sektörünün kapasite kullanım oranı kasım ayında yüzde 77.1’e geriledi. Kapasite kullanımı geçen yılın aynı ayının ise sadece 3.1 puan üzerinde gerçekleşti. Tam kapasite ile çalışamama nedenleri içerisinde hem iç hem de dış pazardaki talep yetersizliğinin ağırlığı artmaya başladı. Geçen yılın aynı ayında yüzde 58.9 olan iç pazardaki talep yetersizliğinin payı bu yıl kasım ayında yüzde 59.3’e, dış pazardaki talep yetersizliğinin payı ise yüzde 11.4’ten yüzde 12.3’e yükseldi. İşyerleri tam kapasite ile çalışamama nedeni olarak yüzde 2.1 ile mali imk nsızlıkları, yüzde 2.4 ile yerli mallarda hammadde yetersizliğini, yüzde 1.2 ile ithal mallarda hammadde yetersizliğini, yüzde 2.5 ile de işçilerle ilgili sorunları gösterdiler. 
     
     DPT’nin yeni müsteşarı Ahmet Tıktık 
     Devlet Planlama Teşkilatı DPT Müsteşarlığı’na Dr. Ahmet Tıktık getirildi. Resmi Gazete’de yayımlanan atama kararıyla Akın İzmirlioğlu başka bir göreve atanmak üzere DPT Müsteşarlığı görevinden alındı, yerine ise Tıktık getirildi. Tıktık, daha önce Ekonomik İşbirliği Teşkilatı ECO Genel Sekreter Yardımcısıydı. Bu arada Cumhurbaşkanlığı Basın Başdanışmanı Metin Yalman, Basın İlan Kurumu Genel Kurul üyeliğine yeniden getirildi. 
     
     Motorin fiyatına yüzde 5.17 zam yapıldı 
     Motorinin perakende satış fiyatına, yüzde 5.17 oranında zam yapıldı. 
     Akaryakıt Ana Dağıtım Şirketleri Derneği’nden ADER dün yapılan açıklamaya göre, mazot olarak da bilinen motorinin fiyatı bugünden geçerli olmak üzere yüzde 5.17 artırıldı. Yeni düzenleme ile İstanbul’un Avrupa yakasında motorinin perakende satış fiyatı 1 milyon 239 bin liradan 1 milyon 303 bin liraya yükseldi. 
     
     Erdemir’e yeni yönetim sinyali 
     Erdemir Olağanüstü Genel Kurulu’nun 14 Ocak 2003 tarihinde toplanacağı öğrenildi. Edinilen bilgiye göre Erdemir Genel Müdürü Şener Macun, Özelleştirme İdaresi Başkanlığı’nın ÖİB isteği üzerine olağanüstü genel kurul öncesi Ankara’ya gitti. 14 Ocak’ta yapılacak olağanüstü genel kurul toplantısında Erdemir yönetiminin değişeceğinin tahmin edildiği belirtildi. 
     
     Kitap fuarında borsa paneli 
     Scala Yayıncılık tarafından düzenlenen, "Borsada Durum, Teknik Analiz mi Dedin Hadi Canım Sen de" başlıklı panel, yarın Yeşilköy’deki CNR Expo Fuar Merkezi’nde, saat 14.45’te başlayacak. 1.5 saat sürecek ve ücretsiz olan panelde, 3 ciltlik kitabıyla Teknik Analize yeni bir yaklaşım getiren Ali Perşembe, Elliott Dalga Prensipleri kitabının yazarı Teknik Analist Tuncer Sengöz konuşmacı olarak katılacak. 
     



 EKONOMİ 




















</TEXT>
</DOC>
