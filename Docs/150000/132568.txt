<DOC>
<DOCNO> 132568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/spor/spo15.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Marcos, Arsenal’de      İNGİLTERE Süper Ligi’nin güçlü ekibi Arsenal, Brezilya Milli Takım kalecisi Marcos ile anlaştı. Sambacı’nın gelecek sezon kaleyi devralacağı öğrenildi. Hatırlanacağı gibi Arsenal, Rüştü Reçber’e de teklif yapmıştı. 
     
Monte Carlo’da ısınma turları      DÜNYA Ralli Şampiyonası’nın bu sezonun ilk yarışı olan Monte Carlo Rallisi’nde heyecan, dün antrenman turları ve teknik kontrollerle başladı. 14 etaptan düzenlenecek rallinin üçüncü ayağı Türkiye’de yapılacak. 
     
İngilizce öğrenelim’      DEVREARASI hakem semineri bugün Kuşadası’nda start alıyor. 31 süper lig hakemi ile 10 FIFA yardımcı hakemi ve 5 FIFA bayan hakeminin katılacağı seminere, liste dışı bırakılan Erol Ersoy, Metin Tokat ve Orhan Erdemir de iştirak edecek. Seminer boyunca hakemlere hergün bir saat "İngilizce öğrenelim" başlıklı yabancı dil eğitimi verilecek. Süper Lig yardımcı hakemlerinin semineri ise 26 Ocak pazar günü başlayacak ve iki gün sürecek. 
     
Yelkencilerimiz 10. sıraya yükseldi      AVUSTRALYA’DA yapılan Dünya Dragon Yelken Şampişonası, fırtına nedeniyle verilen iki günlük aranın ardından yeniden başladı. Tasmania’daki yarışların ikinci gününde Türk ekibi, dünü 27 ekibin arasında 8. tamamlayarak genel klasmanda 10. sıraya yükseldi. Genel klasmanda ilk üç sırayı Almanya, İrlanda ve Avustralyalı yelkenciler paylaşıyor. 
     
Karatecilerden dört madalya      ULUSLARARASI Paris Açık Karate Turnuvası’nda Türkiye, 1’er birincilik ve ikincilik ile 2 üçüncülük elde etti. Fransa’nın başkenti Paris’te hafta sonunda yapılan turnuvada bayanlarda artı 60 kiloda Meral Ölmez birinci sırayı alırken, erkekler 70 kiloda da Haldun Alagaş ikinci oldu. Erkekler 65 kiloda Erdal Özsoy ve 80 kiloda da Zeynel Çelik ise üçüncülükte kaldı. 
     
Belçika’ya yenildik      DÜNYA 20 yaş altı Buz Hokeyi Şampiyonası 3. grup müsabakalarının ilk maçında Türkiye - Belçika’ya 7 - 4 yenildi. İzmit Olimpik Buz Sporları Salonu’nda yapılan maçtan sonra Buz Hokeyi Federasyonu Başkanı Abdulkadir Dökmeci, Milli Takımımız’ın 4 golünden üçünü atan Cengiz ile konuk ekibin oyuncularından Van Buren’e plaket verdi. Türkiye bugün saat 19.00’da Lüksemburg ile karşılaşacak 
     
Faaliyetleri durdu ayın spor adamı oldu      SPORCULARIN bir bölümünde geçen aylarda doping maddesi belirlenen ve bir süre uluslararası faaliyetleri durdurulduktan sonra kapatılmanın eşiğine gelen Vücut Geliştirme Federasyonu’nda, başkan Eryetiş Kurtaral dünyada ayın spor adamı seçildi. Kurtaral’ın Uluslararası Vücut Geliştirme Federasyonu IFBB tarafından dünyanın birçok ülkesinde yapılan anket çalışması sonucunda bu unvanı aldığı ifade edildi. 
     
Türk antrenörlerden yabancılara ders      ANKARA’DA düzenlenecek Uluslararası Güreş Antrenörleri Semineri’nde Türk hocalar, yabancı meslektaşlarına güreşin inceliklerini öğretecek. Seminerde dalma tekniğini Mahmut Demir, bel kündesini Hamza Yerlikaya, koltuk altından salto atmayı Şeref Eroğlu, boyunduruğun nasıl yapılacağını da Sebahattin Öztürk meslektaşlarına gösterecek. 
     



 SPOR 



























</TEXT>
</DOC>
