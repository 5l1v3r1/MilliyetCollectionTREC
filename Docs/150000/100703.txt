<DOC>
<DOCNO> 100703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sondun01.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Dışişleri Bakan Yardımcısı Kaddafi ile görüştü. 
</HEADLINE>
<TEXT>

     İngiltere Dışişleri Bakan Yardımcısı Mike O'Brien, dün geç saatlerde, Libya lideri Muammer Kaddafi ile görüştü. 
     O'Brien görüşmeden sonra BBC'ye yaptığı açıklamada, Kaddafi'nin kitle imha silahları ve Lockerbie'de Pan Am yolcu uçağının bombayla düşürülmesi dahil bütün konularda ''doğru şeyler'' söylediğini, ama bütün bu söylenenlerin ''kanıtlanması gerektiğini'' belirtti. 
     ''Libya'nın vaad ettiklerini yapacağından emin olmamızın sağlanması gerekiyor'' diyen O'Brien görüşmeye katılan heyetin düzeyinin, Libya'nın İngiltere ile görüşmeleri ciddiye aldığını gösterdiğini belirtti. 
     Libya ile diyalog yoluyla terörizm ve kitle imha silahları konusunda işbirliğini sağlama imkanının, Libya'yı tecrit etmeye çalışmaktan daha fazla olduğuna inandıklarını belirten O'Brien, Irak Devlet Başkanı Saddam Hüseyin'in aksine, Kaddafi'nin şimdi uluslararası yasalara uymanın zorunlu olduğunu anladığını kaydetti ve ''Kaddafi bu yasalara uyacağını söylüyor'' dedi. 
     Terörizm konusunda Libya bazı isimler verdiği için zaten bir işbirliği olduğunu söyleyen, ancak ayrıntı vermeyen İngiltere Dışişleri Bakan Yardımcısı, ''Bu işbirliğinin geçek olduğunu, çünkü laik bir Müslüman lider olarak kabul edilen Kaddafi'nin, Usame Bin Laden liderliğindeki El Kaide örgütünün düşmanı olarak görüldüğü için risk altında olduğunu'' kaydetti. 
     Libya'nın hala Lockerbie konusunda uzlaşma noktasına gelmediğini belirten O'Brien, ''Kendi memurları olan Megrahi'nin eylemlerinin genel sorumluluğunu kabul ettiklerini gösterecek ve imzalayabilecekleri bir ifade tarzı arayışındalar'' diye konuştu. 
     Pan Am yolcu uçağının, 21 Aralık 1988'de İskoçya'nın Lockerbie kasabası üzerinde infilak etmesi sonucu, çoğu Amerikalı 270 kişi yaşamını yitirmişti. 
     Libya'nın, faciadan sorumlu tutulan Abdülbasset El Megrahi ile El Amin Halifa Fehime'yi, yaklaşık 10 yıl süren tartışmaların ardından uluslararası yetkililere teslim etmesiyle, bu ülkeye uygulanan BM yaptırımları geçici olarak durdurulmuştu. 
     Libya Dışişleri Bakanı Muhammed Abdurrahman Çalgam, Kaddafi ve O'Brien'ın görüştüğü Sirte'de gazetecilere yaptığı açıklamada, ''Lockerbie faciasında ölenlerin ailelerine tazminat ödenmesi konusunda prensipte birşeyler yapacağız. Sorumluluğun kabulüyle ilgili olarak görüşüyoruz. Bu engelden kurtulmak istiyoruz'' demişti. 
     





</TEXT>
</DOC>
