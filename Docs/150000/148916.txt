<DOC>
<DOCNO> 148916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur03.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Piriştina "Seferihisar'da 3 ev yıkıldı" 
</HEADLINE>
<TEXT>

     İzmir Büyükşehir Belediye Başkanı Ahmet Piriştina, depremde Urla'da bir bekçi kulübesiyle, Seferihisar'da üç evin yıkıldığını öğrendiklerini söyledi. 
     Piriştina, yaptığı açıklamada, İtfaiye Daire Başkanlığı bünyesinde oluşturulan kriz merkezindeki bütün ekiplerin seferber edildiğini belirterek, ''Şu anda bize ulaşan olumsuz bir durum yok. Urla'da bir bekçi kulübesiyle, Seferihisar'da üç evin yıkıldığını öğrendik. Evlerin ikisi zaten boşmuş. Sadece birinde yaşayan varmış, ama deprem başlayınca kaçmışlar'' diye konuştu. 
     Piriştina, İzmir'in merkezinde önemli bir şey olmadığını kaydederek, ''Ucuz atlattık inancındayım. Umarım bundan sonraki gelişmeler de bu yönde olur'' dedi. 
     İtfaiye Daire Başkanı Fuat Barandır da kriz masasındaki ekiplerin, depremin ardından İzmir'in bütün semtlerini kontrol ettiğini bildirdi. Kadifekale'deki heyelan bölgesinde, yol üzerindeki çatlağın, sarsıntı nedeniyle biraz büyüdüğünü tespit ettiklerini bildiren Barandır, ''Yeşildere yolu üzerindeki bir başka heyelan bölgesi olan Vezirağa'da ise olumsuzluk yok'' dedi. 
     Öte yandan ana şokun ardından artçı depremler devam ediyor. Kandilli Rasathanesi'nin verilerine göre, ilk artçı deprem 4.9 şiddetinde ölçüldü. 
     





</TEXT>
</DOC>
