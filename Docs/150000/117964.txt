<DOC>
<DOCNO> 117964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sondun08.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basınından Türkiye yorumaları... 
</HEADLINE>
<TEXT>

     Belçika gazeteleri, bugünkü baskılarında, Türkiye'deki gelişmelere ve Avrupa Konvansiyonu Başkanı Valery Giscard d'Estaing olayına geniş yer verdiler. 
     ''Le Soir'' gazetesi, Türkiye'ye ayırdığı tam sayfanın büyük bir bölümünde, 3 Kasım seçimlerinde oy kullanan iki çarşaflı kadının fotoğrafına yer verdi. 
     ''Recep Tayyip Erdoğan'ın ülkesinde Tanrı ile sık sık karşılaşıldığını, Usame Bin Ladin ile ise asla karşılaşılmadığını'' yazan gazete, Türkiye'de İslamcıların iktidara geldiklerinde, karşılarında bağımsızlığına düşkün bir Yargı Gücü ve Atatürk'ün laik cumhuriyetinin bekçisi bir ordu bulduklarını, on milyonlarca insanın yaşam düzenini değiştiremediklerini kaydetti. ''Le Soir'', bu çerçevede, Necmettin Erbakan'ın iktidar deneyimini ve 28 Şubat sürecini anlattı. 
     Gazete, yazının sonunda, ''Eğer yeryüzünde İslam'ın demokrasiyle uyum sağlayabildiği bir ülke varsa, orası Türkiye'dir'' ifadelerine yer verdi. 
     ''La Derniere Heure'' gazetesi, Avrupa Konvansiyonu Başkanı Valery Giscard d'Estaing'in, ''Türkiye'nin katılımı, AB'nin sonu olur'' şeklindeki açıklamalarının ''bomba etkisi'' yaptığını yazdı. 
     Gazete, konuya ilişkin yorumunda, AB'nin çok kapsamlı bir genişleme hareketi yaşadığını, Türkiye'ye ise hiçbir ''güçlü sinyal'' verilmediğini belirterek, ''Türkiye'nin katılımı ile AB fiziki sınırlarından çıkmış olur. O zaman Kuzey Afrika ülkeleri de katılım isterler. Valery Giscard d'Estaing'in bombası, AB ülkelerinin Ankara karşısındaki tereddütleri konusunda gerçek soruları gündeme getirmesi açısından önemlidir'' denildi. 
     Muhafazakar ''La Libre Belgique'' gazetesi de, d'Estaing'in ''rüzgar ekip fırtına biçtiğini'', açıklamalarının duyulmasından sonra Brüksel'deki Konvansiyon toplantısını yarıda bırakıp Paris'e döndüğünü, açıklamalarının ''beceriksizce'' olduğunu, ancak AB yöneticileri arasında onun gibi düşünler bulunduğunu yazdı. 
     





</TEXT>
</DOC>
