<DOC>
<DOCNO> 144824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sonspo09.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenrbahçe'de muhalefetten Yıldırım'a istifa çağrısı.. 
</HEADLINE>
<TEXT>

     Altay yenilgisiyle puan kayıplarına bir yenisini ekleyen Fenerbahçe'de, muhalefetin yönetim kurulundan istifa beklentisi de gittikçe artıyor. 
     Sarı-lacivertli kulübün eski yöneticisi Gürbüz Refioğlu, Fenerbahçe'nin kurtuluşunun başkan Aziz Yıldırım ve yönetim kurulunun istifasına bağlı olduğunu ileri sürerek, ''Alınan her türlü kötü sonuçtan sonra basın toplantısı yapıp gündem değiştirmeye çalışıyor. Kendisine yakışan yarın bir basın toplantısı düzenleyerek istifa ettiğini açıklamasıdır'' dedi. 
     Camianın ikiye bölündüğünü ve sevgi, saygı ortamının kalmadığını belirten Refioğlu, ''Taraftar ikiye bölünmüş vaziyette. Yıldırım camiayı bu şekilde ikiye böldü ki, artık ne sevgi kaldı ne de saygı. Fenerbahçe'nin ihtiyacı sevgi, saygı, birlik ve beraberliğin sağlanmasıdır. Ama bütün bunlar Aziz Yıldırım ile olacak işler değildir'' diye konuştu. 
     Teknik sorumlu Oğuz Çetin'in getirilmesine de başından itibaren karşı olduklarını vurgulayan Refioğlu, Çetin'in de görevi bırakması gerektiği düşüncesini savundu. 
     Fenerbahçe Altyapı Derneği Başkanı Davut Dişli, başkan Yıldırım'ın camianın vermeye çalıştığı mesajları hiçbir zaman ciddiye almadığını ifade ederek, ''Fenerbahçe'nin geldiği nokta zaten belliydi'' dedi. 
     Sarı-lacivertli kulüpte güven ortamının kaybolduğunu, bunun da başkan Yıldırım'ın istifa kararı alarak yeni bir oluşumla gerçekleşebileceğini kaydeden Dişli, ''Başkan istifa kararı almalı. İstiyorsa yeni yönetimiyle gelsin ama güven ortamını sağlamamız lazım. Fenerbahçe'nin tek kurtuluşu başkanın istifa kararı almasıyla olur. Birlik ve beraberliğin sağlanıp sevgi ortamının oluşturulması lazım'' diye konuştu. 
     Dişli, şöyle devam etti 
     ''Herşeyin para olduğu ortamda hiçbir şey olmaz. Fenerbahçe, parayla ve tesisle Fenerbahçe olmadı, sevgisiyle buralara geldi. Fenerbahçe'yi düştüğü 2 numaradan 1 numaraya çıkarmak için ne yapılması gerekiyorsa karar verilmeli. Fenerbahçe'nin Altay'ı yenmesi çok şey ifade etmezdi. Fenerbahçe, zaten kaybedeceğini kaybetti. Oğuz Çetin, Fenerbahçe için gelecek ifade eden önemli bir şahsiyetti. Ama Çetin'e verilen bu görevle, onu erken kaybetme kararı alındı. Oğuz Çetin'in yapması gereken tek şey daha fazla yıpratılmadan istifa etmesidir.'' Bu arada teknik sorumlu Oğuz Çetin'in istifa edeceği iddiaları ortaya atılırken, genel sekreter Vedat Olcay, yönetim kurulu haftalık olağan toplantısının 31 Mart Pazartesi günü yapılacağını söyledi. 
     





</TEXT>
</DOC>
