<DOC>
<DOCNO> 122132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/soneko10.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Tüzmen, Atina'ya gitti... 
</HEADLINE>
<TEXT>

     Devlet Bakanı Kürşad Tüzmen, Türkiye'nin Avrupa Birliği'ne katılım müzakerelerine başlaması için bir tarih verilmesi konusunda destek aramak ve Türk-Yunan İş Konseyi'nin ortak toplantılarına katılmak üzere Yunanistan'a gitti. 
     Tüzmen, THY'ye ait bir uçakla Atina'ya hareketinden önce Atatürk Havalimanı'nda basın mensuplarına açıklamada bulunurken, toplantı çerçevesinde bugün ve yarın iki önemli etkinliğe katılacağını söyledi. 
     Gerek Atina'da gerek Selanik'te daha önce yaptıkları temaslar sonucunda, iki ülke arasındaki ticaret hacminin belli bir noktaya geldiğini ifade eden Tüzmen, bugün gelinen noktada, ticaret hacminin 1 milyar doların altında olduğuna dikkati çekti. 
     Tüzmen, ''Bu rakam, her iki ülkenin potansiyeline yakışmayan bir rakam. Amacımız özellikle ticari ilişkilerin son derece iyi bir noktaya getirilmesidir. Hep beraber buna çalışacağız'' diye konuştu. 
     2004 yılı olimpiyatlarının Yunanistan'da yapılacağını hatırlatan Tüzmen, konuşmasını şöyle sürdürdü 
     ''Bununla ilgili olarak, altyapı ve üstyapı çalışmalarında müteahhit Türk firmalarının da yer alabileceği çalışmalar olabilir. Bu imkanları araştırıyoruz. 
     2003 yılının ilk çeyreğinde de Yunanistan ve Türkiye arasında karma ekonomik komisyon toplantısı yapılacak. Bu gidişimizde,bununla ilgili tarihi de belirleyeceğiz. Toplantılarda, Türkiye'nin önem verdiği konuların tekrar altını çizme fırsatını bulacağız.'' 
     Tüzmen, Yunanistan seyahatinin, AK Parti Genel Başkanı Recep Tayyip Erdoğan ile Lüksenburg ve Hollanda'ya yapılan ziyaretten sonra ikinci yurtdışı seyahati olduğunu hatırlatarak, bunun Yunanistan'a yapılmasının özel bir önem taşıdığını ifade etti. 
     Bakan Tüzmen ile birlikte, Türk-Yunan İş Konseyi üyelerinin de aralarında bulunduğu çok sayıda işadamı Atina'ya gitti. Heyet, 3 Aralık Salı günü Türkiye'ye dönecek. 
     
     TÜZMEN, 3 BAKAN İLE GÖRÜŞECEK 
     Dış Ticaret Müsteşarlığı'ndan yapılan açıklamaya göre, Tüzmen, bugün başlayacak Türk-Yunan İş Konseyi ortak toplantısına, Yunanistan Dışişleri Bakan Yardımcısı ve Türkiye-Yunanistan Karma Ekonomik Komisyonu Eşbaşkanı Andreas Loverdos ile birlikte katılacak. 
     Bugün, Yunanistan Ulaştırma ve Haberleşme Bakanı Christos D. Varelis ile görüşecek olan Tüzmen, akşam yemeğinde de Dışişleri Bakanı Yorgo Papandreou ile biraraya gelecek. Tüzmen, yemekte, Yunanistan Kalkınma Bakanı Apostoslos Tsochatzopoulos ile birlikte, üst düzey bürokratlar, Türk ve Yunan işadamları, bazı meslek örgütlerinin temsilcilerinden oluşan yaklaşık 350 kişilik bir topluluğa hitap edecek. 
     Açıklamaya göre, Tüzmen, görüşmelerinde, hükümetin temel politikaları, hedefleri, Türkiye-Yunanistan ilişkileri ve geleceğe yönelik beklentiler yanında olimpiyat altyapı ve üstyapı inşaatlarında ortak çalışma imkanları ve Yunanistan ile bölgesel bazda sürdürülen işbirliği imkanlarının geliştirilmesini dile getirecek. 
     Tüzmen'in özellikle Türkiye'nin AB'ye tam üyelik sürecinde sarf ettiği samimi gayreti ve kat ettiği yola dikkati çekerek, 12 Aralık 2002'de gerçekleştirilecek Kopenhag Zirvesi'nde AB'ye katılım müzakerelerine başlamak için Türkiye'ye bir tarih verilmesi yönündeki kuvvetli beklentiyi anlatacağı belirtildi. 
     Açıklamada, Devlet Bakanı Tüzmen'in, ''Türk Hükümeti'nin, toplumun tüm kesimlerinden aldığı güçle, kesin tarih beklentisi yönündeki kuvvetli iradesini vurgulayacağı ve özellikle Türk halkının, komşu ve müttefik Yunanistan'ın bu kararın verilmesinde, destekten de öte etkin bir rol oynayacağına olan inancını ileteceği'' kaydedildi. 
     Açıklamaya göre, iki ülke arasındaki ekonomik ve ticari ilişkiler, 1999'da başlayan diyalog sürecinin etkisiyle, son dönemlerde bir ivme kazandı. 1990'lı yılların başında 250 milyon dolar civarında olan ticaret hacmi, geçen yıl 742 milyon dolara ulaştı. Geçen yıl, Yunanistan'a 476 milyon dolarlık ihracat yapılırken, bu ülkeden ithalat 266 milyon dolar oldu. 
     





</TEXT>
</DOC>
