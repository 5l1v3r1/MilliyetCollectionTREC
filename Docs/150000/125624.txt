<DOC>
<DOCNO> 125624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/soneko15.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan Türkiye birtakım zikzaklar yaşıyor 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ''Türkiye'nin, içinde bulunulan dönemde bazı zikzaklar yaşadığını, birtakım şeylerin söylenip sonra geri dönüldüğünü, bunun da güven kaybına neden olduğunu'' söyledi. 
     Özilhan, TÜSİAD tarafından düzenlenen ''Finansal Raporlama Uygulamalarında Uluslararası Standartlara Geçiş'' konulu seminerin ardından, gazetecilerin sorularını yanıtladı. 
     Devlet İhale Yasası'nın ertelenmesine ilişkin değerlendirmesi sorulan Özilhan, bununla ilgili görüşünü Ankara'daki YİK toplantısında da söylediğini ifade ederek, bu tip ertelemelerin genellikle ''güveni sarstığını'' belirtti. 
     Bu konuda önemli tedbirlerin hazırlandığını, adımların atıldığını bildiklerini dile getiren Özilhan, şunları söyledi 
     ''Ama erteleme, hem içeride hem dışarıda birtakım sualler uyandırıyor ve güveni sarsıyor. Temennim ertelenmemesiydi ama ertelendiğine göre söyleyecek birşeyimiz yok. İnşallah bundan sonra bir daha ertelemezler. Yani Türkiye, şu anda birtakım zikzaklar yaşıyor. Birtakım şeyleri söylüyoruz, sonra ondan geri dönüyoruz. Birtakım uygulamaları hazırlıyoruz, 'uygulamaya geçecek' diyoruz, 'erteledik' diyoruz. Dolayısıyla da bu gerek yurtiçinde gerek yurtdışında, gerek mali piyasalarda, gerek AB düzeni içinde güven kaybına sebep oluyor. Temennimiz, bundan sonra böyle ertelemelerin olmaması.'' 
     
     ''ORTAYA KONULDUKTAN SONRA GERİ ÇEKİLMESİN'' 

     Özilhan, ''Nemalar, bedelli askerlik ve hayat standardı konusunda hükümetin tavrına'' ilişkin soruya ise şu yanıtı verdi 
     ''Türk milletinin biraz yapısında da bu var. Hep böyle son aşamada, konuyu tartışmadan söylüyoruz ve bu konuyla ilgili bir baskı geldiği zaman geri çekmek mecburiyetinde kalıyoruz. 
     Temennimiz, bu konuların bakanlığın bünyesi, Bakanlar Kurulu'nda, siyasi ortamda, mümkünse muhalefetle mümkünse Meclis dışındaki muhalefetle tartışılması. Ondan sonraki aşamada da ileri sürdükten sonra geri çekilmemesi gerekir. 
     Çünkü, eğer şunu hissetmeye başlarsak, 'her baskı kurduğumuzda geri çekilecek', bunun arkasında durmak zor. Onun için temennim daha iyi tartışılsın, daha iyi irdelensin ama ortaya konulduktan sonra da geri çekilmesin.'' ''Hükümetin bakanları arasında bir koordinasyonun olmadığını mı vurgulamaya çalışıyorsunuz '' sorusuna Özilhan, ''Bu detaya çok fazla girmek istemiyorum. Bu, daha çok yeni bir hükümet. Tabii ki kendi aralarında da birtakım anlaşmazlıklar olabilir ve zaman içinde geçecektir. Ama temennim, bir an evvel bunun olgunlaşması ki kamuoyunda bu güven sarsılmaya başlamasın'' karşılığını verdi. 
     
     GÜMRÜK BİRLİĞİNİN DÖNÜŞÜ YOK 

     Tuncay Özilhan, Türkiye'nin gümrük birliğindeki birtakım sıkıntılarının tartışılabileceğini, ancak ana hattından dönülme imkanının olduğunu zannetmediğini söyledi. 
     ''Devlet Bakanı Kürşad Tüzmen'in de dile getirdiği gümrük birliğinin yeniden gözden geçirilmesine yönelik görüşler hakkında ne düşündüğünün'' sorulması üzerine Özilhan, TÜSİAD olarak gümrük birliğinin Türkiye'ye önemli katkıları olduğuna inandıklarını vurguladı. 
     Bu görüşlerini de çeşitli fırsatlarda açıklama imkanı bulduklarını dile getiren Özilhan, şunları söyledi 
     ''Türkiye'nin ihracatının ne kadarını hangi ülkelere yaptığına bakarsanız, çok önemli bir adım olduğu inancındayım. Bir dönemde, 2000 yılında Türk Lirası'nın çok değerli olmasından dolayı ithalatın artmasından birtakım dengeler bozulmuştur. Onun dışında baktığınız zaman Türkiye ihracatının çok önemli bir kısmını AB'ye yapıyor ve AB bu imkanları açıyor. Türkiye burada ihracat potansiyelini daha fazla artırırsa, dünyanın en gelişmiş grubuna ihracat yapma potansiyelinin de çok olduğu inancındayım. 
     Tabii ki birtakım konular tartışılabilir her zaman. Çünkü AB bu konularda çok tartışmacı, çok pazarlıkçı. Oturup ilişkileri bozmadan konuşulabilir, Türkiye'nin bazı konularda sıkıntıları varsa onlar tartışılabilir ama ana hattından dönülme imkanının olduğunu zannetmiyorum.'' 
     
     YÜZDE 20 ENFLASYON HEDEFİ 

     2003 yılına ilişkin büyüme ve enflasyon hedeflerine ilişkin görüşü sorulan Özilhan, 2002'de hedeflere gayet rahatlıkla ulaşıldığını, büyümenin beklentinin çok üzerinde çıktığını ve yüzde 6'lara yaklaştığını, yüzde 35 olarak hedeflenen enflasyonun da yüzde 32'lere geldiğini kaydetti. 
     Türkiye'nin düşen enflasyonda büyüme hedefini yakalayabildiğine işaret eden Tuncay Özilhan, şöyle dedi 
     ''Dolayısıyla bunun, Türkiye'nin son dönemdeki zihniyet değişikliği için ana unsurlardan birisi olduğunu düşünüyorum. Önümüzdeki sene için yüzde 20 enflasyon hedefinin tutturulabileceğini, büyümenin yüzde 5'ler civarına, hatta üzerine çıkabileceğini düşünüyorum. 
     Ama hükümetin bu arada gerekli adımları atması, popülist politikalarla fazla taviz vermemesi gerekir. Programda her şey ana hatlarıyla detaylı olarak var. Bunlara hükümet tutunduğu takdirde, ufak tefek ayarlamalar her zaman olabilir. Bu hedefi tutturacağına inanıyorum.'' 
     
     ''DOLARDAKİ YÜKSELİŞTE IRAK ÖNEMLİ ETKEN'' 

     Özilhan, ''Dolardaki yukarı hareket, hükümet içindeki koordinasyon bozukluğundan mı yoksa Irak'a mı bağlı '' sorusuna, ''Burada Irak önemli etken diye düşünüyorum. Her zaman söylüyorum, Irak hareketinin Türkiye'ye birtakım yan etkileri, önemli etkileri olacaktır. Onun için de bu yöndeki sözlerin gündeme gelmesi tabii ki dövizde, faizde kıpırdanmaya, hareketlenmeye sebep olur ama onun zaman içinde de hallolacağına inanıyorum'' karşılığını verdi. 
     Kıbrıs ile ilgili son tartışmalar hatırlatılarak, görüşü sorulan TÜSİAD Başkanı Özilhan, Kıbrıs sorununun Kıbrıslı Türklerin herhangi bir zarar görmeden, haklarının, hukuklarının korunarak çözülmesinin önemli olduğunu vurguladı. 
     Gerek Yunanistan, gerek Türkiye ve Kıbrıs'taki iki tarafın da çözüm istediğine işaret eden Özilhan, ''Ayrıca, AB de problemli Kıbrıs'ı bünyesine almakta zorlanıyor, sıkıntı çekiyor. Herkesin bir olgunlaşma süreci içinde sorunu çözmek için çaba sarf etmesi gerekir. Bunu kamuoyunda tartışmak ve malzeme yapmamak gerekir. Kıbrıs sorununun çözülmesi, bu bölgede yaşayan herkesin menfaatinedir'' diye konuştu. 
     





</TEXT>
</DOC>
