<DOC>
<DOCNO> 128301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko26.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta hedefler aşıldı... 
</HEADLINE>
<TEXT>

     Türkiye 2002 yılı ihracatını, hedef olan 32 milyar doları yüzde 13,1 aşarak 36,2 milyar dolarlık rekorla kapadı. 
     Türkiye İhracatçılar Meclisi'nin 2002 İhracat Raporu'nda, ihracat raporlarında en çok göze batan gelişmenin döviz kurlarında yaşanan istikrarsızlık olduğu belirtildi. 
     Rapora göre, söz konusu istikrarsızlığın ihracat üzerinde yarattığı olumsuz etkiler euro dolar paritesindeki Euro lehine olan gelişme sayesinde bir nebze dengelendi. 
     Ocak ve Şubat aylarındaki ihracat performansının cesaret kırıcı bir halde olduğu belirtilen raporda, Ocak ayı ihracatının 2001'in Ocak ayına göre sadece yüzde 4,6 artış, Şubat ayı ihracatının ise geçen yılın aynı dönemine göre yüzde 6,9 azalış gösterdiği kaydedildi. 
     Rapora göre, uygulanan program ve kriz nedeniyle iç pazarın daralması, üreticilerin büyük bir kısmının çözüm için ihracata sarıldığı Mart ayında rakamlar ilk umut ışığını verdi. 
     İhracatta en yüksek artışların gözlemlendiği elektrik-elektronik ve makine, çimento ve toprak ürünleri ve hazır giyim ve konfeksiyon sektörlerinde iç pazarın önemli ölçüde daralması, bu sektörlerin dış pazarlara açılmaları için bir ivme yarattı. 2002 yılının Mart ayında ihracat bir önceki yılın aynı dönemine göre yüzde 18,3 artarak 2 milyar 861 milyon dolar olarak gerçekleşti. 
     Nisan ayında, Türkiye'de istihdamın büyük bir bölümünü taşıyan tarım sektörünün geneline yayılan azalma, sektördeki sorunların dikkat çekici boyutlara ulaştığını gösterdi. Tarım ürünleri ihracatı 2001'in aynı dönemine göre yüzde 13,1 azalma kaydetmesine karşın, Nisan ayı ihracatı bir önceki yıla göre yüzde 8 artarak, Mart ayındaki ivmeyi devam ettirdi. 
     Döviz kurunda ekonomik gerekçelere dayanan bir artışın meydana geldiği Mayıs ayında da ihracat önceki yılın aynı dönemine göre, yüzde 6,6 artış göstererek, 2.9 milyar dolar olarak gerçekleşti. Rapora göre, tarım sektörünün Ocak-Mayıs 2002 döneminde toplam ihracat içindeki payı yüzde 12'ye geriledi. 
     
     İLK 6 AYDA TOPLAM İHRACAT ARTIŞI YÜZDE 5,9 
     Erken seçim ile ilgili ilk tartışmaların başladığı 2002 Haziran ayında, ihracat bir önceki yıla göre yüzde 5,1 artarak 2,7 milyar dolar olarak gerçekleşti. 
     2002 yılının ilk altı ayı dikkate alındığında, toplam ihracat artışı yüzde 5,9 oldu. Sektör bazında en büyük artışlar, taşıt araçlar ve yan sanayi yüzde 21,1 , ağaç mamulleri ve orman ürünleri yüzde 19 , çimento ve toprak ürünleri yüzde 16,3 , elektrik elektronik ve makine yüzde 13,3 sektörlerinde gerçekleşirken, en büyük düşüşler yine tarım sektöründe kaydedildi. 
     Temmuz ayında ihracat bir önceki yılın aynı ayına göre yüzde 29,3 artış gösterdi ve 3,1 milyar dolar oldu. 
     Ocak-Temmuz dönemi dikkate alındığında da, geçen yılın aynı dönemine göre dolar cinsinden yüzde 9,1'lik artışın ateşleyicileri sırasıyla, sanayi ve madencilik oldu. Tarım sektörünün ihracatı ile ilgili olumsuz seyir devam etti. 
     Ağustos ayı boyunca ihracat tüm yapısal problemlere karşın artış direncini sürdürdü. 3 milyar dolar civarında gerçekleşen ihracat, geçen yılın aynı ayına göre yüzde 15,2'lik artış kaydetti. 
     Raporda, ''Ülkemizin içinde bulunduğu borç sarmalından çıkması için o günlerde ihracatımızı 34 milyar doların çok üstüne çıkarmanın gerekliliğini savunan TİM, söz konusu rakamın bir hayal olmadığını 36 milyar dolarlık toplam yıllık ihracat ile kanıtlamıştır'' denildi. 
     
     İHRACAT REKORU KASIM'DA... 
     Eylül 2002'de ihracat geçen yılın aynı ayına göre yüzde 27,7 oranında artarak 3,3 milyar dolarlık rekor seviyesine ulaştı. Ocak-Eylül 2002 döneminde yılbaşından beri gösterilen yüksek performans sayesinde geçen yılın aynı döneme göre yüzde 12 oranında artış sağlanarak 25,6 milyar düzeyine çıkıldı. 
     İhracatta görülen artışın, tıkanan iç piyasa karşısında tüm gücü ile dış satıma yüklenen, bugüne kadar elde etmiş olduğu pazarları kaybetmemek için tüm gayreti ile çalışan ve çevre ülkelere ihracatını artıran üreticinin büyük başarısı olduğu belirtilen raporda, şu görüşlere yer verildi 
     ''Bu başarı tüm siyasi ve ekonomik olumsuzluklara rağmen kazanılmış bir başarıdır. Bu başarı, artan finansman maliyetleri, negatiflerle ifade edilen satış karlılığı ve net katma değer, üreticinin elindeki varlıkları satarak üretime devam etmesi, özel sektör çalışanının ücretlerinde reel düşüş yaşanması pahasına kazanılmış bir başarıdır.'' Ekim ayı yine rekor denebilecek bir rakamla tamamlandı ve 3,6 milyar dolar olarak gerçekleşen ihracat rakamı, yıl sonu hedeflerinin aşılacağı inancını kuvvetlendirdi. Ekim ayında en önemli ivme ise sanayi ve madencilik kalemlerinde göze çarptı. 
     İhracat Kasım ayında önceki ayları aratmayacak şekilde 3,7 milyar dolar seviyesinde gerçekleşerek yüzde 15,2 arttı. Aylık bazda sanayinin yüzde 32,1 ile başı çektiği bu artışta, madencilik ve tarım sırasıyla yüzde 11,3 ve yüzde 14,4 artış ile katkı sağladı. 
     Raporda, yıl ortasından itibaren yıllık toplam ihracatın 34 milyar doları geçeceği TİM tarafından defalarca duyurulduğu belirtilerek, yıllık toplam rakamın Aralık ayındaki yeni rekorla 36,2 milyar dolara ulaştığı kaydedildi. İhracat 12. ayda geçen yılın aynı ayına göre yüzde 46,1 artarak 3,6 milyar dolar oldu. 
     





</TEXT>
</DOC>
