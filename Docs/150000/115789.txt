<DOC>
<DOCNO> 115789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sonspo01.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor sürpriz istemiyor 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, şiddetle puana ihtiyaç duyan Kocaelispor ile zor bir karşılaşma yapacaklarını belirterek, ''Kocaelispor ile kardeş kulübüz. Ağırlamakta üstümüze kimse olmaz ama galibiyet tek hedefimiz olacak'' dedi. 
     Kamil Gereçci, Galatasaray ve Beşiktaş ile birlikte Birinci Süper Lig'in yenilgisiz 3 ekibinden biri olduklarını ve bu unvanı da sezon sonuna dek sürdürmeyi amaçladıklarını söyledi. 
     Kocaelispor'un, teknik direktör değişikliğiyle birlikte nefes aldığını kaydeden Gereçci, ''İlk galibiyetlerini aldılar, bizimle yapacakları maçta da galibiyet arayacaklar. Ancak, sahamızda beraberliği dahi normal bir skor olarak görmeyi aklımızın ucundan geçiremeyiz'' diye konuştu. 
     Kazanmak için oynayacaklarını ve başka düşünceleri olmadığını yineleyen Gereçci, ''Kocaelispor kardeş kulüp. Onları en iyi biçimde ağırlayıp, puan vermeden göndermek için oynayacağız'' diyerek, hedeflerini dile getirdi. 
     





</TEXT>
</DOC>
