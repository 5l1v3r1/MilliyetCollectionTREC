<DOC>
<DOCNO> 128132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sonspo04.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 yılı Fenerbahçe için kötü geçti... 
</HEADLINE>
<TEXT>

     Birinci Süper Futbol Ligi'nde geçen sezon yaşadığı sorunlardan kurtulan, ancak yeni sezonda da beklenen performansın uzağında kalan Fenerbahçe için 2003 yılı oldukça kötü geçti. 
     1 yıllık süre içinde yalnızca Birinci Süper Lig'de mücadele eden sarı-lacivertliler buna karşın ligin temposuna ayak uyduramayarak geçen sezonu 51 puanla 6., 2003-2004 sezonunun ilk yarısını da 1 maç eksiğiyle lider Beşiktaş'ın 11 puan gerisinde 3. sırada tamamladı. 
     Fenerbahçe, 2003 yılında yaptığı toplam 34 resmi maçta 13 galibiyet, 12 beraberlik ve 9 yenilgi aldı. Ligde 33 maçta 12 galibiyet, 12 beraberlik ve 9 yenilgi elde eden Fenerbahçe, Türkiye Kupası'nda bu sezon yaptığı tek maçı kazandı. 
     
     3 TEKNİK ADAM GÖREV YAPTI 
     Sarı-lacivertliler için her yönden oldukça hareketli geçen 2003 yılı serüveninde 3 teknik adam görev aldı. 
     2003 yılına Oğuz Çetin yönetiminde giren sarı-lacivertliler, Çetin'in görevi bırakmasından sonra geçen sezonu Tamer Güney ile tamamladı. 
     2003-2004 sezonuna Christoph Daum yönetiminde başlayan Fenerbahçe, en son 2000-2001 sezonunda Mustafa Denizli ile yaşadığı şampiyonluk heyecanını, Alman çalıştırıcıyla yeniden yaşamayı umut ediyor. 
     
     DERBİ GALİBİYETİ YOK 
     Fenerbahçe, ezeli rakipleriyle 2003 yılı içinde yaptığı mücadelelerin hiçbirinden galip çıkamadı. 
     2003 yılında 5 derbi maç yapan Fenerbahçe, 3 yenilgi ve 2 beraberlik aldı. 
     6 Kasım 2002'de Kadıköy'de Galatasaray'ı 6-0 yenerek bu skoru derbi maç tarihine yazdıran sarı-lacivertliler, 1 yıl içinde Beşiktaş'a 2, Galatasaray'a da 1 kez yenildi. Sarı-lacivertliler ezeli rakipleri karşısında 1'er kez de beraberlik elde etti. 
     
     3 YÖNETİCİ AYRILDI 
     Geride kalan yıl içinde 2 yönetici istifa ederek, 1 yönetici de üyeliği düşerek görevinden ayrıldı. 
     19-20 Şubat tarihlerinde gerçekleştirilen olağan genel kurulda Fenerbahçe Kulübü Yönetim Kurulu'nda göreve getirilen Atilla Kıyat, yönetim kurulunun teknik direktör konusunda Christoph Daum hakkındaki kararına karşı çıkarak istifa etti. 
     2000 yılının 31 Mayıs-1 Haziran tarihlerinde gerçekleştirilen olağanüstü genel kurul toplantısında yönetime giren Sadettin Saran da başkan Aziz Yıldırım ile ters düşerek istifasını verdi. 
     Fenerbahçe'de mevcut yönetimden son olarak, toplantılara mazeret bildirmeden katılmayan Burak Karabacak'ın yönetim kurulu üyeliği tüzük gereği düştü. 
     
</TEXT>
</DOC>
