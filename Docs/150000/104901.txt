<DOC>
<DOCNO> 104901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/ekonomi/eko10.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi daireleri eylülde dış borç tahsil edecek 
</HEADLINE>
<TEXT>

KİT’lerin yurtdışından aldıkları ancak ödemedikleri 11.1 milyar dolar için vergi daireleri haciz başlatıyor 
     HARUN GÜREK Ankara 

     Başta belediyeler ve KİT’ler olmak üzere kamu kuruluşlarının yurtdışından hazine garantisi ile aldıktan sonra ödemedikleri 11.1 milyar dolarlık dış borca ilişkin pazarlıklar eylül ayı sonunda başlıyor. Vadesi geçtiği halde ödenmeyen garantili dış borçları vergi daireleri doğrudan haciz yaparak, tahsil edecek. 
     Hazine, yurtdışından devlet garantisi ile aldığı borçları ödemeyen kamu kuruluşları, KİT’ler, belediyeler, belediye şirketleri ve üniversitelere 9 Nisan 2002 tarihine kadar işletilen faiz dahil toplam borç miktarını bildirdi. 
     
     Süre eylülde doluyor 
     Temmuzda gönderilen ve ödeme emri niteliğini taşıyan mektuplarla, borçlu kuruluşlara iki ay içinde, Hazine bünyesinde oluşturulan Uzlaşma Komitesi’ne başvurmaları istendi. Başvuru süresi eylül sonunda doluyor. Bu yıl çıkarılan Borçlanma Yasası uyarınca 2 ay içinde Hazine Müsteşarlığı, Maliye Bakanlığı, DPT ve Sayıştay temsicilerinden oluşan 7 kişilik uzlaşma komitesine başvurmayan kuruluşlara karşı 6183 sayılı Amme Alacakları Yasası uygulanarak, yasal takip başlatılacak. 
     Hazine verilerine göre, nisan itibariyle borçlu kuruluşlar tarafından ödenmediği için üstlenilen toplam borç miktarı 11 milyar 159 milyon dolar düzeyinde bulunuyor. 
     



 EKONOMİ 






















</TEXT>
</DOC>
