<DOC>
<DOCNO> 129076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/soneko14.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Arzum, Mali Milat'ın aynen kabul edilmesi 
</HEADLINE>
<TEXT>

     Maliye Bakanı Kemal Unakıtan, ''Maliye Bakanı olarak benim arzum, Mali Milat'ın aynen sayın Cumhurbaşkanımız tarafından onaylanıp kabul edilmesidir'' dedi. 
     Unakıtan, futbol kulüpleri temsilcilerini kabulünün ardından, gazetecilerin sorularını yanıtladı. 
     Unakıtan bir soru üzerine, 2003 yılı bütçe tasarısını, bu ayın sonuna kadar TBMM'ye sunmuş olmaları gerektiğini belirterek, ''Bütün çalışmalarımız ona göre. 2003 yılı bütçesinde gelirimiz, giderimiz faiz dışı fazlamız, hepsi orada görülecektir. Biraz sabrederseniz onların hepsini göreceksiniz'' dedi. 
     ''Ne kadarlık bir tasarruf planlıyorsunuz '' sorusuna da Unakıtan, ''azami tasarrufu'' planladıklarını söyledi. 
     Unakıtan, ''söylentilere bakmayın, biraz sabredin. Biz elimizden gelen azami tasarrufu sağlamanın peşindeyiz. Çünkü mali disipline, elimizden geldiğince uymak mecburiyetindeyiz ve uyacağız. Onda azimliyiz'' diye konuştu. 
     Unakıtan, mali milat ile ilgili soruya ise ''Maliye Bakanı olarak benim bir arzum var. Aynen sayın Cumhurbaşkanımız tarafından onaylanıp kabul edilmesidir, benim arzum odur'' dedi. 
     Başka bir soruya karşılık Unakıtan, kayıt dışı ekonomiye kayıt altına almanın temel hedefleri, temel amaçları olduğunu kaydederek, şöyle devam etti 
     ''Bundan sonraki bütün çalışmalarımızı, reform mahiyetindeki vergi denetimiyle ilgili, vergi idaresiyle ilgili, vergi kanunlarıyla ilgili yapacağımız çalışmalar, kayıt dışını kayıt altına almak hedefine yönelik olacaktır. Bununla ilgili, enflasyon muhasebesiyle ilgili çalışmalarımız olacak. Vergi idaresiyle ilgili çalışmalarımız olacak. Zaten çalışmalarımız başladı.'' Unakıtan, bazı maddeleri yeniden görüşülmek üzere TBMM'ye iade edilen Mali Milat yasasında yer alan özel iletişim ve özel işlem vergilerinin yürürlükten kalkmasıyla ilgili soru üzerine de, ''çok çalışıp, çok vergi toplayacağız'' yanıtını verdi. 
     





</TEXT>
</DOC>
