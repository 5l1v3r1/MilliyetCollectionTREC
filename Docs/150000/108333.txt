<DOC>
<DOCNO> 108333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur16.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ''Seçimi erteletme girişimimiz yok'' 
</HEADLINE>
<TEXT>

     YTP Genel Başkanı İsmail Cem, seçimi erteletme girişiminde olmadıklarını belirterek, barajın indirilmesi konusunu ortaya atan diğer partilerde, bu konuda tereddüt oluştuğunu söyledi. 
     YTP Merkez Yürütme Kurulu MYK toplantısına ara verilerek, Çerkezköy Belediye Başkanı Mehmet Uz'un partiye katılımı dolayısıyla tören düzenlendi. 
     Cem, burada yaptığı konuşmada, YTP'nin her gün biraz daha büyüdüğünü bildirerek, ''Halkımıza güven verdik. Türkiye'yi yenileştirmeye çok değerli katkılar alıyoruz'' dedi. 
     Çerkezköy Belediye Başkanı'nın çalışmalarıyla örnek olduğunu ifade eden Cem, Uz'un katılımıyla Trakya bölgesinde biraz daha güçlendiklerini vurguladı. 
     Çerkezköy Belediye Başkanı Mehmet Uz da Türkiye'nin ciddi sorunları olduğunu, bunu çözecek birikim ve kadroların YTP'de bulunduğunu belirterek, başlangıcından beri YTP'ye destek verdiğini söyledi. 
     
     ''ERTELEME DEĞİL'' 

     YTP Genel Başkanı Cem, MYK toplantısına devam edeceklerini belirterek, daha sonra açıklama yapacağını kaydetti. 
     Cem, gazetecilerin, Meclis'in yeniden toplanması, Seçim Kanunu'nda değişiklik yapılması girişimlerinde gelinen son durumu sormaları üzerine, şöyle konuştu 
     ''Partimizin tutumunu hep açıkladık. Bizim, seçimi erteletme konusunda herhangi bir girişimimiz yok, bunu da ilettik. Meclis'te, milletvekillerinden kaynaklanmış, barajın düşürülmesi gibi düşünceler vardı. Bunları biz kişi olarak, hatta geçmişte siyasi tutum ve tavrımızla, içinde bulunduğumuz siyasi partilerin programlarında da barajın düşürülmesi konusu yer alıyordu. Böyle bir olayın gerçekleşmesi, öyle erteleme falan değil...Bize olabilir geldi. 
     Genel Sekreterimiz bunu önceki gün açıkladı. Anlaşıldığına göre, bu konuyu gündeme getirenler, tereddüt geçirdi, o konuda gündeme alınmadı. Olay bundan ibarettir.'' Katılım törenin ardından YTP MYK toplantısına devam edildi. 
     
</TEXT>
</DOC>
