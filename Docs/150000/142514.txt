<DOC>
<DOCNO> 142514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sonspo24.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Zago Türkiye'de oynamaktan mutluyum... 
</HEADLINE>
<TEXT>

     Beşiktaş'ın Brezilyalı defans oyuncusu Carlos Zago, kariyerini Roma'da sona erdirmek isterken, Teknik Direktör Capello'nun tercihinden dolayı Beşiktaş'a gittiği, ancak Türkiye'de oynamaktan mutlu olduğunu söyledi. 
     UEFA Kupası çeyrek final ilk maçında kart cezalısından dolayı Lazio karşısında forma giyemeyecek olmasına karşın Roma'ya gelen Beşiktaşlı Zago, İtalyan basınının gözdesi oldu. 
     Lazio'nun televizyon kanallarından ''TeleLazio-Reteblu''ya çıkan Zago, ''Roma'dan gitmek isteyen ben olmadım, teknik direktördü. Capello'nun suçu demek istemiyorum, çünkü bu yıl yeni oyuncular geldi ve o da diğer futbolcularla çalışmayı tercih etti. Yazık oldu. Kariyerime sarı-kırmızılı formayla devam etmek ve Roma'da futbolu bırakmak istiyordum. Roma'da evim var ve 2 çocuğum da burada doğdu. Ama ne yapalım, kötü gitti. Ne olursa olsun Türkiye'de iyiyim ve orada oynamaktan memnunum'' dedi. 
     Lazio karşısında bu akşam oynayamayacak olmasından üzgün olduğunu ifade eden Brezilyalı tecrübeli futbolcu, 5 yıl Roma formasını giydikten sonra Lazio'ya karşı her maçın kendisi için derbi anlamına geldiğini kaydetti. 
     Zago, La Gazzetta dello Sport gazetesinde yayımlanan demecinde ise ''Bu sezon Beşiktaş'ın Lucescu gibi çok zevkli bir oyun sistemi ortaya koyan bir teknik direktörü var. Lucescu'nun sisteminde oynamayı seviyorum. Rakibi ve en ufak ayrıntıları çalışıyoruz, onların zayıf noktalarını en iyi şekilde değerlendirmek veya karakterimizin en iyisini ortaya koymak gibi. Lucescu, aynı zamanda dikkatimizi hep maksimumda tutmayı başarıyor'' dedi. 
     





</TEXT>
</DOC>
