<DOC>
<DOCNO> 141753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/spor/ydilmen.html </URL>
<DATE> 2003/03/10/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Mucize puan 
</HEADLINE>
<TEXT>

     İlk kötü sinyal de Trabzon’da geldi. Beşiktaş ilk 70 dakikayı tamamen kendi yarı sahasında geçirdi. Sadece savunma yaptılar. Dörtlü orta saha ile oynayan Trabzonspor önünde Kaan Dobra, İlhan Mansız ve Pancu forvet oynayınca bu bölge tamamen rakibin kontrolüne geçti. Son 20 dakika Kaan Dobra çıkıp, Sergen oyuna girince Beşiktaş biraz top yapmaya başladı, bu da sadece Trabzonspor’un baskısını durdurdu, pozisyon üretkenliği yine sağlanamadı. Karşılaşma öncesi Beşiktaş’a "Size bir puan verelim, Trabzon’a gelmeyin" teklifini yapsalar antrenöründen, futbolcusuna kadar hemen herkes kabul edecek bir görüntüdeydiler. 
     Trabzonspor ilk yarı tek kale oynamasına rağmen istediği pozisyonları yakalayamadı. Ancak ikinci yarı ilk 25 dakikada Mehmet Yılmaz ile üç net fırsat buldular, ancak bunları kullanamadılar. Beşiktaş maçın böyle biteceğini zannetti, Fatih’in şok golü oyunun son dakikalarına keyif getirdi. Pancu takımını adeta ipten aldı. Üst üste iki pozisyon yakaladı, ilkini kaleci Petkoviç çıkardı, uzaktan attığı ikinci şuta ise birşey yapamadı ve Beşiktaş mucize bir puan kaptı. 
     Beşiktaş’ın bu maçtan çıkaracağı önemli dersler var. Bundan sonra oynayacağı Malatya, Gençlerbirliği ve Gaziantep gibi rakipler karşısında da bu performansını yükseltemezse başı çok ağrır. Takım halinde dün gece vasatı aşamadılar. Sadece Cordoba ile son bölümlerde Pancu ayakta kaldı. Özellikle İtalyan oyuncu Giunti fizik olarak çok zayıftı. 
     Trabzonspor’da orta sahanın ortasında oynayan Hüseyin maçın en iyi ismiydi. Beraberliğe rağmen Samet Aybaba’yı Trabzonspor’a hayat verdiği, yeniden renk getirdiği için tebrik etmek gerekiyor. 
     
     
     



 SPOR 






























</TEXT>
</DOC>
