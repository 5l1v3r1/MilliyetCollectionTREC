<DOC>
<DOCNO> 101740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/guncel/agun.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcaklar hastaları vurdu 
</HEADLINE>
<TEXT>
Klima yok bahçeye buyurun 
Hastaların çilesi hiç bitmiyor. Hastalar ve yakınlarını bir de sıcaklar vurdu. Hastalar, kliması çalışmayan hastane odalarından bahçeye, otoparka sığındı 
     ŞÜKRAN ÖZÇAKMAK İstanbul 

     İstanbul’da milletvekilliği rüyası kuran 15 başhekim ve doktor görevlerinden istifa etti. Hastanelerde ise Ankara’nın gündemi olan seçim telaşının gölgesinde bildik manzaralar yaşanıyor. Üstelik 40 dereceye varan sıcaklar da gelince hastaların çilesi daha da arttı. Vatandaşların çilesini gözlemek için Kartal’dan Samatya’ya hastaneleri dolaştık. 
     Hastane bahçeleri adeta "çimen palas". Battaniyeye sarılmış uyuyan hasta yakınları, nöbetçi memurun anonsuyla ürküp yerinden fırlıyor. Yoğun bakım üniteleri refakatçı almıyor. Ancak, saat başı anons yaparak hasta yakınından ilaç ve diğer malzemeleri istiyorlar. 
     
     Sekiz gündür bahçedeler 
     Keşanlı Fatma Üçoklu, kalp ameliyatı olan sekiz yaşındaki torunu için İstanbul Tıp Fakültesi otoparkında iki aydır yatıp kalkıyor. "Çanta çanta ilaç istiyorlar. Paramız yok diyoruz. Yeşil Kart karşılamıyor torunun ölür’ diyorlar. Şaşırdık kaldık" diye konuşuyor. 
     Sekiz gündür Kartal Devlet Hastanesi bahçesinde yatan yedi kişilik Taşkın ailesi de Sinop’tan gelmiş. Yoğun bakımdaki oğulları İsmail Taşkın’ı bekliyorlar. İsmail iş bulmak için geldiği istanbul’da, karşıdan karşıya geçerken otomobilin altında kalmış. 
     
     Ameliyatlı da dışarıda 
     Yarı açık şuuru, sargılı başıyla Haseki Hastanesi’nin bahçesinde sedyede yatan Salih Şahin 66 , beyin ameliyatı geçirmiş. Aynı zamanda kalp piliyle yaşamını sürdüren Şahin, yoğun bakım ünitesinde yatıyor. Ancak klimalar çalışmadığı için ailesi onu bahçeye çıkarmış. Şahin’i serinletmeye çalışan karısı, "Evden vantilatör getirdik ancak yetmiyor. Bizi içeri almıyorlar ama eşim fenalaşınca onu dışarı çıkarmamıza izin veriyorlar" diyor. 
     Poliklinik önündeki sedyede inleyerek bekleyen Mehmet Arı 43 ise üç gün önce mide kanaması nedeniyle taburcu edildiği hastaneye geri dönmüş. Kendisini hastaneye yatıran doktor bulunup, evraklar imzalanana kadar bahçede iki saat beklemek zorunda kaldı. Bağ - Kur primlerini ödeyemediği için o da yeşil kartlı. 
     
     Tepki bir işe yaramıyor 
     Vardiya sistemi ile hastayı çileden kurtardıklarını söyleyen SSK Vakıf Gureba Hastanesi’ndeki uygulama ise dudak uçuklatacak nitelikte. Ultrason, tomografi gibi tetkikler için 2003’ün Mayıs ayına randevu veren görevliler, "Dokuz ayda ölürüz" diyerek itiraz eden hastaya, "10 milyon lira ücret öderseniz mesai saatinden sonra bugün tetkiklerinizi yaptırabilirsiniz" diyor. Ancak ücret ödeyenlerin tetkikleri 16.00’dan sonra değil saat 14.00’dan sonra yapılıyor. Bu da vatandaşların tepkisini topluyor. 
     



 GÜNCEL 





















</TEXT>
</DOC>
