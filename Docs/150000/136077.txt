<DOC>
<DOCNO> 136077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/soneko08.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyeti ile görüşmeler sürüyor... Emeklilik hızlandırılacak... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Vakıfbank'ın özelleştirilmesi ile ilgili olarak yol haritasını belirleyecek bir komisyonun kurulduğunu söyledi. 
     Başbakan Yardımcısı Şahin, bugün, Başbakanlık Merkez Binası'ndaki makamında, Uluslararası Para Fonu IMF Türkiye Masası Şefi Juha Kahkonen başkanlığındaki heyeti kabul etti. 
     Şahin, basına kapalı olarak gerçekleştirilen ve yaklaşık bir saat süren görüşmenin ardından Başbakanlık Merkez Binası'ndan ayrılırken gazetecilerin sorularını yanıtladı. 
     Vakıfbank'ın özelleştirilmesi ile ilgili olarak geçen hafta Devlet Bakanı Ali Babacan ile Hazine, Bankacılık Düzenleme ve Denetleme Kurumu, DPT ve Vakıfbank'tan ilgililerin de katıldığı kendi başkanlığında bir toplantı yaptıklarını bildirdi. 
     Şahin, toplantıda Hazine'den bir bürokratın başkanlığında, Şubat ayının sonuna kadar Vakıfbank'ın özelleştirilmesi ile ilgili yol haritası anlamına gelecek bir çalışma yapacak alt komisyon kurulduğunu belirterek, ''Komisyon biraraya gelecek. O yol haritasına göre adımlar atacağız'' dedi. 
     Gazetecilerin, ''Vakıfbank'ın çalışanlara satılması yönteminin düşünülüp düşünülmediği'' yönündeki sorusuna Şahin, böyle bir önerinin geldiğini, henüz bir karar vermediklerini bildirdi. 
     
     IMF HEYETİ İLE GÖRÜŞME 
     Öte yandan IMF heyeti ile 4. gözden geçirmeye yönelik görüşme yaptıklarını belirten Şahin, heyet ile daha önce de görüştüklerini hatırlattı. 
     Görüşmede atıl istihdam konusunu ele aldıklarını anlatan Şahin, Vakıfbank'ın özelleştirilmesi ile ilgili çalışmaları yeniden gözden geçirdiklerini kaydetti. 
     Kamuda yeniden yapılanma çalışmaları konusunda bir değerlendirme yaptıklarını, yapılan çalışmalar hakkında bilgi verdiklerini bildiren Şahin, heyetin çalışmalarına devam ettiğini ifade etti. 
     Gazetecilerin, ''Atıl istihdam konusunda gelinen noktayı yeterli buldular mı '' sorusu üzerine Şahin, şöyle dedi 
     ''Kuşkusuz o hedefin gerisindeyiz. Ekim sonu itibarıyla 30 bin küsur ihtiyaç fazlası işçinin emekli edilmesi veya bir başka şekilde tasfiye edilmesi taahhüdünde bulunulmuş. Bu bağlamda bu kapsama giren 20 bin 146 kişi daha önceki görüşmemizde emekli edilmişti. Şimdi 6 kişi buna eklenmiş. Tabi bu da yeterli değil. Gerek kamu iktisadi teşebbüslerinde, gerekse özelleştirme kapsamındaki kuruluşlarda çalışan işçilerin emekliliği gelmiş olanların emekli edilmesi ile bu konuda mesafe alınabileceğini düşünüyoruz.'' 
     
     ''TAKVİM YAPMADIK'' 
     Gazetecilerin ''Yeniden bir takvime gidildi mi '' şeklindeki sorusuna Şahin, bir takvim yapmadıklarını, bu konuda son tarihin 30 Haziran 2003 olduğunu, bu zamana kadar hedeflerin tutturulması gerektiği cevabını verdi. 
     IMF heyetinin bu hedeflerin tutturulması gerektiğini söylediğini anlatan Şahin, buna tasfiye demenin doğru olmadığını, kimseyi sokağa atmayı düşünmediklerini bildirdi Şahin, şöyle devam etti 
     ''Kendilerine de ifade ettik. Emekliliği gelmiş olanların emekli edilerek bu hedef tutturulabilir. İhtiyacı olan yerlere nakledilerek veya bazı kamu kuruluşlarının memura ihtiyacı oluyor. Memur yapılarak... Ama her iki hususta mutlaka yasal düzenlemeyle oluyor. Yani bir işçinin başka yere nakli için de yasal düzenleme ihtiyacı var. Memur yapılması ile ilgili yasal düzenlemeye ihtiyaç var. Bunları da kendilerine ifade ettik.'' 
     
     ''10 BİN CİVARINDA EMEKLİLİĞİ GELMİŞ KİŞİ VAR'' 
     Şahin, en son aldığı rakamlara göre, şu anda hem KİT'lerde hem de özelleştirme kapsamındaki kuruluşlarda 10 bin civarında emekliliği gelmiş olan işçinin olduğunu belirterek, şöyle dedi 
     ''Bu konuda eğer adımları sıklaştırabilirsek, kimseyi de mağdur etmeden önemli ölçüde mesafe almış oluruz. Kendilerine de bunu ifade ettik. Bir şey daha söyledim. Biz hiçbir zaman almış olduğumuz tedbirlerin sosyal boyutunu ihmal etmeyiz. Bir takım gerginliklere yol açacak icraatlar içinde olamayız. Biz demokratik bir ülkeyiz. Sivil toplum örgütlerini, özellikle sendikaları karşımıza alarak bir takım adımları atmayız. Onlarla da görüşerek adımları atarız. Emekliliği gelmiş olanlar emekli olurlar mağdur olmazlar. Emekliliği gelmemiş olanları da sokağa atamayız. Kendilerine ifade ettim. Bu konuyu çok anlayışla karşılıyorlar. Aksi görüşte değiller.'' 
     





</TEXT>
</DOC>
