<DOC>
<DOCNO> 126943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/spor/spo04.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
UYKULARIM KAÇTI 
</HEADLINE>
<TEXT>

Ligin ilk yarısını değerlendiren Trabzonspor Teknik Direktörü Samet Aybaba, zor dönemler geçirdiklerini söyledi, "Hedeften 6 puan geride kaldık" dedi 
     Kabus gibi günler 
     TRABZONSPOR Teknik Direktörü Samet Aybaba, ligin ilk yarısında Trabzonspor’un geçirdiği evreleri tek tek anlattı. Aybaba, kritik günler yaşadıklarını dile getirip, "İlk yarıda uykularımın kaçtığı çok geceler oldu. Hesaplarıma göre 6 puan geride kaldık. Oynadığımız futbolun karşılığını alamadık. Kritik maçlarda nedense şans bir türlü yüzümüze gülmedi" diye konuştu. 
     
     Genç kadro zaafı 
     AYBABA, sıkıntıları genç ve yeni bir kadro oldukları için yaşadıklarını da dile getirdi. Trabzonspor’un hocası sözlerini şöyle sürdürdü "Göreve gelirken bir çok kişi, başarısız olacağımızı düşünüyordu. Herkes, küme düşersiniz diyordu. Geçen yıl yaşanan olaylar da insanları umutsuzluğa düşürmüştü. Sezona da kötü başladık, ama çabuk toparlandık." 
     
     Savunma sıkıntısı 
     SEZON başında hücum yollarında zorlandıklarını açıklayan Samet Aybaba, sıkıntının şimdi de savunmaya kaydığını açıkladı. Aybaba, "Hazırlık döneminde hücum ve savunmayı bir sisteme sokmaya çalışacağız. Bu iki unsur birleşince, Trabzonspor seyrine doyum olmaz bir takım olacak. Tabii ki, bir kaç transfer de gerekiyor. O zaman hedeflere daha kolay yürürüz" diye konuştu. 
     
Transfer arayışı      TAKIMA takviye yapmak için kolları sıvayan Trabzonspor, dört koldan arayışlarını sürdürüyor. Bordo - Mavililer’in Çaykur Rizesporlu Koray için temaslarını hızlandırdığı öğrenildi. Belçika’nın Cherlorei takımının stoperi İbrahim Kargbo ile Lierse’nin sağ kanat oyuncusu Smet için de araştırma başlatıldığı kaydedildi. Aybaba kampa kadar imzaların atılmasını istedi. 
     
Fatih rahatladı      GAZİANTEPSPORLU yöneticiler Asım Atmaz ile Mustafa Bülent Mamatoğlu’nun dövülmesi olayında azmettirici olduğu iddia edilen Fatih Tekke rahat bir nefes aldı. Cumhuriyet Savcısı İsmail Polat’ın Fatih için açtığı davada mahkeme takipsizlik kararı verdi. Yıldız futbolcunun Gaziantep Başkanı Celal Doğan’ı "Mafya futbolcu" açıklaması nedeniyle mahkemeye vermeyi düşündüğü iddia edildi. 
     
Dönüş sinyali      AHMET Ağaoğlu’nun listesinden yönetime girdikten sonra istifa eden bazı isimlerin dönme eğiliminde oldukları öğrenildi. Mehmet Öksüzoğlu başta olmak üzere Ömer Eyüboğlu, Engin Hacisalihoğlu ve İbrahim Şahin’in istifalarının bir süre daha kabul edilmemesi durumunda toplantılara katılacağı bildirildi. Volkan Canalioğlu’nun da görev almaya sıcak baktığı vurgulandı. 
     



 SPOR 

























</TEXT>
</DOC>
