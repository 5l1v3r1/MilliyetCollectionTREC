<DOC>
<DOCNO> 105577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/ekonomi/eko01.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’da düştü Türkiye’de çıktı... 
</HEADLINE>
<TEXT>

DİE açıklamasına göre Türkiye genelinde tüketici fiyatları ağustosta yüzde 2.2 arttı. İTO ise İstanbul’da binde 2 oranında düştüğünü açıkladı 
     EKONOMİ SERVİSİ 

     Hükümetin yaz aylarında eksi enflasyon beklentisi gerçekleşmedi. Devlet İstatistik Enstitüsü’nün DİE yaptığı açıklamaya göre ağustosta aylık enflasyon toptan eşya fiyatlarında TEFE yüzde 2.1, tüketici fiyatlarında TÜFE ise yüzde 2.2 olarak gerçekleşti. Ancak İTO’nun açıkladığı "İstanbul ücretliler geçinme endeksi"ne göre İstanbul’da tüketici fiyatları ağustosta binde 2 oranında geriledi. Toptan fiyatlar ise yüzde 1.3 arttı. 
     DİE rakamlarına göre yıllık enflasyon, toptan eşya fiyatlarında TEFE yüzde 43.9, tüketici fiyatlarında TÜFE ise yüzde 40.2 oldu. Buna göre yıllık enflasyon, geçen yılın aynı döneminin, TEFE’de 25.7 puan, TÜFE’de ise 17.3 puan altında gerçekleşti. Aylık bazda enflasyon oranları da 2001 Ağustos ayına göre toptan eşyada 1.4 puan, tüketici fiyatlarında ise 0.7 puan aşağıda gerçekleşti. 
     
     Sekiz aylık yüzde 18 
     Bu yıl Ocak - Ağustos döneminde enflasyon oranları toptan eşyada yüzde 18.0, tüketici fiyatlarında ise yüzde 16.1 oldu. Geçen yıl bu rakamlar sırasıyla yüzde 54.6, yüzde 39.5 olarak gerçekleşmişti. Öte yandan, ağustos itibariyle 12 aylık ortalamalara göre yıllık enflasyon, toptan eşyada yüzde 66.3, tüketici fiyatlarında ise yüzde 56.6 olarak hesaplandı. 
     
Eğitim zam şampiyonu      Eğitim ile ilgili kurs ücretleri ağustos ayının zam şampiyonu oldu. Ağustosta kurs ücretleri yüzde 60.3 artış kaydetti. Spor müsabakalarına giriş ücreti yüzde 59.5, özel lise ücreti ise yüzde 51.8 arttı. Yıllık bazda fiyatı yüzde 327.7 oranında artan kuru sarmısak zam rekortmeni oldu. Ağustos ayı itibariyle yıllık bazda en fazla zam gören ürünler arasında, yüzde 135.1 ile limon ön sıralarda yer aldı. Ağustosta fiyatı en fazla düşen ürün yüzde 24 ile kavun oldu. Onu yüzde 17.5 ile kablolu yayın, yüzde 15.5 ile patlıcan, yüzde 7.3 ile çocuk tişörtü izledi. 
     
Türker Yıl sonu hedefi çok rahat tutacak      Ekonomiden Sorumlu Devlet Bakanı Masum Türker, ağustos ayı enflasyon verilerinin, üretimle ilgili göstergeler de dikkate alındığında, 2002’de öngörülen yüzde 35’lik enflasyon ve yüzde 3’lük büyüme hedeflerinin, bir arada ve rahat bir marj içinde tutturulacağını bir kez daha gösterdiğini bildirdi. 
     Türker’in makamından yapılan açıklamada, ağustos ayları itibariyle bakıldığında, 2002 Ağustos ayı TÜFE artış oranının, söz konusu endeksin hesaplanmaya başlandığı 1987 yılından bu yana 2. en düşük, TEFE artış oranının da, söz konusu endeksin hesaplanmaya başlandığı 1982 yılından bu yana 4. en düşük değer olduğu kaydedildi. 
     Özel imalat sanayii fiyat endeksi artış oranının da söz konusu endeksin hesaplanmaya başlandığı 1984 yılından bu yana 3. en düşük "aylık" enflasyon oranı olduğunun vurgulandığı açıklamada, son 10 yıllık döneme bakıldığında ise her 3 endeks verilerinin, bu dönemde elde edilen 2. en düşük değer olduğu ifade edildi. 
     
Çekirdek yüzde 2.3 zamlandı      Toptan eşyada yüzde 2.1 oranındaki artışın yüzde 0.6’sı kamu sektöründen, yüzde 1.5’i özel sektör fiyat artışlarından kaynaklandı. Çekirdek enflasyon olarak nitelenen imalat sanayinde, özel sektördeki fiyat artışı yüzde 2.3 olarak hesaplandı. Toptan eşya fiyatlarında devlet sektöründe yüzde 2.7, özel sektörde yüzde 1.9 artış kaydedildi. 
     



 EKONOMİ 

















</TEXT>
</DOC>
