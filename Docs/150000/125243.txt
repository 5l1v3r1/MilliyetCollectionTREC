<DOC>
<DOCNO> 125243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sonspo28.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlisporlu Doğan Seyfi unutulmadı... 
</HEADLINE>
<TEXT>

     Denizlisporlu Doğan Seyfi Atlı, ölüm yıldönümünde düzenlenen törenle anıldı. 
     Geçen yıl Nazilli-Denizli karayolunda geçirdiği trafik kazasıyla genç yaşta hayatını kaybeden Doğan Seyfi, ölümünün 1. yılında unutulmadı. 
     Denizli Atatürk Stadı'nda düzenlenen anma törenine, Denizli Valisi Yusuf Ziya Göksu, Belediye Başkanı Ali Aygören, yeşil-siyahlı futbolcular, Teknik Direktör Rıza Çalımbay ve kulübün yönetim kurulu üyeleri katıldı. 
     Doğan Seyfi'nin büyük boy forması ve yağlı boya resmi önünde saygı duruşunda bulunulması ile başlayan törende Asbaşkan Necdet Yılmaz, Doğan Seyfi'nin ismini Türkiye'ye duyurmaya başladığı bir anda hayata veda ettiğini belirterek, ölümünün üzüntüsünü hala içlerinde yaşadıklarını dile getirdi. 
     Vali Göksu ise Denizlispor camiasının Doğan Seyfi'yi unutmasının mümkün olmadığını söyledi. 
     Denizlisporlu futbolcular da yarın Beşiktaş ile yapacakları Türkiye Kupası maçında alacakları galibiyeti Doğan Seyfi'ye armağan edeceklerini bildirdiler. 
     





</TEXT>
</DOC>
