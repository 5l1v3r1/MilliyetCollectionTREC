<DOC>
<DOCNO> 116069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/siyaset/siy01.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’ın kader Cuma’sı 
</HEADLINE>
<TEXT>

Anayasa Mahkemesi raportörünün üyelere dağıtılan raporunda Tayyip Erdoğan’ın genel başkanlık yetkilerine tedbir konulmasına gerek olmadığı görüşü savunuldu 
     GÖKÇER TAHİNCİOĞLU Ankara 

     Anayasa Mahkemesi, AKP Genel Başkanı Recep Tayyip Erdoğan’ın genel başkanlık yetkilerinin tedbiren önlenmesi istemiyle açılan davayı, seçimden 2 gün önce, yani yarın görüşmeyi kararlaştırdı. Yüksek Mahkeme’nin raportörü, üyelere dün dağıtılan raporunda, Erdoğan’ın genel başkanlık yetkilerine tedbir konulmasına gerek olmadığı görüşünü savundu. Yargıtay Başsavcısı Sabih Kanadoğlu, AKP’nin kapatılması istemiyle açtığı davada, Erdoğan’ın genel başkanlık yetkilerinin tedbiren önlenmesini istemişti. 
     
     Kanadoğlu’na ret 
     Başvurunun ardından Başkan Mustafa Bumin, dosyayı Raportör Mahir Kara’ya verdi. 4 günlük tatil boyunca çalışan Kara’nın dün tamamlayarak üyelere dağıtılan raporunda, Erdoğan’ın genel başkanlık yetkilerini sürdürmesinin, telafisi imk nsız sonuçlar doğurmayacağı dile getirildi. Kanadoğlu’nun talebinin reddedilmesi görüşünü ileten Kara, buna gerekçe olarak da, Erdoğan’ın milletvekili, bakan veya başbakan olma şansının TCK’nın 312. maddesinden aldığı mahk miyetin sonuçlarının devam etmesi nedeniyle bulunmamasını gösterdi. Kara YSK, Yargıtay ve Anayasa Mahkemesi kararlarıyla ortaya çıkan bu durumun, Erdoğan’ın bu aşamada genel başkanlığını sürdürmesini sakıncasız hale getirdiğini vurguladı. 
     Talebe ilişkin görüşmenin ne zaman yapılacağı da sıkıntı yarattı. Üyelerden bir bölümü, kararın seçim sonrası verilmesi gerektiğini bildirirken, bir bölümü de, seçim öncesinde verilmesinin Kanadoğlu’nun istemine uygun olacağını belirtti. Bumin, raportörün raporu tamamlaması durumunda, Yüksek Mahkeme’nin konuyu perşembe bugün veya cuma yarın görüşeceğini belirtti. 
     
Hoca, Batılılar gibi yaş günü kutladı      SP’nin Kütahya mitinginde, rakiplerini Batı taklitçisi olmakla suçlayan Erbakan Hoca, Batılılar gibi doğum gününü kutladı. Kapatılan RP’nin Genel Başkanı Necmettin Erbakan için SP Kütahya İl Teşkilatı seçim otobüsünün üzerine pasta getirildi. Otobüsün üzerinde kesilen pasta, 76 yaşına basan Erbakan’a ikram edildi. Erbakan, Zafer Meydanı’ndaki mitingde yaptığı konuşmada, anketlerin aksine gittiği her yerde SP’ye yoğun bir ilgi olduğunu gördüğünü söyledi. SP dışında, seçimlere katılan tüm partilerin aynı zihniyette olduklarını öne süren Erbakan, "3 Kasım seçimlerine 18 parti değil, 2 parti giriyor. Biri SP, diğeri de geri kalanları. SP dışındaki 17 parti, 17 para etmez" diye konuştu. 
     
YSK da görüşecek      Kanadoğlu’nun talebi yarın Anayasa Mahkemesi’nce karara bağlanacak. Yüksek Mahkeme talebi reddederse AKP, Erdoğan başkanlığında seçime gidecek. Aksi bir kararda ne olacağına da, Yüksek Mahkeme kararı ışık tutacak. Yüksek Mahkeme, Erdoğan’ın genel başkanlık yetkilerine tedbir konulmasına karar verirse, basımı ve dağıtımı tamamlanan oy pusulalarında Erdoğan’ın isminin bulunması sorun yaratacak. Bir YSK yetkilisi "Karar bu yönde çıkarsa kurul toplanarak bir karara varır" derken, bir başka yetkili, "Eğer Erdoğan’ın isminin olmadığı oy pusulası bastırmak gerekirse, seçimin ertelenmesi gündeme gelir. Bu çok uzak bir ihtimal. Kurulun, seçim iş ve işlemlerinin başlamış olmasından dolayı’ bu kararı göz önünde bulundurmayacağı kanaatindeyim" diye konuştu. Yetkililer, bu durumda, çok sayıda partinin, bunu bahane ederek, seçimin iptalini isteyebileceğini de kaydetti. 
     
5 SORU 5 CEVAP      Sezer ne yapacak 
Soru 1 AKP birinci parti olursa Cumhurbaşkanı Ahmet Necdet Sezer hükümeti kurma görevini kime verecek 
     - AKP Genel Başkanı Recep Tayyip Erdoğan milletvekili olmadığından ve Anayasa gereği hükümeti kurma görevini bir milletvekiline vermesi gerektiğinden Cumhurbaşkanı Sezer, AKP’nin tüzüğünden yola çıkarak genel başkandan sonra partiye vek let eden Abdullah Gül’e görev verebilir. 
Soru 2 AKP’nin yetkili kurullarının seçimlerden sonra bir başbakan adayı belirlemesi, Cumhurbaşkanı için bağlayıcı olur mu 
     - Olmaz. Sezer, Anayasa’nın "Başbakan, Cumhurbaşkanınca, TBMM üyeleri arasından atanır" hükmü uyarınca uygun gördüğünü hükümeti kurmakla görevlendirebilir. 
Soru 3 Sezer, AKP’nin belirleyeceği başbakan adayını görevlendirmezse ne olur 
     - Cumhurbaşkanı’nın hükümeti kurmakla görevlendirdiği AKP milletvekili, hükümeti kurma çalışmalarına başlayabilir veya bu görevi iade edebilir. 
Soru 4 Sezer’in görevlendireceği milletvekili görevi iade ederse ne olur 
     - Görevlendireceği milletvekilinin kuracağı hükümetin güvenoyu alıp alamayacağını da göz önüne alması gereken Sezer, hükümeti kurma görevini en çok oy alan ikinci partinin genel başkanına verir. Bu milletvekilinin kurduğu hükümet güvenoyu alabilirse konu çözüme kavuşmuş olur. Güvenoyu alamazsa yeni hükümetin kurulması için gereken 45 günlük süre başlar. 
Soru 5 45 gün içinde hükümet kurulamazsa ne olur 
     - Cumhurbaşkanı Sezer, TBMM Başkanı’na danışarak seçimlerin yenilenmesine karar verebilir. 
     



 SİYASET 















</TEXT>
</DOC>
