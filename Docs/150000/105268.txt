<DOC>
<DOCNO> 105268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun18.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
NASA "Kutuplar tahmin edilenden hızlı eriyor" 
</HEADLINE>
<TEXT>

     Kutuplardaki buz örtüsünün tahmin edilenden çok daha hızlı eridiği açıklandı. 
     Amerikan Ulusal Havacılık ve Uzay Dairesi'nin NASA açıklamasına göre, özellikle Grönland'ın güneydoğusu ile Antarktika'nın batısındaki geniş bölgelerde önemli değişiklikler ölçüldü. 
     NASA'da görevli bilim adamı Eric Rignot, ''Kutuplardaki buz örtüleri çok kısa zaman dilimleri içinde eriyor'' dedi. 
     Yeni geliştirilen teknolojiyle yapılan ölçümler sonucunda, eriyen buzullar nedeniyle sadece Grönland'ın yılda 50 kilometreküp küçüldüğü ortaya çıktı. Bunun deniz seviyesinin 0,13 milimetre yükselmesi anlamına geldiğini söyleyen Rignot, buzulların erimesinin, sıcak geçen birkaç yaz mevsimiyle açıklanamayacağını belirtti. 
     Almanya'nın Potsdam kentindeki İklim Araştırmaları Enstitüsü'nde görevli bilim adamı Martin Claussen, bundan sonra buzulların denize akma hızının artmasını beklediklerini söyledi. 
     100 yıl içinde deniz seviyesinin 40 ile 80 santimetre arasında yükseleceğinin tahmin edildiğini kaydeden Claussen, iklim sisteminin bileşenlerinin hızla değişebildiğini, böyle bir değişimin de ciddi sonuçlar doğurabileceğini söyledi. 
     NASA'nın verilerine göre, Grönland ve Güney Kutbu'ndaki buz örtüsünde geniş çaplı bir erime, deniz seviyesinin 70 metre kadar yükselmesine neden olabilir. 
     Colorado Üniversitesi'nde görevli jeolog Mark Meier, bilim adamlarının buzulların erimesini şimdiye kadar hafife aldığını belirterek, 1988 yılından bu yana buz kaybının ikiye katlandığına dikkat çekti. 
     





</TEXT>
</DOC>
