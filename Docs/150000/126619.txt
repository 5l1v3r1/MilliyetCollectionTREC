<DOC>
<DOCNO> 126619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur02.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Ankara'da "Türkiye'nin kırmızı hatlarını kabul ederiz" 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Türkiye'nin Irak konusundaki ''kırmızı hatlarının'' kendileri tarafından da kabul edilebilecek ilkeler olduğunu söyledi. 
     Ankara'ya gelen Talabani, Esenboğa Havalimanı'nda gazetecilerin sorusu üzerine, İngiltere'nin başkenti Londra'da yapılan Irak muhalifleri konferansının çok başarılı geçtiğini belirterek, konferansın sonuçları ve burada alınan kararlar hakkında Ankara'yı bilgilendireceğini ifade etti. 
     Celal Talabani, ''Türk kardeşlerimin de konferansın sonuçları ve burada alınan kararlar hakkında bizimle hemfikir olacağını umarım'' dedi. 
     Bir gazetecinin, Türk yetkililerin konferansın sonuçları ile ilgili rahatsızlığı olup olmayacağı yolundaki sorusu üzerine de Talabani, ''Burada alınan kararların doğru ve demokratik olduğuna inanıyorum. Türkiye'nin de bunu onaylayacağına inanıyorum'' diye konuştu. 
     Türkiye'nin Irak konusundaki ''kırmızı hatlarının'' hatırlatılması üzerine de Talabani, şunları söyledi 
     ''Biz Irak'ta bağımsız bir devlet istemiyoruz. Biz, demokratik ve federal bir Irak istiyoruz. Irak'ı bölmek değil, aksine yeniden birleştirmeyi istiyoruz. Türkiye'nin Irak konusundaki kırmızı hatlarını tüm Kürt partiler tarafından kabul edilebilir buluyorum.'' Talabani, Dışişleri Bakanı Yaşar Yakış ile görüştükten sonra Başbakan Abdullah Gül tarafından kabul edilecek. 
     Celal Talabani havaalanında, IKYB'nin Ankara temsilcisi Behruz Galali ve Irak Kürdistan Demokratik Partisi'nin IKDP Ankara temsilcisi Safin Dizayi tarafından karşılandı. 
     Öte yandan, IKDP lideri Mesud Barzani de bu akşam saatlerinde Ankara'da olacak. 
     Barzani'nin Başbakan Gül'den istediği randevuya olumlu yanıt verildiği ve görüşmenin yarın sabah saatlerinde olacağı kaydedildi. 
     





</TEXT>
</DOC>
