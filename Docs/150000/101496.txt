<DOC>
<DOCNO> 101496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sontur08.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DTP Genel Başkanı Bayar'dan Derviş yorumu... 
</HEADLINE>
<TEXT>

     Demokrat Türkiye Partisi DTP Genel Başkanı Mehmet Ali Bayar, Türk siyasetinin çare ve çözüm üretmediği için tıkanmış durumda olduğunu belirterek, ''Türkiye'nin çığ gibi büyüyen meselelerine, ortak akılla benzer yaklaşımlar geliştirmeye ihtiyaç var'' dedi. 
     Kemal Derviş ile aynı uçakla Ankara'ya hareketinden önce Atatürk Havalimanı'nda basın mensuplarının sorularını yanıtlayan DTP Genel Başkanı Bayar, Devlet Bakanlığı görevinden önceki gün istifa eden Derviş ile dün yaptığı görüşmede karşılıklı görüş alışverişinde bulunduklarını söyledi. 
     Bayar, ''Son günlerdeki gelişmeleri değerlendirdik. O da yaptığı temaslarla ilgili bilgi verdi. Kendi değerlenlendirmeleri devam ediyor'' diye konuştu. 
     ''Kemal Derviş YTP'ye katılacak mı '' şeklindeki soru üzerine Bayar, ''Önümüzdeki 1-2 gün içerisinde belli olacak. Kendisi zaten yakın duruyor'' dedi. 
     
     DERVİŞ'İN KARARI 
     Bayar, ''Kemal Derviş'in vereceği kararı mı bekliyorsunuz '' şeklindeki soruyu, ''Derviş'in vereceği karar, Türkiye açısından da önem arz ediyor. Herkes şimdi o kararı bekliyor'' diye yanıtladı. 
     ''Derviş olsa da olmasa da YTP ile işbirliğiniz devam edecek mi'' sorusu üzerine de Bayar, ''YTP ile başlattığımız süreçte, zaten Derviş YTP'ye dahil değil. Derviş'in vereceği karar, YTP açısından belirleyici ve önemli. Bunu Sayın Cem de söylüyor.'' ''Derviş'in YTP'ye katılmaktaki çekinceleri neler '' sorusuna ise Bayar, ''Bir çekincesi olduğunu zannetmiyorum. Geniş bir ittifakla ilgili kendisinin bazı düşüncesi ve arzuları var'' karşılığını verdi. 
     ''Derviş'in gecikmesi YTP'ye güveni azaltıyor mu '' sorusu üzerine de Bayar, ''O konuda bir şey söylemek için erken'' dedi. 
     Bayar, YTP ile DTP arasındaki işbirliğine ilişkin olarak da şunları söyledi 
     ''YTP ile şu aşamada görüştük. Bir fikir birliği ve ilkeler zemini var mı, yok mu ona baktık, onu gördük. Yetkili kurullarımızın değerlendirmeleri için Ankara'ya gidiyorum. Yetkili kurullar kendi değerlendirme süreçlerini başlatacaklar, onun neticesinde bir hareketlenme olacak. 
     Şu aşamada YTP ile DTP yakınlaşması kamuoyunun ilgisini çekti. Kamuoyu, yeni partilerin, yeni anlayışların biraraya gelmesine, Türkiye'nin önünün açılmasına önem veriyor. 
     Türkiye'nin çığ gibi büyüyen meselelerine, ortak akılla benzer yaklaşımlar geliştirmeye ihtiyaç var. İdeolojik, dogmatik olmadan, yaşayabilir, halkın beklentilerini karşılayacak çözümler üretmek lazım. Türk siyaseti, çare ve çözüm üretmediği için tıkanmış durumda. Bu tıkanıklığın aşılması yönünde bizden başka da bir gayret gösteren yok. Partimiz ve YTP, şu aşamada önemli bir siyasi girişimde bulunuyorlar. Bunun sonuca ulaştırılabileceğinden umutluyum.'' 
     





</TEXT>
</DOC>
