<DOC>
<DOCNO> 142876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sonspo01.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal "Gençlerbirliği her platformda kazanmayı düşünen bir ekip" 
</HEADLINE>
<TEXT>

     Birinci Süper Futbol Ligi'nde Gaziantepspor'u 2-1 yenen Gençlerbirliği'nde teknik direktör Ersun Yanal takımının her platformda kazanmayı düşünen bir ekip olduğunu söyledi. 
     Güçlü bir rakiple oynadıklarını belirten Yanal, "Rakibin sahanın her yerinde pres yapması sonucunda kontrolsüz oyun sergiledik. Her iki takım da sahada iyi mücadele etti. Her iki ekibin de çok sayıda gol pozisyonu vardı. Eksik kalınca nasıl oynanacağını gösterdik. Oyuncularımı performanslarından dolayı kutluyorum" diye konuştu. 
     Yanal, Gençlerbirliği'nin son maçlarda bir türlü oyunu 11 kişi tamamlayamamasında kesinlikle bir art niyet olmadığını ifade etti. 
     Gaziantepspor Teknik Sorumlusu Nurullah Sağlam ise yaptığı açıklamada, Anadolu'nun iki güzide kulübünün oldukça çekişmeli bir mücadele sergilediklerini belirterek, "Çok gol kaçıran taraf bizdik' dedi. 
     Gaziantepspor Kulübü Başkanı Celal Doğan ise skorun kendileri için o kadar önemli olmadığını vurgulayarak, şunları söyledi 
     "Her iki takım da güzel futbol ortaya koydu. Eğer futbol böyle olacaksa yanındayız. Şiddet olacaksa biz yokuz. Futbol bir oyunsa devam ederiz, yoksa bırakırız." 
     





</TEXT>
</DOC>
