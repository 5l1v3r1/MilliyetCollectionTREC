<DOC>
<DOCNO> 128950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur18.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erciyes, hareketli günlerine kavuştu... 
</HEADLINE>
<TEXT>

     Türkiye'nin önemli kayak merkezlerinden Erciyes, son yağışlarla birlikte, hareketli günlerine yeniden kavuştu. 
     Kayseri'de dün akşam alçak kesimlerde yağmur, yüksek kesimlerde ise kar yağdı. Erciyes de kar yağışlarından nasibini aldı. Son yağışlarla birlikte kayak pistlerindeki kar seviyesi 50-60 santimetreye ulaştı. 
     Bu yıl yağışların gecikmesi nedeniyle kayak sezonunu geç açan Erciyes, kar seviyesinin istenilen düzeye ulaşması ve bahardan kalma güzel havalarla birlikte eski hareketli günlerine yeniden kavuştu. 
     Özellikle hafta sonlarında yoğun şekilde ziyaretçi akınına uğrayan Erciyes, daha çok günübirlik ziyaretçilerin uğrak yeri oluyor. Konaklama tesislerindeki doluluk oranı ise henüz beklentilere cevap verecek seviyeye ulaşmadı. 
     Çevre illerden ve özellikle Kapadokya bölgesinden gelen turistler ve şehir merkezinden gelen ziyaretçiler, bir taraftan Erciyes'in dünyaca ünlü toz karında kayak yapma fırsatı bulurken, diğer taraftan Erciyes'in eşsiz manzarasında güneşlenip piknik yapma keyfi yaşıyorlar. 
     





</TEXT>
</DOC>
