<DOC>
<DOCNO> 104535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/spor/aspo.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Attığınız üçlük tuttuğunuz altın olsun 
</HEADLINE>
<TEXT>

Dünya Basketbol Şampiyonası bugün start alacak, 12 Dev adam ilk maçını Porto Riko ile oynayacak. TSİ 21.30’da başlayacak karşılaşmada sakatlığı devam eden Mirsad takımdaki yerini alamayacak 
     GÖKHAN TÜRE VEDAT DANACI 

     Serüven başlıyor 
     12 DEV ADAM, Dünya Şampiyonası serüvenine başlıyor. ABD’nin Indianapolis kentinde bugün start alacak ve 8 Eylül’e kadar sürecek şampiyonada B Grubu’nda mücadele edecek A Milli Takımımız, ilk sınavını bu akşam Porto Riko önünde verecek. 33 bin 500 kişilik RCA Dome’da TSİ 21.30’da başlayacak maça Millilerimiz’in Kerem, İbrahim, Hidayet, Mehmet ve Hüseyin ilk beşiyle başlaması bekleniyor. Mirsad ise sakatlığına rağmen kadroda yer alıyor. 
     
     Hedef büyük 
     TÜRKİYE’NİN Avrupa ikincisi olarak tarihinde ilk kez katılacağı şampiyonada Amerika’dan 6, Avrupa’dan 5, Afrika ve Asya’dan 2’şer ve Okyanusya’dan da 1 takım mücadele edecek. A Milliler, grubunda yarın Brezilya, 31 Ağustos’ta da Lübnan ile oynayacak. Dörderli dört grupta ilk üçe girecek ekipler ikinci tura kalacak. Bu turda altışarlı iki grupta yapılacak maçlar sonunda ilk dörtler, çeyrek finalde mücadele etmeye hak kazanacak. 
     
İşte 12 Dev Adam OYUNCULAR YAŞ BOY POZİSYON Kerem Tunçeri 23 1.90 Guard Ömer Onan 24 1.94 Guard Hakan Köseoğlu 21 1.87 Guard Harun Erdenay 34 1.90 Forvet İbrahim Kutluay 28 1.98 Forvet Haluk Yıldırım 30 2.01 Forvet Hidayet Türkoğlu 23 2.07 Forvet Mirsad Türkcan 26 2.06 Forvet Kaya Peker 22 2.08 Forvet Mehmet Okur 23 2.11 Forvet Asım Pars 26 2.13 Pivot Hüseyin Beşok 27 2.12 Pivot      
     NASIL GELDİ Avrupa ikincisi 
     DÜNYA KUPASI GEÇMİŞİ İlk kez katılıyor 
     
Yaşlı ama tehlikeli      DÜNYA Şampiyonası’nda ilk maçımızı oynayacağımız Porto Riko ile tarihimizde de ilk kez mücadele edeceğiz. On yılı aşkın süredir Julio Torro’nun çalıştırdığı takımın yıldız ismi 39 yaşında ve 2.10 boyundaki tecrübeli pivot Jose Ortiz. 20 yıllık kariyerini Dünya Şampiyonası’nda noktalamak amacındaki Ortiz, kupa sonrası basketbolu bırakacak. Yaş ortalaması 28’i bulan şampiyonanın en yaşlı takımı Porto Riko NCAA Ligi’ndeki takımlarda forma giyen oyunculardan ağırlıklı bir kadro ile mücadele verecek ve grupta "sürpriz" peşinde koşacak. Pivot Daniel Santiago, forvet Antonio Latimer ve guard Orlando Melendez ve 38’lik Jerome Mincy, Güney Amerika ekibinin diğer silahları. 
     
Doktor geldi psikolog nerede      A MİLLİ Basketbol Takımı’nın doktoru Burhan Uslu, Mirsad’ı Porto Riko maçına hazır hale getireceğini ancak oyuncuların psikolojik sorunlarına çözüm bulamayacağını söyledi. Uslu, Ay - Yıldızlı oyuncuların psikolojik desteğe de ihtiyaç duyduğunu belirterek "Ben sakatlıkları iyileştirebilirim. Ancak oyuncularda yorgunluğun getirdiği stres ve sinirlilik hali var. Burada mutlaka bir psikolojik danışman olmalıydı" diye konuştu. 
     DETROIT Turnuvası’na doktorsuz giden ve ancak önceki gün Prof.Uslu’nun gelmesiyle gecikmeli olarak sağlık hizmetine kavuşan Milli Takım, Dünya Şampiyonası maçları sırasında yine Prof.Uslu’dan uzak kalacak. Kontenjan dolu olduğu için Uslu’ya bench akreditasyonu yaptırmayan federasyon, doktor yerine bu hakkını beş günden bu yana ortalıkta gözükmeyen Milli Takımlar Sorumlusu Nuri Tan için kullanmayı tercih etti. 
     

</TEXT>
</DOC>
