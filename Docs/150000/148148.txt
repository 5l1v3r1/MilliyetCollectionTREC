<DOC>
<DOCNO> 148148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/soneko37.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'nın boşalacak iki üyeliği için seçim yapıldı... 
</HEADLINE>
<TEXT>

     Merkez Bankası Banka Meclisi üyeliğine Durmuş Yılmaz ve Prof. Dr. Mustafa İlker Parasız seçildi. 
     Merkez Bankası'nın 71. Hesap Dönemi Olağan Genel Kurulu'nda, Banka Meclisi ve Denetleme Kurulu'nun ibrasının ardından 30 Nisan 2003 tarihinde boşalacak Bülent Çağlar Ünal ve Teoman Akgür'ün yerine seçimler yapıldı. 
     Seçimler sonucunda Hazine tarafından önerilen Durmuş Yılmaz ve Prof. Dr. Mustafa İlker Parasız 3 yıllığına Banka Meclisi üyeliğine seçildiler. Ardından Denetleme Kurulu'nun üyeliklerinin seçimine geçildi. Görev süreleri dolan M. Saim Uysal ve Ayce Ovalıoğlu'nun yerine Bilal San ve M. Saim Uysal 2 yıl süreyle görev yapmak üzere seçildi. 
     Öte yandan Denetleme Kurulu'nun hesaplarının görüşülmesi sırasında hissedarlardan Selahattin Ergüden tüm olumsuzluklarının dayanağının enflasyon olduğunu belirterek parayı çoğaltanın Merkez Bankası olduğunu, bundan şikayet etmenin abes kaçtığını ifade etti. Para basma yetkisinin TBMM'ye ait olduğunu ancak 1950'den bu yana TBMM'nin böyle bir kararına rastlamadığını söyleyen Ergüden, Merkez Bankası'nın devamlı şekilde para basıp tedavüle sürdüğünü Türk Lirası'nın diğer yabancı paralar karşısında değerinin düştüğünü söyledi. 
     





</TEXT>
</DOC>
