<DOC>
<DOCNO> 115791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sonspo03.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun "En önemli hedefim, Beşiktaş ile şampiyonluk yaşamak" 
</HEADLINE>
<TEXT>

     Beşiktaş'ın golcü futbolcusu Ahmet Dursun, kendisi için en önemli hedefin sezon sonunda Beşiktaş ile şampiyonluk yaşamak olduğunu söyledi. 
     Beşiktaş Dergisi'ne kasım ayı sayısına çarpıcı açıklamalar yapan Ahmet Dursun, futbol yaşamındaki hedefleriyle ilgili bir soruya, ''En önemli hedefim, sezon sonunda Beşiktaş ile birlikte şampiyonluk yaşamak. Beşiktaş'ta 4 senedir forma giyiyorum. Daha uzun yıllar Beşiktaş formasını başarıyla taşıyıp, Feyyaz ağabey, Şifo ağabey gibi sembol oyuncular arasında yer almak istiyorum'' diye yanıt verdi. 
     
     ''BEŞİKTAŞ'A TRANSFERİM EN SEVİNDİĞİM ANDI'' 
     Futbol yaşamında kendisini en çok sevindiren olayın Beşiktaş'a transferi olduğunu anlatan Ahmet Dursun, şunları söyledi 
     ''10 yaşında Beşiktaşlı oldum. Kocaelispor'da oynarken de Beşiktaş'ı televizyondan hayranlıkla izlerdim. Fakat bir gün bu takımın oyuncusu olmayı hayal bile etmezdim. Beşiktaş'a transferim gerçekleştiği zaman dünyanın en mutlu insanı oldum. En çok üzüldüğüm konu ise sakatlıklar. Çünkü son 2 yıldır uzun süreli sakatlıklar yaşadım.'' Ahmet Dursun, siyah-beyazlı kulübü seçmesinin nedenini de, ''İstanbul'a tatile gelmiştim. İstanbul'da yaşayan dayımlarda kalıyordum. Duvarda Kartal amblemi gördüm. Dayıma Bu nedir diye sordum. Beşiktaş'ın sembolü olduğunu söyledi. Bana da Sen de Beşiktaşlı olur musun dedi. Evet dedim ve o gün Beşiktaşlı oldum'' diye açıkladı. 
     
     ''YEDEK KALMAK GİBİ BİR KORKUM YOK'' 
     ''Beşiktaş'ın bu sene forvetinde birbirinden kaliteli oyuncuları var. Sen de bunlardan birisin. Bu aranızda rekabet yaratıyor mu Yedek kalmak gibi bir korkun var mı '' sorusuna Ahmet, ''Oyuncular arasında her zaman rekabet vardır. Ama yedek kalmak gibi bir korkum yok. Çünkü kendime güveniyorum'' diye yanıt verdi. 
     Ahmet Dursun, takımda en iyi anlaştığın oyuncuların, forvetteki rakipleri İlhan Mansız ve Pascal Nouma olduğunun hatırlatılması ve bu rekabetin dostluklarını etkileyip etkilemediğinin sorulması üzerine de, ''Futbolda her zaman rekabet vardır. Ama bu sadece saha içinde geçerlidir. Pascal ve İlhan ile olan dostluğumuzu hiçbir şeyin etkilemediği görülüyordur herhalde'' dedi. 
     
     ''TÜRKİYE'DEKİ EN İYİ 3 GOLCÜDEN BİRİYİM'' 
     Beşiktaş'ın golcü futbolcusu, ''Türkiye'nin en iyi 3 golcüsü arasında kendi ismini sayar mısın sorusuna ise, ''Tabii ki sayarım. Türkiye'deki en iyi 3 golcüden biriyim'' diye yanıt verdi. 
     Gol krallığı için iddialı olmadığını da belirten Ahmet, ''Gol atmak için iddialıyım. Önemli olan benim gol kralı olmam değil, Beşiktaş'ın şampiyon olması. Sahada sadece bunu düşünüyor ve bunun için çaba gösteriyorum'' diye konuştu. 
     
     MİLLİ TAKIM 
     Ahmet Dursun, milli takıma çağrılmamasıyla ilgili bir soruyu da şöyle yanıtladı 
     ''Ben en iyi sezonumda bile milli takıma çağırılmamış bir adam olduğum için, artık milli takıma seçilmek için ne yapmam gerektiğini bilmiyorum. Bu yıl da iyi bir sezon geçirdiğimi düşünüyorum. Ama bu bir tercih meselesidir. Hoca, belki futbol stilimi beğenmiyordur. Kafasındaki kadroda bana yer yoktur. Milli takımda oynamak oynamamak fazla önemli değil. Ben Beşiktaş'a faydalı olmak istiyorum.'' Ahmet Dursun, sahada egoist olduğu yönündeki eleştiriler için de, ''Bana egoist olmayan bir golcü gösterin, öyle biri var mı Hakan Şükür için de Golü düşünmüyor, pas veriyor diyorlar. Pas versen golü düşünmüyor diyorlar, vermesen egoistsin diyorlar. Ayrıca her golcü biraz egoisttir'' diye konuştu. 
     





</TEXT>
</DOC>
