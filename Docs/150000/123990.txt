<DOC>
<DOCNO> 123990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo18.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Gaziantepspor maçı hazırlıkları... 
</HEADLINE>
<TEXT>

     Galatasaray, Gaziantepspor ile 13 Aralık Cuma günü yapacağı lig maçının hazırlıklarını, bugün yaptığı antrenmanla sürdürdü. 
     Teknik direktör Fatih Terim yönetiminde Florya Metin Oktay Tesisleri'nde gerçekleştirilen ve basına kapalı olarak yapılan antrenmanda, sakatlıktan kurtulan Christian'ın da takımla birlikte çalıştığı bildirildi. 
     Kulüp doktorlarından Bülent Bayraktar, Christian'ın, teknik heyetin uygun bulması durumunda Gaziantepspor maçında oynayabileceğini söyledi. 
     Bayraktar, sakatlıkları bulunan Batista, Ayhan ve Ergün'ün Gaziantepspor maçında oynayamayacağını, Almaguer'in ise durumunun daha sonra belli olacağını bildirdi. 
     Bu arada antrenmana katılmayan Suat, dizinin arka üst grubundaki adalesinde sertleşme nedeniyle tedavi oldu. 
     Sakat olan Baliç, Acıbadem Carousel Hastanesi'nde MR'ının çekilmesi nedeniyle idmanda yer almadı. 
     Sarı-kırmızılı futbolcuların antrenmanda, ısınma hareketlerinden önce, kondisyon çalışması ve çift kale maç yaptıkları öğrenildi. 
     Galatasaray, yarın yapacağı antrenmanla Gaziantepspor maçının hazırlıklarını tamamlayarak Gaziantep'e gidecek. 

     
</TEXT>
</DOC>
