<DOC>
<DOCNO> 130998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko14.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dilek Sabancı Araştırma Ödülleri'nin sahipleri belli oldu... 
</HEADLINE>
<TEXT>

     İstanbul Politikalar Merkezi koordinatörlüğünde bu yıl ilk kez verilen ''Dilek Sabancı Araştırma Ödülü''nün sahipleri belli oldu. 
     Bu yılki konusu, Türkiye'nin gündemindeki devlet reformları göz önüne alınarak ''Etkin devlet'' olarak belirlenen ödülün birinciliğini Gümrük Müsteşarı Doç. Dr. Nevzat Saygılıoğlu ve Selçuk Arı kazandı. 
     Prof. Dr. Metin Heper, Prof. Dr. Ersin Kalaycıoğlu, Dr. Can Paker, Prof. Dr. İlter Turan ve İlter Türkmen'den oluşan Seçici Kurul'un değerlendirdiği çalışmalar arasından, Saygılıoğlu ve Arı'nın ''Etkin Devlet Kurumsal Bir Tasarı ve Politika Önerileri'' isimli çalışması 10 bin dolarlık birincilik ödülüne değer görüldü. 
     Birol Kovancılar'ın ''Çürümeden Kaliteye Türkiye'de Kleptokratik Devletin Sonu ve Etkin Devlet Sistemi Önerisi'' isimli çalışması 5 bin dolarlık ikincilik ödülüne layık görüldü. 2 bin 500 dolarlık üçüncülük ödülü ise Dr. Can Fuat Gürlesel, M. Faruk Demir, Doç. Dr. Sadi Uzunoğlu, Doç. Dr. Kerem Alkin ve Uğur Civelek'in ''Devlet Teşkilatının Yeniden Yapılandırılması'' isimli çalışması ile Türk İdari Araştırmaları Vakfı'nın ''İyi Yönetim Arayışında Türkiye'de Mülki İdarenin Geleceği'' isimli çalışması arasında paylaştırıldı. 
     Şubat ayında gerçekleştirilecek törende, kazananlara ödülleri Dilek Sabancı tarafından verilecek. 
     





</TEXT>
</DOC>
