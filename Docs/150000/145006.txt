<DOC>
<DOCNO> 145006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun47.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP ''Irak direnişi ve tezkerenin geçmemesi ABD'yi zora soktu'' 
</HEADLINE>
<TEXT>

     Fransız haber ajansı AFP , Türkiye'nin Irak savaşında kuzey cephesini açmaması ve Irak kuvvetlerinin ABD ve İngiltere'yi şaşırtan direniş göstermesinin, Amerikan ve İngiliz birliklerini sıkıntıya soktuğu yorumunu yaptı. 
     Ajans, uzmanlara dayanarak geçtiği yorumda, Kuzey Irak cephesinin açılamaması yüzünden ABD'nin asker sıkıntısına düştüğü görüşünü dile getirdi. 
     1991 Körfez savaşında Fransa Genelkurmay Başkanı olan Amiral Jacques Lanxade'ın görüşlerine başvuran AFP, Amerikalıların Irak'ta kurtarıcı olarak karşılanmayı beklediklerini, oysa günlerdir tahmin edilenden çok daha sert bir direnişle karşı karşıya olduklarını belirtti. 
     Amerikan-İngiliz birliklerinin, Nasıriye, Basra ve Ümmü Kasr civarında müthiş bir direnişle karşılaştıklarına işaret eden Amiral Lanxade, bu yörelerde şiddetli çatışmaların sürdüğüne dikkati çekti. 
     İngiliz uzman Francis Tusa da, durumu değerlendirirken, ''Amerikan ordusu, Irak kuvvetlerinin teslim oluvereceğini ve çok az askerin direneceğini düşünüyordu'' dedi. 
     Tusa, direnen kentlere girmeden, çatışmadan kaçınarak Bağdat'a yönelme stratejisinin riskli olduğunu kaydetti. 
     ''Amerikalılar, Bağdat'a ulaşınca Irak rejiminin çökeceğini hesaplıyorlar'' diyen uzman, bu tür kara taarruzlarında Pentagon'un, her bir muharip asker için lojistik destekle görevli bir asker bulundurması gerektiğini belirtti. 
     TBMM'nin Türk topraklarından 62 bin Amerikan askerinin Kuzey Irak'a geçmesine ilişkin tezkereyi kabul etmemesinin, Amerikalıların işini zorlaştırdığına dikkati çeken ajans, Amerikan ordusunun şu anda direniş noktalarını kuşatmaya yetecek kadar askeri bulunmadığı yorumunu yaptı. 
     AFP, Türkiye üzerinden Kuzey Irak'ta ikinci cepheyi açması öngörülen 4. Amerikan Piyade Tümeni'nin 30 bin kadar askerinin, şimdi Kuveyt üzerinden Irak'a sokulacağını vurguladı. 
     Amiral Lanxade, ''Amerikalılar Türkiye'nin kararı yüzünden gerçekten asker sıkıntısı çekiyorlar'' ifadesini kullandı. 
     Francis Tusa da, ''Hedef Bağdat. Sorun şu ki, ABD'nin yolları güvenlik altına alabilmek için 4. Piyade Tümeni ve 1. Deniz Piyade Tümeni'ne ihtiyacı var'' dedi. 
     
</TEXT>
</DOC>
