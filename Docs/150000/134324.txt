<DOC>
<DOCNO> 134324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sonspo10.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Ankaragücü'nden İsmet'i aldı... 
</HEADLINE>
<TEXT>

     Denizlispor, ara transferin son gününde Ankaragücü'nden İsmet'i takas yoluyla renklerine kattı. 
     Kulüp Başkanı Mustafa Baysal, İsmet'in eski oyuncuları olduğunu ve yeşil-siyahlı forma altında kendisini yeniden görmekten büyük mutluluk duyduklarını belirtirken, orta saha oyuncusu Levent Kartop'un da Ankaragücü'ne verildiğini söyledi. 
     Baysal, şöyle dedi 
     ''Levent'in Denizlispor'da bazı sıkıntıları vardı. Kendisi Ankaragücü Kulübü ile görüşmüş ve anlaşmış. Durum bize bildirilince, takas yolu açıldı ve transfer gerçekleşti. Her iki oyuncu için de hayırlı olsun.'' 
     
     ''LEVENT, BENİ MAHCUP ETTİ'' 
     Denizlispor Teknik Direktörü Rıza Çalımbay ise aniden gelişen transferin kendisini de şaşırttığını belirterek, ''Ben Levent'i kazanmak için çok çaba harcadım ama o beni yöneticilere karşı mahcup etti'' dedi. 
     Yönetimin bu oyuncuyu uzun süredir göndermek istediğini, ancak kendisinin bu girişimi her seferinde engellediğini kaydeden Çalımbay, ''Böyle bir durum varken Levent gizlice Ankaragücü ile anlaşmış. Tabii yapabileceğim bir şey kalmadı. İsmet de Denizlispor'da oynamış kaliteli bir oyuncu. Bize çok şeyler katacağına inanıyorum'' diye konuştu. 
     Öte yandan Denizlispor yönetimi, transferin son gününde Avusturyalı forvet oyuncusu Kuri Asara'yı renklerine katmak için girişimlere başladı. 
     





</TEXT>
</DOC>
