<DOC>
<DOCNO> 119401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sonspo15.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay - Beşiktaş maçında İzmirliler tribünleri boş bıraktı... 
</HEADLINE>
<TEXT>

     Altay ile Beşiktaş arasında yapılan Birinci Süper Lig karşılaşmasına, İzmirli sporseverler ilgi göstermedi. 
     İzmir'de yazdan kalma bir havada yapılan karşılaşmada Atatürk Stadı'nın tribünlerindeki boşluklar dikkati çekerken, Altaylı taraftarlara ayrılan kapalı tribünün yarısından fazlası da boş kaldı. Beşiktaşlı taraftarlar ise, bir kale arkası tribünüyle açık tribünün bir bölümünü doldurabildi. 
     Beşiktaş Kulübü Başkanı Serdar Bilgili ve yönetim kurulu üyeleri maç öncesinde İzmir Valisi Alaaddin Yüksel'i makamında ziyaret ederken, protokol tribününde de maç öncesinde fair-play adına güzel görüntüler izlendi. Bir grup Altay taraftarı, ellerinde çiçeklerle protokol tribününe gelerek, burada bulunanlara çiçek dağıttı. 
     Altay karşılaşmaya, ''Beşiktaş'a UEFA Kupası'nda başarılar dileriz'' pankartıyla çıkarken, siyah-beyazlı ekipte Sergen ve Yasin kadroya alınmadı. Yasin, kadroya girmemesine karşın İzmir'e gelirken, karşılaşmayı basın mensuplarıyla birlikte izledi. Pancu, Tayfur ve Ali Eren ise, teknik direktör Mircea Lucescu tarafından ilk 11'e alınmadı ve bu 3 futbolcu yedek kulübesinde görev bekledi. 
     





</TEXT>
</DOC>
