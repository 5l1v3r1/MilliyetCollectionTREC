<DOC>
<DOCNO> 124165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko15.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Economist AB, Türkiye için istekli olmalı 
</HEADLINE>
<TEXT>

     Avrupa Birliği'nin AB Türkiye'yi, ''büyüyen kulübüne dahil etme konusunda istekli olması gerektiği'' belirtildi. 
     Economist Grubu'nun internette, Kopenhag Zirvesi ve AB'nin genişlemesiyle ilgili yer alan yorumunda, Kopenhag'da, 370 milyon kişilik topluluğa, ilave olarak 90 milyondan fazla insanı alıp almayacaklarının sorulacağı hatırlatıldı. 
     Yorumda, halen Nato üyesi olan 70 milyonluk müslüman ülke Türkiye'nin de gündemde olacağı belirtilerek, Türkiye'nin de ileride AB'ye kabul edilmesi halinde, AB'nin coğrafi sınırlarının Irak'a kadar dayanacağı kaydedildi. 
     AB'nin, adaylarda sadece din, coğrafi sınır ve ırk esasına göre şartlar aramaması gerektiğinin vurgulandığı yorumda, adaylarda aranacak değerlerin, demokrasi ve özgürlük gibi asıl değerler olması gerektiği belirtildi. Bu çerçevede, bir Rusya ve Fas'ın dahi aday olmasının mümkün olabileceği ifade edildi. 
     
     AB'NİN SAVUNMASINA TÜRKİYE'NİN KATKISI... 
     Türkiye'nin yerine getirmesi gereken daha birçok ödevinin olmasına karşın, NATO'nun en uzun süreli ve güvenilir üyelerinden biri olması nedeniyle Türkiye'nin, AB'nin savunmasında çok önemli bir yere sahip olacağı da vurgulandı. 
     Ayrıca Türkiye'ye açık olan bir Avrupa'nın, islam dünyasına da, Batının, islam ile demokrasinin zıt şeyler olduğunu düşünmediğini de göstereceği ifade edildi. 
     AB'nin sınırları içinde yaklaşık 15 milyon müslümanın yaşadığının belirtildiği yorumda, Arnavutluk ve Bosna gibi islami geçmişe sahip ülkelerin de, diğer adaylar gibi eşit statüde olması gerektiği kaydedildi. 
     
     ''AVRUPA İÇİN TARİHİ FIRSAT...'' 
     Türkiye'nin demokratikleşmede, son zamanlarda çok önemli ilerlemeler kaydettiği de vurgulanan yorumda, şartlı bir müzakere tarihinin verilmesinin, İslam dünyasına, her iki medeniyetin çatışmasının bir kader olmadığını göstermesi açısından, Avrupa için tarihi bir fırsat olacağı belirtildi. 
     





</TEXT>
</DOC>
