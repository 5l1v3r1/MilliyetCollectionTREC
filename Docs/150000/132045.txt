<DOC>
<DOCNO> 132045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur13.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato Komutanı "Herkes bir savaşın olmamasını umuyor" 
</HEADLINE>
<TEXT>

     NATO Akdeniz Daimi Deniz Kuvveti STANAVFORMED Komutanı Tuğamiral Philip Wirth, ABD'nin olası Irak operasyonuna ilişkin, ''herkesin bir savaş olmamasını umduğunu'' belirterek, ''ABD'nin bir şey yapması, bizim de aynı şekilde davranacağımız anlamına gelmiyor'' dedi. 
     NATO'nun ''ani reaksiyon'' kuvvetlerinden biri olan ve NATO Güney Avrupa Deniz Kuvvetleri COMNAVSOUTH Komutanı'nın harekat kontrolünde görev yapan STANAVFORMED'in Hollandalı Komutanı Tuğamiral Wirth, 4 gemilerinin İstanbul Limanı'nı ziyaret etmesi dolayısıyla, kuvvetin komuta kontrol gemisi ''HNLMS WITTE DE WITH''de basın toplantısı düzenledi. 
     Akdeniz'de kendi kuvvetlerine bağlı 8 geminin görev yaptığını bildiren Wirth, görevlerinin bu bölgede yasadışı ve terörist faaliyetlere karşı güvenliği sağlamak olduğunu söyledi. 
     İstanbul Boğazı'nda 24 Ocak'a kadar kalacaklarını anlatan Tuğamiral Wirth, diğer 4 geminin Doğu Akdeniz'de bulunduğunu ve kuvvet olarak NATO'nun deniz faaliyetlerine ve tatbikatlarına katılıp liman ziyaretlerinde bulunduklarını kaydetti. 
     NATO Akdeniz Daimi Deniz Kuvveti'nde Hollanda, Almanya, İtalya, Yunanistan, ABD, Türkiye, İspanya ve İngiltere deniz kuvvetlerine bağlı firkateynlerin görev aldığını dile getiren Tuğamiral Wirth, görevli personelle birlikte çeşitli sosyal etkinlikler düzenlediklerini belirtti. 
     
     ''EMİRLERİ NATO'DAN ALIRIM" 
     Basın mensuplarının sorularını da yanıtlayan NATO Akdeniz Daimi Deniz Kuvveti Komutanı Tuğamiral Wirth, ''ABD ile birlikte hareket edip etmedikleri'' yolundaki soru üzerine, ''ABD gemileri ile çalışmıyoruz. Bu güçte sadece 1 tane ABD gemisi görev yapıyor. Onlar da diğer gemilerle aynı görevi yerine getiriyorlar. Bizim görevimiz, bölgede istikrar ve güvenliği sağlamak'' dedi. 
     Tuğamiral Wirth, ''Irak ile savaş olması durumunda NATO Akdeniz Daimi Deniz Kuvveti'nin buna katılıp katılmayacağı'' yönündeki soruya şu karşılığı verdi 
     ''Herkes bir savaşın olmamasını umuyor. Öte yandan, savaş olursa buna katılıp katılmama kararını verecek kişi ben değilim. Ben emirleri NATO'dan alırım. Şimdiye kadar buna yönelik herhangi bir emir almadım. 
     NATO Akdeniz Daimi Deniz Kuvveti'nin işi, her görev için hazır olmaktır. Bu gücün görevi her zaman anında müdahaledir. Ortadoğu'da özel bir durum söz konusu olması durumunda, şu an itibariyle bir görevimiz yok. ABD'nin bir şey yapması, bizim aynı şekilde davranacağımız anlamına gelmiyor.'' 
     





</TEXT>
</DOC>
