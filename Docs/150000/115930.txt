<DOC>
<DOCNO> 115930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sondun07.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusların kullandığı gazın sırrını İngilizler çözecek 
</HEADLINE>
<TEXT>

     Çeçen teröristlerin Moskova'da tiyatro eylemi sırasında rehineler arasında bulunan İngilizler, ülkelerine döndükten sonra Savunma Bakanlığı emrinde çalışan bilim adamlarının incelemesi için kan ve deri örnekleri verdi. 
     Savunma Bakanlığı'na ait Porton Down'daki laboratuvarlarda gerekli incelemenin yapılacağı ve Rus askerleri tarafından tiyatro binasında kullanılan esrarengiz gazın ne olduğunun anlaşılmaya çalışılacağı belirtiliyor. 
     Savunma Bakanlığı ve İngiltere Dışişleri Bakanlığı yetkilileri, İngiliz rehineler Sidica Low ve oğlu Richard'dan gerekli örneklerin alındığını ve gazın tanımlanabilmesi için büyük çaba sarf edildiğini bildirdi. 
     Low ve oğlunun, İngiltere'ye dönmek üzere Rusya'dan ayrılmadan önce aldıkları tedaviyle yetindikleri belirtiliyor. Ancak Richard'ın sürekli uyuşukluk ve dalgınlık problemi yaşadığı da kaydediliyor. 
     Savunma Bakanlığı Sözcüsü, şu ana kadar İngiliz rehinelere herhangi bir tedavi uygulanmadığını, bunun ancak gazın tanımlanmasından sonra mümkün olacağını ifade etti. 
     İngiliz vatandaşı Peter ve Sidica Low ile oğulları Richard, Moskova Tiyatrosu'ndaki 750 rehine arasında bulunuyordu. 
     





</TEXT>
</DOC>
