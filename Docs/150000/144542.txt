<DOC>
<DOCNO> 144542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun65.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, ABD Büyükelçiliği'ne protesto notası gönderdi 
</HEADLINE>
<TEXT>

     Rusya Dışişleri Bakanlığı, Rus hava sahası yakınlarında bir Amerikan casus uçağının uçmasını protesto etti. 
     Dışişleri Bakanlığı'ndan yapılan açıklamada, Amerikan U-2 casus uçağının, bugün Gürcistan üzerinde, Rus hava sahası yakınında uzun süre uçtuğunun saptandığı, Amerikan casus uçaklarının Rus hava sahası yakınlarındaki keşif uçuşlarının tekrarlanması üzerine de ABD Büyükelçiliği'ne protesto notası gönderildiği kaydedildi. 
     Açıklamada, ABD'nin bu uçuşların gerekçesini ''uluslararası teröristleri ve bunların üslerini aramak'' olarak gösterdiği, ancak Rusya'nın ''bu istihbarat faaliyetinin gerçekten uluslararası terörle mücadele kampanyasına hizmet ettiğinden şüphe duyduğu ve bu faaliyetlerin daha çok soğuk savaş dönemine dönüşü hatırlattığı'' belirtildi. 
     Rus Dışişleri Bakanlığı, olayın, Irak'a yönelik Amerikan harekatı dolayısıyla gerginleşen uluslararası duruma uygun düşmediğini de açıkladı. 
     Savunma Bakanlığı sözcüsü Nikolay Deriabin de, 2 Rus avcı uçağının Rus hava sahasına 30 kilometre uzaklıkta seyreden Amerikan uçağına eskortluk yaptığını duyurdu. 
     Daha önce benzer uçuşlar 27 Şubat ve 7 Mart'ta saptanmıştı. 
     





</TEXT>
</DOC>
