<DOC>
<DOCNO> 110207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/ekonomi/aeko.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkadaş sen fabrikayı bırak bizim çocuklara tuvalet yap 
</HEADLINE>
<TEXT>

Güneydoğu Anadolu’ya yatırım ve tanıtım seferi yapmaya çıkan İstanbullu sanayicilere Adıyamanlılar şaşırtan bir istekte bulundu 
     NEDİM ŞENER 

     İstanbul Sanayi Odası, Adıyaman’ın 219 köy ilkokuluna tuvalet yapma sözü verdi. Güneydoğu Anadolu illerinden Gaziantep, Şanlıurfa’nın ardından İSO Heyeti dün Adıyaman’ı ziyaret etti. Heyet, Adıyaman Ticaret ve Sanayi Odası kentin sorunları ile ilgili bir toplantıya katıldı. 
     Adıyaman Sanayi Odası Başkanı Zafer Ersoy, konuşmasında kente 100 bin insanın göç ettiğini, yüksek oranlı işsizlik bulunduğunu belirterek, köylerde de çok ciddi mahrumiyet olduğunu anlattı. 300 köydeki ilkokulda tuvaletlerin olmadığını anlatan Zafer Ersoy, valinin girişimi ile 81 köy ilkokuluna tuvalet yapıldığını anlattı. Ersoy, geriye kalan 219 köydeki ilkokullar içinse İstanbullu sanayicilerden yardım istedi. 
     İstanbul Sanayi Odası Başkanı Tanıl Küçük, konuyla ilgili sorumuz üzerine, "İstanbul Sanayi Odası Vakfı, eğitim konularına ağırlık veren bir kuruluştur. Vakfın başkanın da eski Milli Eğitim Müsteşarı olması bunu göstermektedir. Zafer Ersoy, yaptığımız görüşmede köylerde tuvalet ihtiyacını dile getirdi. Biz de eğitim ağırlıklı vakıf olduğumuzdan böyle bir soruna kayıtsız kalmamız düşünülemezdi. Bu köylerin ihtiyacı olan tuvaletlerin tamamını vakıf olarak biz yaptıracağız" dedi. 
     
     GAP mağruduyuz’ 
     Adıyaman Ticaret Odası Başkanı Ersoy, işadamlarına yönelik yaptığı konuşmada, Güneydoğu Anadolu Projesi’nin GAP mağduru olduklarını anlattı. GAP projesi ile birlikte 86 yerleşim birimi ve bir ilçenin ve yüzbinlerce hektar arazinin su altında kalmasından dolaylı üretim dışına kaydığını söyledi. Ersoy, "Adıyaman, GAP afetine uğramış, ekilebilir alanları su altında kalmıştır. Orada yaşayanların hepsi çiftçilerdi. Tarım bittiği için bu 100 bin insan Adıyaman’a göç etmiş ve varoşlar oluşmuştur. Sanayinin olmadığı Adıyaman’da tarım da yok olma noktasına gelmiştir. Elimizde sadece Nemrut Dağı’na bağlı olarak turizm sektörü kalmıştır" dedi. 
     
     Güneydoğu yaklaşımı 
     Ersoy, 4325 sayılı Teşvik Yasası’nın aralık ayında yürürlükten kalkacağını hatırlatarak bu yasanın süresinin uzatılmasını istedi. Güneydoğu’da şirket faaliyetlerinin durduğunu, çiftçinin, tüccarın itibarını kaybettiğini herkesin mahkemelik olduğunu söyleyen Ersoy, zor durumda olan şirketlere yönelik İstanbul Yaklaşımı’na işaret ederek, "Güneydoğu’daki işadamları da zorda, acaba Güneydoğu yaklaşımı düşünülebilir mi " dedi. Ersoy, seçimden sonra kurulacak 58’inci hükümetin, işçinin, esnafın kaybolan itibarını iade etmesi gerektiğini söyledi. 
     Gezi sonucunda İstanbullu sanayiciler Adıyaman’daki okullana tuvalet sözü dışında, 15 yoksul Adıyamanlı öğrenciye burs sözü verdi. İşadamı Mehmet Büyükkeşi de yoksullara dağıtılmak üzere bin çift ayakkabı göndereceğini ifade etti. 
     
     744 ilköğretim okulu 

</TEXT>
</DOC>
