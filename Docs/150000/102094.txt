<DOC>
<DOCNO> 102094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sonspo19.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor "Galatasaray ile şanslarımız eşit" 
</HEADLINE>
<TEXT>

     Denizlispor Kulübü Başkanı Mustafa Baysal, Galatasaray ile yapacakları lig maçı öncesinde, ''Galatasaray 100 trilyon liralık takım olsa da şanslar eşit'' dedi. 
     Baysal, Denizlispor'un geçen hafta Gaziantepspor karşısında iyi bir futbol ortaya koymasına karşın, beraberlik ile yetinmek zorunda kaldığını söyledi. 
     Galatasaray'ın Türkiye'nin en büyük kulüplerinden biri olduğunu belirten Baysal, şöyle konuştu 
     ''Güçlerini biliyoruz. Ancak biz de hedefleri olan bir takımız. UEFA'da, Türkiye Kupası'nda ve Süper Lig'de mücadele edeceğimiz için genç, çok koşan ve geniş bir kadro kurduk. Onlar 100 trilyon, biz ise 10 trilyon liralık bir takım olsak da şanslar eşit. Taraftarlarımızı tribünlere bekliyoruz. Çünkü zevkli bir maç olacak.'' Öte yandan, yeşil-siyahlılarda Bülent Üçüncü'nün hafif sakatlığının sürdüğü belirtilirken, bu oyuncunun dışında eksik oyuncu bulunmadığı kaydedildi. 
     





</TEXT>
</DOC>
