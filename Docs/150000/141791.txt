<DOC>
<DOCNO> 141791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun14.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan The Times'a konuştu... 
</HEADLINE>
<TEXT>

p    Siirt seçimi öncesinde bu kente yaptığı ziyaret sırasında İngiltere'de yayınlanan The Times gazetesine konuşan AK Parti Genel Başkanı Recep Tayyip Erdoğan'ın, 5 yıl önce hapis cezasına çarptırılmasına yol açan şiiri okuduğu kent olan Siirt'te siyasi hikayesine son noktayı koymaktan memnuniyet duyacağını söylediği bildirildi. 
     The Times yazarı Suna Erdem, Erdoğan'ın, hapse girdiği dönemde, İslami bir partinin mensubu olarak laik devleti ''kendisini siyasi hayattan silmeye çalışmakla suçladığını'' hatırlatarak, Siirt'teki seçimlerin en büyük anlamının da burada yattığını söylediğine dikkat çekti. 
     Times yazarı, ''Erdoğan, Siirt halkının bu konuya 'Bir kahraman gömüldüğü yerden yeniden yükseliyor' şeklinde baktığını düşünüyor ve gerçekten de hikayeye son noktanın burada konulması gerektiğine inanıyor'' dedi. 
     Erdoğan'ın doğal liderlik vasıflarının pek çok kişiyi kendisine bağlı hale getirdiğini belirten Times, ''Ama sadece sadık takipçileri değil, güçlü düşmanları da var. Bunların başında da siyasi İslam'dan muhafazakar demokrat kimliğe döndüğüne inanmayanlar geliyor'' ifadesini kullandı. 
     Erdoğan'ın ise politikasını yürütürken, toplumdaki ortak rahatsızlıkları dile getirdiği ve İslami referanslara asla başvurmadığı belirtilen yazıda, ''Bu olalı beri de yabancı devlet adamlarını adeta başbakanmış gibi ağırlıyor. İdeolojisini yaymaktan ziyade, bir şeylerin yapılması, başarılması üzerinde yoğunlaşıyor'' denildi. 
     Erdoğan'ı bugüne getiren gelişmeleri de geniş biçimde özetleyen Times yazarı, Erdoğan'ın kendisinin politikadaki ilerleyişini durdurmak için pek çok girişimde bulunulduğuna dair sözlerine dikkat çekti ve AK Parti liderinin, ''Sürekli bu girişimleri karşılamak durumunda kaldım. Kurucu olamayacağımı söylediler, parti başkanı olamayacağımı söylediler ve benzerleri yaşandı. Düşünüyorum da, benimle ilgili bir kitap yazılsa, ne çok başlığı olurdu'' sözlerine yer verdi. Yaza,r Partisinin başarısında Erdoğan'ın karizmasının önemli bir rol oynadığına dair yorumlara da dikkat çekti. 
     Erdoğan'ın doğup büyüdüğü Kasımpaşa'yı da tanıtan yazar, buranın, çeşitli etnik grupların, fakir insanların, aşırı inançlı kesimin ve hatta hayatını kirli işlerden kazanan bir kitlenin de aynı ortamda yaşadığı bir semt olduğuna işaret etti. Emine Erdoğan'ın bu bölgedeki bir mitinge ilişkin anısına da yer veren yazar, ''Miting meydanının boş olduğunu görmüşler. Emine Hanım, yanındakine nedenini sormuş. Bölgedeki bir parti yöneticisi olan bu kişi de 'Vallahi beklediler beklediler, siz gecikince de hırsızlığa çıktılar' diyerek, traji-komik bir durumu anlatıvermiş'' dedi. 
     Erdoğan'ın, kaptan olan babasının yasakları ve cezalarıyla büyüdüğünü, küfrettiği için babası tarafından 15-20 dakika boyunca tavana asıldığını belirten yazar, ''Ancak o gün bugündür, Erdoğan bir daha küfretmemiş. İyi bir futbolcu olan ve 'imam Beckenbauer' olarak anılan Erdoğan, siyasetteki başarısı için babasına müteşekkir'' ifadesini kullandı. 
     Washington'ın destek arayışlarını yanıtlarken de Erdoğan'ın futbol yaşamından esinlenip bu alanda bir benzetme yaptığına işaret eden Times, AK Parti liderinin ''Ya sahada olacağız, ya da tribünlerden seyredeceğiz'' dediğini bildirdi. 
     Siirt seçiminde seçmeninden destek isterken de ''Üç-sıfırlık galibiyet bekliyoruz'' dediğini hatırlatan Times, Emine Erdoğan'ın doğum yeri olan bu kentte Erdoğan'a ''enişte'' denildiğine işaret etti. 
     The Guardian gazetesi de Siirt seçimiyle ortaya çıkan yeni dönemi değerlendirdiği bir haber-analizde, ''Yeni nesil İslami politikacılar kendi ayaklarının üzerinde durmaya başladı'' yorumunda bulundu. 
     





</TEXT>
</DOC>
