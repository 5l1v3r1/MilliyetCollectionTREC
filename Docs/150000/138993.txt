<DOC>
<DOCNO> 138993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur04.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürücülere siyah buz uyarısı... 
</HEADLINE>
<TEXT>

     Kar yağışının ardından temizlenen yollar birer "siyah buz" tabakasına dönüşüyor. Yolların temizlendiği düşüncesiyle ihtiyatı elden bırakarak hız yapmaları olasılığına karşı sürücüleri uyaran uzmanlar, özellikle köprü ve rampaların çok tehlikeli olduğuna dikkat çekiyor. 
     İstanbul Teknik Üniversitesi Meteoroloji Mühendisliği Bölümü Öğretim Üyesi Prof. Mikdat Kadıoğlu, kış aylarının kabusu "siyah buz"a karşı yurttaşları uyardı. Kar yağışının sona ermesinin ardından asıl tehlikenin başladığına dikkat çeken Kadıoğlu, "Genellikle kar fırtınası biter bitmez de yolar asfaltın çıplak yüzüne kadar temizlenir. Bu temizlikten sonra yollar ıslakmış gibi görünür ama gerçekte yol siyah buz' olarak adlandırılan ince bir buz tabakası ile kaplanmıştır. Siyah buz, her zaman görülemeyen şeffaf ama çok kaygan bir buz tabakasıdır. Aman yollar temizlendi diye gaza basmayın. Özellikle köprü ve rampalar birer siyah buz tuzaklarıdır" dedi. 
     
     YOLLARI TUZLAMAK DA TEHLİKELİ 
     Buzlanma ile mücadelede kullanılan tuzun nispeten ucuz bir çözüm olduğunu da belirten Kadıoğlu, ancak yolları tuzlamanın bazı riskleri olduğuna işaret etti. Kadıoğlu, "Hava çok soğuk değilse tuz, buzu eritebilir. Fakat, kötü etkileri hemen belli olmayan tuzun zararları ancak 1970'lere doğru anlaşılabilmiştir. Tuzun yol açtığı paslanma nedeniyle köprüler ve yollar tahrip olmakta, yol kenarındaki bitki örtüsü de ölmektedir" dedi. 
     Kadıoğlu, tuzlamanın işlevsel yapılabilmesi konusunda şu bilgileri verdi 
     "Tuzun maliyeti ve doğurduğu çevre sorunları dolayısıyla mümkün olduğu kadar hesaplı ve doğru yerde kullanılması gerekir. Bu ise yolların hangi kısmının ne zaman, ne kadar donacağının belirlenmesine yönelik, termal haritalama gibi özel meteorolojik çalışma ve öngörüler ile mümkündür. Isıl haritalama ile yol-pist yüzeylerinin sıcaklık haritası elde edilerek donması şüpheli güzergahlar kolayca belirlenebilir ve öncelikle buralarda buzlanmayı önlemek amacıyla tuz kullanılır. Yol boyunca yerel hava şartlarının nasıl değiştiğini ve yolların hangi kısmının daha fazla donma potansiyeli olduğu ve bir veya iki saatlik güvenilir hava tahminleri buzlanma ile savaşta çok önemlidir. Eğer tuz veya diğer kimyasal maddeler donan yağmur veya kar yağışı ile birlikte aynı anda yollara dökülürse su, yol yüzeyinde donamayacak ve böylece daha az tuza ihtiyaç olacaktır. Öte yandan kar yağışının ne zaman sona ereceğini bilmek de karayolları ekiplerinin iş planlaması ve kaynaklarını kullanmaları açısından büyük yararlar sağlayacaktır. Hava tahminlerini iyileştirmek ve otomatik sistemler kullanarak yolların hava durumunu yakından takip etmek suretiyle tuz kullanımının minimuma indirilmesi amaçlanmalıdır." Buzu eriten başka kimyasal maddeler de bulunuyor, ancak maliyeti tuzdan daha yüksek bu maddeler çeşitli çevre sorunlarına yol açıyor. Dünyadaki bir çok hava alanı ve bazı karayolları sıvı etilen glikol kullanıyor, ancak bu balıkları ve su altı yaşamı etkileyen pahalı bir madde olarak biliniyor. Son yıllarda, çevreye zarar vermediğinden ve tuzdan daha az korozyona neden olduğu için kalsiyum magnezyum asetat KMA duyarlı çevrelerde kullanılmaya başlandı. Tuzdan daha pahalı olduğu için KMA bazı ülkelerde sadece yeni köprülerde ve duyarlı çevrelerde kullanılıyor. 
     





</TEXT>
</DOC>
