<DOC>
<DOCNO> 107245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo12.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakaryaspor, Federasyon ile görüşecek... 
</HEADLINE>
<TEXT>

     Trafik kazasında futbolcu, menajer, masör, malzemeci ve şoförünü yitiren Sakaryaspor Kulübü, Futbol Federasyonu'ndan yardım talebinde bulunacak. 
     Kulüp Başkanı Aziz Duran, 5 kişinin yaşamını yitirmesiyle sonuçlanan kazanın ardından, spordan sorumlu Devlet Bakanı Erdoğan Toprak ve Futbol Federasyonu Başkanı Haluk Ulusoy'un destek sözü üzerine lige devam etme kararı aldıklarını söyledi. 
     Bu kararı hayata geçirecek çalışmaların sürdüğünü ifade eden Duran, şöyle konuştu 
     ''Sakaryaspor'un yeşil sahaya dönmesini hızlandırmayı amaçlıyoruz. Bunun için, Futbol Federasyonu Başkanı Haluk Ulusoy'la yarın İstanbul Beylerbeyi tesislerinde biraraya geleceğiz. İsteklerimizi dosya halinde sunacağız. Bu dosyada, 4 trilyon liralık maddi destek talebi, 15 futbolcu ihtiyacı ve Rüstemler Tesisleri'nin Sakaryaspor'a verilmesi bulunmaktadır. Bunları kısa sürede gerçekleştirmek gerekmektedir.'' Aziz Duran, Teknik Direktör Hüseyin Hamamcı ile futbolculardan Hasan, Murat Yavaşgül ve Mahmut Taşdemir'in halen Ada Tıp Merkezi'nde tedavi gördüğünü, diğerlerinin ise taburcu olduğunu sözlerine ekledi. 
     





</TEXT>
</DOC>
