<DOC>
<DOCNO> 111384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/guncel/gun03.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Levhaya çarpan yandı 
</HEADLINE>
<TEXT>

Karayollarında korkuluk, aydınlatma direği, levha, trafo ya da gişelere çarparak zarar verenler, bunların bedelini ödemek zorunda 
     GÜRKAN AKGÜNEŞ İstanbul 

     Sürücülerin trafiğe çıkmadan önce iki kez düşünmeleri gerekiyor. Çünkü karayollarında korkuluk, aydınlatma direği, trafo, levha ya da gişelere çarparak zarar verenler, bunların bedelini ödemek zorunda. 
     Ancak bu bedeller öyle "Olsun öderiz" denecek cinsten değil. Küçük levhalar 250, korkulukların parçası 500, aydınlatma direkleri 450 milyon lira. Karayolunun üzerinden geçen ya da yolun kenarına konulan büyük levhalar ise 6 - 7 milyar lirayı buluyor. Bir de acil telefonlar ve gişeler var. Acil telefona zarar verenler 25 milyar lirayı, gişeye çarpanlar ise 85 milyar lirayı gözden çıkarmalı. 
     
     ÖDEMEZSE MAHKEMEYE 
     Karayolları 17. Bölge Müdürü Asım Öztürk, birçok sürücünün böyle bir durumda hasarı karşılamak zorunda kalacağını bilmediğini belirterek, şunları söylüyor 
     "İtiraz ediyorlar, ancak yönetmelik çok açık. Trafik güvenliğini sağlamaya yönelik uluslararası standartlarda malzemeler kullanılıyor. Bunların çoğu ithal olduğu için, maliyeti oldukça fazla. Biz zararı tespit edip miktarı araç sahibine bildiriyoruz. Ödemezse mahkemeye verip tahsil etme yetkimiz var. 2001’den bu ağustosa kadar bin 700 araç karayollarındaki bu tür şeylere çarptı. Bunların verdiği zarar 1 trilyon 400 milyar olarak belirlendi. 500 milyar lirası tahsil edildi, 900 milyar liralık bölümünün tahsili devam ediyor. Aralarında mahkemeye intikal ettirilenler de var." 
     
Aracını bıraksa nafile...      Karayolları 17. Bölge Müdürü Asım Öztürk, geçen yıl meydana gelen 1100 kazada, araç sahiplerine kesilen hasar oranının 735 milyar lira olduğuna dikkat çekiyor. Öztürk, "Eğer bir gişeye zarar verdiyseniz arabanızı da bıraksanız nafile. Çünkü bir gişenin bedeli 50 - 85 milyar arasında. Sürücülerin verdiği maddi zararlar karayollarına büyük yük getiriyor" diyor ve ekliyor "Acil telefon şebekesi veya başüstü levhaları zarar görüyorsa sürücü, aracın değerinden daha yüksek bir değeri ödemekle karşı karşıya kalabilir," 
     
     Ne, ne kadar 
     Kaza anında trafik güvenliğin sağlayan araçlara zarar verildiğinde sürücünün ödeyeceği miktarlar 
     Gişe 50-85 milyar 
     Acil telefon şebekesi 25 milyar. 
     Başüstü levhaları 6-7 milyar. 
     Ön gösterici levha 3-6 milyar 
     Refüj 500 milyon 
     Aydınlatma direği 400 milyon 
     Parmak levha 250 milyon 
     Tel çit 100 milyon 
     



 GÜNCEL 




















</TEXT>
</DOC>
