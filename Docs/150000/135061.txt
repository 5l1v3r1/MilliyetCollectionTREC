<DOC>
<DOCNO> 135061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo16.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanık Her zamankinden daha güçlü Samsunspor göreceğiz... 
</HEADLINE>
<TEXT>

     Samsunspor, Bursaspor maçının hazırlıklarını sürdürürken, Kulüp Başkanı İsmail Uyanık, ''Ligde her zamankinden daha güçlü Samsunspor göreceğiz'' dedi. 
     Nuri Asan Tesisleri'nde Teknik Direktör Sakıp Özberk gözetiminde çalışmalarını sürdüren Karadeniz ekibi, bugün teknik ağırlıklı bir çalışma yaptı. Oyuncularına ikili mücadele ve şut çalışması yaptıran Özberk, çeşitli taktikler denedi. 
     Çalışmalara ülkesine giden Zoran, sakat Coşkun ve grip olan Sauza katılmadı. 
     Takımın çalışmalarını izleyen Kulüp Başkanı İsmail Uyanık, basın mensuplarına yaptığı açıklamada, şu anki gidişten memnun olduğunu belirterek, futbolcuların istekli oluşunun kendisini sevindirdiğini söyledi. 
     ''Futbolcuları çok istekli gördüm'' diyen Uyanık, ''Ben de bundan sonra takıma daha fazla zaman ayırıp, çalışmaları yakından izleyeceğim. İkinci yarıda ligde her zamankinden daha güçlü Samsunspor göreceğiz. Kimsenin endişesi olmasın, her şey yolunda gidiyor'' diye konuştu. 
     Teknik Direktör Özberk de takımın performansından memnun olduğunu ve yavaş yavaş istedikleri sonucu elde etmeye başladıklarını söyledi. 
     





</TEXT>
</DOC>
