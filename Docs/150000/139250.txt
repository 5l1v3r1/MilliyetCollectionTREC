<DOC>
<DOCNO> 139250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur10.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Arınç ''Tezkere üzerinde inceleme yapıyorum'' 
</HEADLINE>
<TEXT>

     TBMM Başkanı Bülent Arınç, Meclis'e dün sunulan tezkere üzerinde inceleme yaptığını, bu inceleme bittiğinde gündeme alınıp görüşülmesinin mümkün olacağını söyledi. 
     Arınç, gazetecilerin konuya ilişkin sorularını yanıtlarken, ''Bildiğiniz gibi bu tezkere dün akşam TBMM'ye sunuldu. Tezkere üzerinde inceleme yapıyorum, dolayısıyla bu incelemeler bittiğinde gündeme alınıp görüşülmesi mümkün olacaktır'' dedi. 
     Arınç, ''Bugün incelemeler bitirilebilir mi '' sorusunu yanıtlarken de, ''Sizlerden fırsat bulabilirsem incelemelerimi tamamlayacağım. Ama biraz sonra da Türk-Amerikan Derneği'nin bir heyetini kabul edeceğim. Bu aralarda da tabii üzerinde ciddi inceleme yapmam gerekli. Biliyorsunuz ben titiz bir insanım. Böyle her gelen şeyi havale edip ne olursa olsun diyemem. Bir okuyacağım, inceleyeceğim ondan sonra da Meclisimiz örnek bir görüşme yapacak. Çok hayırlı bir karara varacak'' diye konuştu. 
     Arınç, inceleme sonunda tezkereyi, Anayasa'nın 92. maddesinde aranan meşruiyet koşulunu taşımadığı gerekçesiyle iade etmesinin sözkonusu olup olmadığına ilişkin bir soru üzerine de, ''Öyle şey olur mu '' karşılığını verdi. 
     





</TEXT>
</DOC>
