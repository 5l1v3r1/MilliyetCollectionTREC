<DOC>
<DOCNO> 113118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sontur05.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağcılar Başsavcılığı, İsviçre'den "Jet Fadıl"ın iadesini istedi 
</HEADLINE>
<TEXT>

     Bağcılar Başsavcılığı, "dolandırıcılık"' suçundan gıyabi tutuklu olarak, İnterpol tarafından kırmızı bültenle uluslararası düzeyde aranırken, Siirt'ten bağımsız milletvekili adayı olan Jet-Pa Holding Yönetim Kurulu Başkanı Mehmet Fadıl Akgündüz'ün, İsviçre'den iadesini istedi. 
     Başsavcılık, kar ortağı yapılacakları gerekçesiyle 1998 ile 2000 yılları arasında kendilerinden 5 milyon 867 bin mark toplanmasına rağmen ne kar payı, ne de yatırdıkları paraları alabildiklerini öne süren Almanya'daki 106 gurbetçinin, Jet-Pa Holding Yönetim Kurulu Başkanı Mehmet Fadıl Akgündüz hakkında geçen Nisan ayında yaptığı suç duyurusu üzerine başlattığı soruşturmayı sürdürüyor. 
     Soruşturma kapsamında Akgündüz hakkında gıyabi tutuklama kararı çıkaran ve uluslararası düzeyde İnterpol'ce kırmızı bültenle aranmasını sağlayan savcılık, Akgündüz'ün son adresinin İsviçre olduğunu tespit etti. 
     Savcılık, Akgündüz'ün, bu ülkeden Türkiye'ye iadesi amacıyla hazırladığı bir yazıyı Adalet Bakanlığı'na gönderdi. 
     Savcılık yetkilileri, 106 kişinin suç duyurusuyla başlayan soruşturmada, toplu ve bireysel şikayet dilekçeleri almaya devam ettiklerini ve bu sayının 200'ü bulduğunu kaydetti. 
     Hakkındaki gıyabi tutuklama kararı nedeniyle Türkiye'ye gelmemesine rağmen, Siirt'ten bağımsız milletvekili adayı olan Fadıl Akgündüz, seçim kampanyasını avukatı Veysi Yaşar aracılığıyla yürütüyor 
     





</TEXT>
</DOC>
