<DOC>
<DOCNO> 142057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo17.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe çalıştırıcısı Futbolcular 4 gün para, 2 gün maç konuşuyor 
</HEADLINE>
<TEXT>

     Göztepe Teknik Direktörü Mustafa Fedai, ekonomik koşulların futbolcuların performanslarını olumsuz yönde etkilediğini belirterek, ''Futbolcular 4 gün para, 2 gün maç konuşuyorlar'' dedi. 
     Mustafa Fedai, düzenlediği basın toplantısında, Bursaspor ile oynayacakları maçın büyük önem taşıdığını vurguladı. Kaybetmeye tahammülleri bulunmadığını kaydeden Fedai, ''23 haftalık süreçte bana göre en önemli karşılaşma bu hafta oynayacağımız Bursaspor maçıdır. Final niteliğinde bir maç olacak'' diye konuştu. 
     Bir basın mensubunun sorusu üzerine, kulübün ekonomik koşullarının takımı olumsuz yönde etkilediğini belirten Fedai, sözlerini şöyle sürdürdü 
     ''Kulübün içinde bulunduğu durum, bizi iyi yönde etkilemiyor. Futbolcular 4 gün para, 2 gün maç konuşuyorlar. Bu bir takım için handikaptır. Ben futbol takımımızın sadece oynayacakları maçı konuşmalarını isterim. Ancak olmuyor. Antrenmanlarda moralsiz olduklarını gözlemliyorum. Ancak boykot gibi bir karar alacaklarını tahmin etmiyorum.'' Bursaspor karşısında kaleci Bülent ve Mehmet'in kart cezalısı olması nedeniyle forma giyemeyeceklerini belirten Fedai, İlhan'ın da sakatlığının sürdüğünü kaydederek, ''Eksik futbolcularımızın yerini arkadaşları dolduruyor. Geçen hafta da 3 eksikle sahaya çıkmıştık. Bu da tüm takımın iyi bir kondisyona sahip olduğunun ve bir takım oluşturduğumuzun göstergesidir'' dedi. 
     





</TEXT>
</DOC>
