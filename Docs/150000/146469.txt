<DOC>
<DOCNO> 146469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/spor/spo04.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kökleri kuruyacak 
</HEADLINE>
<TEXT>

Trabzonspor Başkanı Özkan Sümer, Galatasaray maçından sonra kendisine saldıran taraftarlara ateş püskürdü "Haydut olduklarını kabul ediyorlar. Davranışları bunu gösteriyor" yorumunu yaptı 
     Hiç alınmasınlar’ 
     GALATASARAY ile yapılan jübile maçından sonra Ali Sami Yen Stadı’ndan çıkarken Trabzonsporlu taraftarların saldırısına uğrayan Başkan Özkan Sümer çarpıcı açıklamalar yaptı. Sümer, "Trabzon’da karşımıza çıkan azgın grubun diğer bir uzantısı ile İstanbul’da da karşılaştık. Alınmasınlar çünkü haydut olduklarını kendileri de inkar etmiyor. Bunların kökünü kurutacağız" dedi. 
     
     Kararlılığım arttı’ 
     SÜMER, yöneticilerden Ekrem İmamoğlu’nun jeepinin hasar gördüğünü de dile getirdi. Trabzonspor Başkanı şunları söyledi "Üzülmedim, kararlılığım arttı. Onlar her ne kadar Bize haydut diyemezsin’ diye diretip arabaya saldırsalar da, içeride Haydutlar burada, Özkan Sümer nerede ’ diye bağırdılar. Kendileri de bu unvanı kabul etmekte ve ona göre davranmaktalar." 
     
     Dernekten uyarı 
     TRABZONSPOR Taraftarlar Derneği Başkanı Selim Doğan ise, Sümer’in kendileriyle oturup konuşma zahmetinde bile bulunmadığını iddia etti. Doğan, "Haydutlar dediği grup biz değiliz. Fakat kastedilen grup da, Trabzonspor’a her zaman sahip çıkmış bir ekip. Haydut dedikten sonra telleri kaldıramazsınız. Çünkü insanlar o zaman haydutluk yapıp, sahaya girer ve adam öldürür" dedi. 
     
     Kadro endişesi 
     KOCAELİSPOR maçı öncesinde Trabzonspor’da sakat ve cezalı futbolcular teknik kadroyu kara kara düşündürüyor. Sakatlığı süren Lee Yong’un kritik maça yetiştirilmesi için yoğun çaba sarfediliyor. Lee dışında, Marco Aurelio’nun cezalı olması, Fatih’in de milli takımda sakatlık geçirmesi teknik kadroyu düşündürüyor. Antrenman eksiği olan Fatih’in durumu hafta içinde netlik kazanacak. 
     
     Aybaba kızgın 
Galatasaray maçındaki futbolu beğenmeyen Trabzonspor Teknik Direktörü, "İki pas bile yapamadığımız anlar yaşadık" dedi 
     Hayal kırıklığı 
     İSMAİL Gökçek’in jübile maçında Galatasaray’a 3 - 1 yenilen Trabzonspor’da moraller bozuldu. Teknik Direktör Samet Aybaba, kötü bir performans sergilediklerini dile getirip, "Futbol adına ortaya çok iyi şeyler koyduğumuzu söyleyemeyiz. İki pas yapmayı bile başaramadığımız anlar oldu. Görev verdiğim arkadaşlar beklediklerimi sahaya yansıtamadılar" diye konuştu. 
     
     Sınıfta kaldılar 
     FORMA şansı verdiği isimlerin beklenen performanstan uzak olduğunu açıklayan Aybaba, "Gençler sınıfta kaldı" dedi. Trabzonspor Teknik Direktörü, "Onların daha iyi olmasını beklerdim. Ama istediklerimi yapamadılar. Oysa ki, her maçta oynayabilecek duruma gelmeliler" dedi. Öte yandan dünü izin yaparak geçiren Bordo - Mavili takımda Körfez hazırlıkları bugün başlayacak. 
     
     Trabzon’dan taarruz 
     TEKNİK Direktör Samet Aybaba’nın verdiği rapor doğrultusunda transfer çalışmalarına başlayan Trabzonspor, Bursasporlu Okan Yılmaz ile Denizlisporlu Ali Tandoğan için kolları sıvadı. İki futbolcu da, Bordo - Mavili kulüpten teklif aldıklarını doğruladı. Yabancı transferinde ise Agustine ve Bangoura konusundaki çalışmaların sürdürüldüğü bildirildi. 
     


SPOR 





























</TEXT>
</DOC>
