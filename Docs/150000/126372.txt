<DOC>
<DOCNO> 126372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/soneko12.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
7.8'lik büyümede "ihracat" belirleyici oldu... 
</HEADLINE>
<TEXT>

     Ekonomide bu yılın üçüncü üç aylık döneminde yaşanan yüzde 7.8'lik büyümede ''ihracat'' belirleyici olurken, büyümenin 5.6 puanının buradan geldiği ifade ediliyor. 
     Ayrıca Devlet Planlama Teşkilatı DPT bürokratları, yılın üçüncü üç aylık döneminde yakalanan büyüme hızında, en belirgin etkenlerden birinin ''kamu yatırımlarındaki hızlı artış'' olduğunu vurguladılar. 
     Uzmanlara göre, bu yılın ilk çeyreğinde büyümeye katkısı -0.7, ikinci çeyrekte 0.2 puan olan kamu yatırımlarından, büyümeye 3. çeyrekte 1.5 puan katkı geldi. 
     Toplam özel nihai tüketimin büyümeye katkısı da 2.6 puan olarak gerçekleşti. 
     Üçüncü çeyrek büyümesinde ihracat da çok belirleyici olurken, büyümenin 5.6'sı buradan geldi. 
     
     STOK KATKISI AZALDI 
     İkinci çeyreğe nazaran stok değişiminin katkısı azalırken, iç ve dış talebinin bir kısmının mevcut stoklardan karşılandığı belirtiliyor. 
     Bu arada ithalatın büyümeye katkısı ise bu dönemde -5.1 olarak belirlendi. 
     
     ÜRETİMDEKİ CANLILIK TALEBE DÖNÜŞÜYOR 
     Bürokratlar büyümeyi, Mart ayında başlayan üretim artışına işaret ederek, ''piyasalardaki canlılığın talebe dönüşmeye başladığı'' şeklinde yorumluyor. 
     Hala özel tüketimin 2001 seviyelerinde ve 2000 yılının altında olduğunu kaydeden uzmanlar, talepte bir canlanma olduğunu, ancak hala yüksek seviyelerde bulunmadığını dile getiriyor. 
     Son çeyrekte ise yüzde 7.5 dolayında bir GSMH artışı beklenirken, yılın tamamında büyümenin yüzde 6.5-7 olacağı tahmin ediliyor. 
     
     2003 BÜYÜMESİ 
     Bu arada tüketimde canlanmanın 2003 yılında artacağı, dolayısıyla harcama yönünden, özel tüketim ve özel yatırım ağırlıklı bir büyüme öngörülürken, ihracatın olumlu katkısının devam edeceği varsayılıyor. 
     Üretim yönüyle ise bir görüşe göre hem kapasite kullanım oranlarının yükselmesi hem de yapılacak yatırımlarla artacak kapasite ile enflasyon üzerinde bir baskı olmadan, büyümenin sağlanabileceği belirtiliyor. 
     Bu görüşe göre, özel yatırımların hala negatif olması ve kapasite kullanım oranlarının hala yükselebilecek olması 2003 büyümesi için umut yaratıyor. 
     Başka bir görüşe göre ise kapasite kullanım oranlarında sınıra gelindi ve sadece otomotivde atıl kapasite bulunuyor. Bu görüşe göre, bu nedenle enflasyon üzerinde baskı yaratmadan 2003 büyümesinin yakalanması zor görünüyor. 
     





</TEXT>
</DOC>
