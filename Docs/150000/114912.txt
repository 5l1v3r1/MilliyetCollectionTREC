<DOC>
<DOCNO> 114912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur08.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullarda kredi sistemi yeniden gündemde 
</HEADLINE>
<TEXT>

     Milli Eğitim Bakanı Necdet Tekin'in talimatıyla öğretim üyelerine hazırlattırılan raporda, geçmiş yıllarda uygulamasına son verilen "Ders Geçme ve Kredi Sistemi"nin tekrar gündeme getirilmesi önerildi. 
     Tekin, milli eğitimin güncel sorunları ve çözüm önerilerinin tespiti amacıyla Maltepe Üniversitesi Eğitim Fakültesi Dekanı Prof. Dr. İsa Eşme ile Başkent Üniversitesi Fen-Edebiyat Fakültesi Dekanı Prof. Dr. Timur Karaçay'a rapor hazırlattı. 
     Raporda, "milli eğitime kaynak yaratma, ortaöğretimde yönlendirme, eğitimde fırsat eşitliğinin geçerli kılınması, yükseköğretimde yeniden yapılanma, meslek yüksekokullarına öğretim elemanı yetiştirme, hizmetiçi eğitim ve öğretmen yetiştirme" konuları ele alınıyor. 
     Milli Eğitim sistemindeki en büyük sorunun, lise öğrencilerinin yönlendirilememesi konusunda yaşandığı belirtilen raporda, bunun, üniversite önlerinde yığılmalara yol açtığı kaydedildi. 
     Raporda, durumun derin toplumsal ve ekonomik sorunlar yaratacağına dikkat çekilerek, sistemin mutlaka değiştirilmesi ve ortaöğretim öğrencilerinin ilgi ve yeteneklerine göre iş ve mesleğe yönlendirilmesi gerektiği kaydedildi. 
     Nevzat Ayaz'ın Milli Eğitim Bakanlığı döneminde başlatılan ve bazı aksaklıklar nedeniyle uygulamadan kaldırılan "Ders Geçme ve Kredi Sistemi"nin yeniden gündeme getirilmesi önerilen raporda, şu görüşlere yer verildi 
     
     "OKULLAR ÇOK AMAÇLI OLMALI" 
     "Ortaöğretimin mesleki ve teknik eğitim ağırlıklı yeniden yapılandırılması gerekir. Bunun yanında özellikle tek okulu olan yerlerden başlayarak, ortaöğretim okullarını çok amaçlı hale getirmeliyiz. Her öğrenciden matematik, müzik, resim, sosyal bilim v.b beceri beklemek yanlıştır. Gençleri kendi ilgi ve yetenekleri doğrultusunda eğitmeliyiz. Bunun için bir zamanlar büyük emeklerle ortaya konulan 'Ders Geçme ve Kredi Sistemi' yeniden düşünülmeli, bazı okullar çok amaçlı kılınmalıdır." 
     
     "ÜNİVERSİTELER, MERKEZİ VE STATÜKOCU" 
     YÖK'ün işleyişine ilişkin eleştirilerin yer aldığı raporda, yükseköğretimde yeniden yapılanmaya gidilmesi gerektiği kaydedildi. 
     Üniversitelerde yapılan reform uygulamalarında, full time, norm kadro, döner sermaye gibi hassas konularda asla başarı sağlanamadığı kaydedilerek, bu işlerin düzene girebilmesinin ancak üniversiteleri dinamizme zorlayacak bütçe uygulamalarıyla mümkün olabileceği belirtildi. 
     Raporda, üniversitelerin bugünkü yapısının "merkezi ve statükocu" olduğu ifade edilerek şunlar kaydedildi 
     "Dinamizmi yitiren KİT mantığı ile yönetilen bu kurumlar, içindeki bilim adamlarının büyük isteklerine rağmen yeni atılımları ve ileri gidişleri gerçekleştirememektedir. Üniversiteler, kendilerini bilim ortamının gerektirdiği dinamizmden uzaklaştıran statükocu yapıdan kurtarılmalıdır. Bu bağlamda döner sermaye ve tam gün çalışma ilkeleri, yükseköğretime getirdiği katkılar değerlendirmeye alınarak yeniden gözden geçirilmelidir." 
     





</TEXT>
</DOC>
