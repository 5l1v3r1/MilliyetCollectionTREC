<DOC>
<DOCNO> 107254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo21.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da hedef 3 puan... 
</HEADLINE>
<TEXT>

     Kocaelispor, yarın Galatasaray ile deplasmanda yapacağı maçın hazırlıklarını sürdürüyor. 
     Kocaelispor Futbol Şubesi Sorumlusu Can Ulusoy, ligde henüz puan alamadıklarını ifade ederek, bunun takımı ve futbolcuları olumsuz etkilediğini söyledi. Galatasaray'ın gücünü bildiklerini ancak kendilerinin de çok iyi hazırlandıklarını belirten Ulusoy, ''Galatasaray'dan puan alacağız'' dedi. 
     Galatasaray'dan alınacak puan ya da puanların, UEFA Kupası maçı için de büyük moral olacağını dile getiren Ulusoy, bu yüzden Galatasaray maçının öneminin arttığını vurguladı. 
     Bu sabah, KEV Sefa Sirmen Tesisleri'nde, basına kapalı olarak gerçekleşen antrenmanda Galatasaray maçının taktik çalışmasını yapan Körfez ekibi, akşam saatlerinde İstanbul'da kampa girecek. 
     Takımda sakatlığı süren futbolculardan Paço ve Lazarov'un bu maçta oynayıp oynamayacağı daha sonra belli olacak, diğer sakat futbolcu Capone'nun durumunun ise belirsiz olduğu öğrenildi. 
     





</TEXT>
</DOC>
