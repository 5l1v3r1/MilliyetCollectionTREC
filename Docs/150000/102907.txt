<DOC>
<DOCNO> 102907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sondun21.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bronz Çağı'nda beyin ameliyatı. 
</HEADLINE>
<TEXT>

     İngiltere'deki Thames Nehri'nden çıkarılan, Bronz Çağı'nda yaşayan birine ait kafatasında beyin ameliyatı izleri bulundu. 
     Arkeologlar, Ekim'de bulunan yaklaşık 4 bin yıllık kafatasında 4.5 santimetreye 3 santimetre boyutunda delik bulunduğunu, bunun da adamın beyin ameliyatı geçirdiğini gösterdiğini belirtti. 
     Milattan önce 1750 yılı civarında yaşayan yetişkin bir adama ait olan kafatasındaki deliğin kendiliğinden kapanmasının, hastanın narkozsuz yapılan ameliyattan sonra yaşadığını gösterdiği kaydedildi. 
     İnsan iskeleti kalıntıları uzmanı Simon Mays, kafatasında delik açarak yapılan uygulamanın bilinen en eski ameliyat şekli olduğunu söyledi. 
     Deliğin muhtemelen çakmaktaşından yapılan bir kazı aletiyle büyük bir dikkatle açıldığı belirtildi. Bu yöntem, uzun süre, baştaki basıncı alarak migren ağrılarını gidermede kullanılıyordu. Başta delik açmanın sara ve akıl hastalıklarına yol açan kötü ruhları serbest bırakacağına da inanılıyordu. 
     





</TEXT>
</DOC>
