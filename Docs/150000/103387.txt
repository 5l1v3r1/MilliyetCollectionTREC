<DOC>
<DOCNO> 103387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo04.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan Dünya arenasına çıkıyor... 
</HEADLINE>
<TEXT>

     İspanya'da başkenti Madrid'de 20-21 Eylül tarihlerinde düzenlenecek olan 9. Atletizm Dünya Kupası'nda Avrupa kıtasını temsil edecek atletler arasında yer alan milli atlet Süreyya Ayhan, bu organizasyonda çok sayıda ünlü atletle yarışma şansı yakalayacak. 
     Süreyya Ayhan, Almanya'nın Münih kentinde yapılan 18. Avrupa Atletizm Şampiyonası'nda bayanlar 1500 metrede Avrupa Şampiyonu olarak bu hakkı elde etmişti. 
     Avrupa Atletizm Birliği EAA tarafından yapılan açıklamada, Uluslararası Atletizm Federasyonu IAAF tarafından gerçekleştirilecek olan 9. Dünya Kupası'nda, Avrupa Atletizm Birliği'ni temsil edecek ''Team Europe'' için 1500 metrede Süreyya Ayhan'ın seçildiği açıklanmıştı. 
     Süreyya Ayhan'a, Münih'teki yarışta geçilen Romen atlet Gabriela Szabo'nun ise Avrupa'yı 3 bin metrede temsil edeceği açıklandı. 
     EAA açıklamasında, İspanya takımının ev sahibi ülke olarak yarışlara ülke olarak katılma hakkına sahip olduğu hatırlatıldı. Avrupa takımına, İspanyol atletlerin birinci geldiği dallarda ikinci en iyi dereceyi kazanan ülke sporcularının seçildiği belirtildi. 
     





</TEXT>
</DOC>
