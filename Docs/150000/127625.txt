<DOC>
<DOCNO> 127625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sonspo12.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhammed Sarr, Galatasaray'ın doktorunu suçladı... 
</HEADLINE>
<TEXT>

     Galatasaray'ın AC Milan'dan kiralayıp iyi verim alamadığı için geri gönderdiği Muhammed Adama Sarr, Galatasaray takımının doktorunu suçladı. 
     Tutto Sport Gazetesi'nde yer alan demecinde Sarr, ''En büyük sorun beni iyi iyileştirememeleri. Ağrılarım vardı ve kendimi hazır hissetmiyordum. Galatasaray'ın doktoru ise benim iyileştiğimi ve oynamak istemediğimi iddia ediyordu'' dedi. Senegalli Sarr, kendisi gibi 18 yaşında olan ve milyonlar kazanmayan bir futbolcunun oynamama isteğinde olmasına kimsenin inanmayacağını söyledi. 
     Teknik direktörü Fatih Terim'in kulüp doktoruna inanması sonucunda Galatasaray'dan ayrılma kararı aldığını savunan Sarr, ''Terim de benim kötü davrandığıma inanınca, Galatasaray'dan ayrılıp İtalya'ya dönmeye karar verdim. Sonunda herkese kızgındım. Üzgünüm, ne olursa olsun güzel bir tecrübe oldu. Galatasaray bana Avrupa Şampiyonlar Ligi'nde oynama şansını sundu. Daha sonra Elazığspor maçında gelen sakatlık herşeyi berbat etti'' diye konuştu. 
     Şu anda tatil için Senegal'de bulunan genç futbolcu, iyileştiğini söyleyip, AC Milan'da kadro dışı kalmaktansa Piacenza veya Perugia gibi takımlara gitmeyi tercih ettiğini kaydetti. 
     





</TEXT>
</DOC>
