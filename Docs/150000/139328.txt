<DOC>
<DOCNO> 139328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/siyaset/siy99.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Denktaş Benim danışmanım iyi      Kıbrıs konusundaki farklı görüşleri nedeniyle birbirlerine sert eleştiriler yönelten KKTC Cumhurbaşkanı Rauf Denktaş ile AKP Genel Başkanı Recep Tayyip Erdoğan arasında bu kez "Mümtaz Soysal gerginliği" yaşandı. Denktaş, danışmanı Mümtaz Soysal için "Avrupa Birliği karşıtı birinin Kıbrıs müzakerelerinde olmaması gerekirdi" diyen Tayyip Erdoğan’a bir mektup yazarak, Soysal’ın değerli bir müzakereci olduğunu anlattı. Denktaş’ın gönderdiği mektuba şaşıran AKP lideri Erdoğan ise şunları söyledi "Denktaş’la farklılıklarımız var. Kıbrıs sorunu, Türkiye’nin Avrupa Birliği sürecinde engel oluşturuyor" n ABDULLAH KARAKUŞ Ankara 
     
Ecevit Asıl tehlike içimizden      DSP Genel Başkanı Bülent Ecevit, "Kıbrıs Türkü’nün davasına AKP lideri Tayyip Erdoğan başta olmak üzere bazı politikacıların olumsuz tavrı var. Asıl tehlike dışımızdan değil, içimizden geliyor. Elbirliğiyle durumu düzeltmeye mecburuz" dedi. KKTC’den gelen Güzelyurt heyetini kabul eden Ecevit, Annan planının kabul edilmesi halinde "her şeyin alt üst olacağını" savundu. Hükümetin kararsızlık içinde olduğunu ifade eden Ecevit, henüz milletvekili, başbakan olmamasına rağmen devlet yöneticilerinden daha etkiliymiş gibi görünen Erdoğan’ın tavrını kaygıyla karşıladıklarını söyledi. n ANKARA Milliyet 
     
Bulunç Bu plan Türk varlığını sona erdirir      Kuzey Kıbrıs Türk Cumhuriyeti Ankara Büyükelçisi Ahmet Zeki Bulunç, Annan planının, gerçekte Türk ulusal çıkarlarına ciddi olumsuzluklar getireceğini, Kıbrıs’ta Türk varlığına son vereceğini söyledi. Erzurum’daki gezisine devam eden Bulunç, düzenlediği basın toplantısında Türk halkının Annan planı konusunda doğru bilgilendirmediğini savundu. "Ulusal Kıbrıs davamızda bizi belirsiz çıkmazlara sürükleyen İngiltere’nin öncülüğünü yaptığı bu planla nereye götürülmek istendiğimizi görüyoruz" diyen Bulunç, buna izin vermeyeceklerini, KKTC’nin, Türkiye’nin garantörlüğü altında olacağını ifade etti. n ERZURUM DHA 


 SİYASET 


















</TEXT>
</DOC>
