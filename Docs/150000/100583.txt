<DOC>
<DOCNO> 100583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo30.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'dan Fenerbahçe'ye saha jesti... 
</HEADLINE>
<TEXT>

     Trabzonspor, 2002-2003 sezonunun ilk maçında karşılaşacağı Fenerbahçe'ye, Mehmet Ali Yılmaz Tesisleri'nde çalışma izni vererek jest yaptı. 
     9 Ağustos Cuma günü yapılacak karşılaşma için Maçka ilçesindeki Büyük Sümela Oteli'nde kampa giren Fenerbahçe'de, Teknik Direktör Werner Lorant, yaklaşık 10 gün önce selden etkilenen stadın zeminini beğenmedi. Bunun üzerine harekete geçen sarı-lacivertliler Trabzonspor Yönetim Kurulu'ndan izin alarak, Mehmet Ali Yılmaz Tesisleri'nde basına kapalı 1,5 saatlik bir antrenman gerçekleştirdiler. 
     Bu akşam 18.00'de yapacağı antrenmanla Fenerbahçe maçının hazırlıklarını sürdürecek olan Trabzonspor'un idmanını izlemek için Trabzonspor Mehmet Ali Yılmaz Tesisleri'ne gelen bordo-mavili taraftarlar, Fenerbahçe'nin antrenman yaptığını görünce şaşırdılar. 
     Fenerbahçe, yaklaşık 100 kişilik bordo-mavili taraftarın olumsuz tezahüratı altında idmanı tamamladı. 
     Öte yandan, Fenerbahçe'nin antrenmanı sırasında geniş güvenlik önlemlerinin alındığı gözlendi. 
     Fenerbahçe yarın Mehmet Ali Yılmaz Tesisleri'nde yapacağı çift antrenmanla Trabzonspor maçının hazırlıklarını tamamlayacak. 
     





</TEXT>
</DOC>
