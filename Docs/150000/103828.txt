<DOC>
<DOCNO> 103828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/spor/spo20.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Genç Bayanlar İtalya’yı devirdi      GENÇ Bayan Voleybol Milli Takımı, Avrupa Şampiyonası Finalleri’nde klasman grubundaki ilk maçında İtalya’yı 3 - 2 yendi. Zagreb’te süren şampiyonada dün Ay - Yıldızlı takımımız, İtalya önünde galibiyete 11 - 25, 19 - 25, 25 - 18, 27 - 25 ve 22 - 20’lik setlerle ulaştı. 
     
Anlamlı gol      MANCHESTER United’ın yıldızı David Beckham, ligde 2 - 2 biten Chelsea maçında attığı golü, kendi formasını giydikleri sırada kaybolan ve daha sonra ölü bulunan iki kız çocuğuna adadı. İngiltere’de kamuoyunu uzun süre meşgul eden Beckham hayranı Holly Wells ile Jessica Chapman’ın ölümleri nedeniyle, karşılaşma öncesi de saygı duruşunda bulunuldu. 
     
Greene geçildi      DÜNYA rekortmeni Maurice Greene, bu sezon dördüncü kez geçildi. İngiltere’deki Norwich Union Grand Prix’sinde yarışan Greene, 100 metrede 10.06’lık derecesiyle, 9.98 koşan Dwain Chambers ve 10.05 ile Tim Montgomery’nin ardından üçüncü olabildi. Bayanlar 100 metrede ise 10.97 koşan ABD’li Marion Jones, 11.11 koşan Ukraynalı Zhanna Pintusevich - Block’u geride bıraktı. Bayanlar 5 bin metrede Ebru Kavaklıoğlu, 15.19.13 ile altıncı sırayı aldı. 
     
Leverkusen şokta      ALMANYA Ligi’nde milli futbolcumuz Yıldıray Baştürk’ün oynadığı Bayer Leverkusen, sezonun flaş ekibi Bochum’a kendi sahasında 4 - 2 mağlup oldu. Kırmızı - Beyazlılar’da vasat bir görüntü çizen Yıldıray, 61. dakikada yerini Bierofka’ya bıraktı. Böylece Leverkusen üç maçta iki yenilgi ve bir beraberlikte 13.’lüğe inerken, Bochum üç maçta üç galibiyetle zirvede kaldı. 
     
Yardım derbisi      İTALYA’NIN Milano kentinin temsilcisi olan iki dev kulüp Milan ve Inter, 1 Eylül’de, ülkede yaşanan sel felaketinden etkilenenlere yardım amacıyla özel maç yapacak. Ligin ertelenmeden önceki normal sezon açılış günü olan 1 Eylül’de oynanacak karşılaşmada Milan’a transfer olan Rivaldo ile Inter’de kalan Ronaldo’nun da sahaya çıkması bekleniyor. 
     
Alpay oynamadı      İNGİLTERE Premier Ligi’nde Blackburn forması giyen Tugay, dün takımının rakip sahada Birmingham’ı 1 - 0 yendiği maçta 58 dakika sahada kaldı. İlk onbirde maça çıkan Tugay, 58’de yerini Berg’e bıraktı. Bu maçta Hakan Ünsal yedek soyundu. Alpay’ın kadroda yer almadığı karşılaşmada ise Aston Villa, deplasmanda Tottenham’a Redknapp’ın golüyle 1 - 0 mağlup oldu. 
     
Potada bayanlar İsveç sınavında      A MİLLİ Bayan Basketbol Takımımız bugün İstanbul’da İsveç ile özel bir karşılaşma yapacak. Abdi İpekçi Spor Salonu’ndaki maç saat 17.00’de başlayacak. 
     
Küçükçekmece sezonu açıyor      İSTANBUL’UN köklü kulüplerinden Küçükçekmecespor, bugün yeni sezonu açacak. Metin Oktay Stadı’ndaki törende Yeşil - Beyazlı ekip, 17.30’da Beşiktaş ile de maç yapacak. İstanbul 1. Amatör Küme’de mücadele verecek olan Küçükçekmecespor 6 - 7 Eylül’de başlayacak maratonda hedefini zirve olarak belirledi. 
     
Capitol’de masa tenisi şöleni      CAPİTOL Alışveriş ve Eğlence Merkezi, Türkiye’nin en geniş katılımlı masa tenisi turnuvasını düzenliyor. Yarın start alacak ve 15 Eylül’e kadar sürecek turnuvaya bini aşkın kişi başvurdu. Turnuvada her yaştan amatör oyuncuların yanı sıra veteran ve lisanslı sporcular da farklı kategorilerde ter dökecek. 
     



 SPOR 





























</TEXT>
</DOC>
