<DOC>
<DOCNO> 105556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur20.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Memurların istediği zam oranı makul" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, memur sendikalarının hükümetten istediği zam oranının ''makul bir oran'' olduğunu söyledi. 
     Türkiye İhracatçılar Meclisi'nin düzenlediği toplantıya katılmak üzere İstanbul'a gelen Cem, Atatürk Havalimanı VIP Salonu'nda basın mensuplarına yaptığı açıklamada, Gebze, İzmit, Bolu ve Düzce'de yarın YTP örgütlerinin açılışlarına katılacağını, bu arada memur sendikalarının temsilcileriyle görüşeceğini bildirdi. 
     ''Hepimizin hayatı, geleceği, büyük ölçüde devletimize emanettir. Ama memur kitlesinin nasıl yaşayıp, nasıl geçindiğiyle pek fazla ilgilenmemek şeklinde olumsuz bir özelliğe de sahibiz'' diyen Cem, ''Ankara'da ekonomi hesabı yapanların her şeyi kağıt ve kalemden ibaretmiş gibi algıladığını'' savundu. 
     İsmail Cem, şöyle konuştu 
     ''Oysa o, sadece kağıt kalemden ibaret değildir. Devletimizi çalıştıran, yaşatan insanların, memurun doğrudan doğruya hayatıdır, gelişmesidir, çocuğudur. 
     Memur sendikalarının istediği zam oranı, bize göre makul bir zam oranıdır. Şu anda Yüksek Hakem Kurulu'nda olan bu hadisenin, memurun isteği doğrultusunda sonuçlanmasını, kendi insanımıza, memurumuza ve onların çocuklarına karşı hepimizin ortak vazifesi diye nitelemekteyim. 
     Türkiye'nin ileriye gitmesi, insanımızın daha mutlu olması doğrultusunda sadece bizim partimize değil, hepimizin üzerine düşen vazifeyi yerine getirmeye çalışacağız.'' 
     





</TEXT>
</DOC>
