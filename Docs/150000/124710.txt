<DOC>
<DOCNO> 124710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/spor/aspo.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
FARK GÖREMEDİK YA SİZ 0-0 
</HEADLINE>
<TEXT>

Göztepe karşısında yeni bir sayfa açmaya hazırlanan Sarı - Lacivertli takım tıkandı kaldı. İzmir ekibi de, en az güçlü rakibi kadar gol şansı yakaladı 
90 dakika      MEHMET DEMİRKOL 

     Göztepeli Cüneyt ceza sahası içinde sol çaprazdan müsait pozisyonda çok kötü vurdu. Top, ters taraftan direğin üç metre kadar dışından auta gittiğinde dakika 43’tü ve ilk kez bir Sarı - Kırmızılı oyuncu, Fenerbahçe ceza sahası içinde topa dokunuyordu. Göztepe, Serhat ve Tuncay’a, sonra da forvete geçen Rapajc ile adam adama oynarken, orta saha altılısını savunmasıyla yekpare tutup, Ceyhun, Rapajc gibi kat eden oyunculara boş alan bırakmadı. Bu iyi bir düşünceydi. Ama ilk yarı boyunca rakip kalede tehlike yaratamadılar. Bu tek yönlü oyun, Fenerbahçe için topa sahip olmak demekti. Onlar da rakip savunmayı aşacak çözümü bulamadılar. Hakan sağ kanattan ilk yarı boyunca sadece bir kez inebildi. 6’da yaptığı ortaya Tuncay yetişemedi. Bundan altı dakika sonra Rapajc’in güzel serbest vuruşu üst direği sıyırarak auta gitti. 
     Fenerbahçe’de topu alan oyuncu dışında kimsenin hareketlenmemesi, rakip savunmanın kolay yerleşmesine ve yorulmamasına yol açtı. Bunun da ötesinde, Fenerbahçe orta sahasının hücum kademesi yapmayışı, yeni bir akın kurmak için çok oyalanılmasına neden oldu. Kontr yemedilerse, bu Göztepe’nin bir türlü hızlı çıkamayışındandı. Göztepe’nin tek ciddi pozisyonu, 38’de İlhan’ın ceza sahası çizgisi üzerinden attığı serbest vuruşun direği sıyırıp çıkmasıydı. Bu serbest vuruşa meydan veren faulün Hakan Bayraktar tarafından ceza sahası içinde mi, dışında mı yapıldığı da herhalde bayağı tartışılacak. Fenerbahçe ise 30’dan sonra hiç planlı akın geliştiremedi, ama iki pozisyon buldu. 39’da Rapajc’in serbest vuruşunda arka direkteki Serhat ve Johnson topa dokunamadılar. 44’de Ceyhun’un yaydan vuruşu ise kaleci Bora’da kaldı. 
     İkinci yarıya Göztepe uyanmış, Fenerbahçe’yi yeneceğine inanan takım olarak başlamıştı. Ev sahibinin plansız çıkışlarının yarattığı boşluklar, 50’de maçın en net pozisyonunu yarattı. Zafer’in pasında Ercan ceza sahasında bomboştu. Ama tam karşıdan yaptığı vuruş Oğuz’da kaldı. Bir sonraki baskın altı dakika sonraydı. Oğuz bu kez Zafer’in çarpraz şutuna çok güzel uzanıp, tokatladı. 
     88’de Zafer’in önce direğe takıldığı, sonra da filelere yolladığı kafa vuruşlarını hakem Hamza Mısır gol olarak değil, bir faul olarak değerlendirdi. Ve Göztepe tarihi bir galibiyeti bu pozisyonla kaçırmış oldu. Fenerbahçe’nin kısır hakimiyetinin tek pozisyonu, 66’da Hakan’ın ortasında Serhat’ın filelere giden topu oldu. Ama yardımcı hakem Erhan Sönmez’in bayrağı havadaydı. 
     Sonra tribünler gerginleşti. Bu sahaya da aksetti. Fenerbahçe hırslı, ama düşünmeden oynamaya başladı. Son dakikalarda duran toplardan yapılan ortalardan da gol çıkarmayı başaramayınca, Oğuz Çetin’in ilk maçında ligin gelecek vaadetmeyen takımlarından birine karşı iki puan kaybetti. 
     
PROTESTOGöztepe beraberliği sonrası Fenerbahçe taraftarı faturayı yönetime çıkardı, Aziz Yıldırım’ı istifaya çağırdı, "Ali Şen Başkan" diye bağırdı 
     Sabırlar taştı 
     BÜYÜK hedeflerle yola çıkan ancak bu sezon başarıyı bir türlü yakalayamayan Fenerbahçe taraftarlarının sabrı sonunda taştı. Hafta başında Lorant’ın yerine Oğuz Çetin’i göreve getiren yönetim uzun süre sonra protestolardan nasibini aldı. Göztepe beraberliği sonrası Sarı - Lacivertli tribünler Başkan Aziz Yıldırım ve ekibini istifaya çağırdı. 
     
     Kavga çıktı 
     ŞÜKRÜ Saracoğlu Stadı’nı uzun süre terketmeyen taraftarlar bir ara "Ali Şen Başkan" diye de bağırdı. Bir grup seyirci ise protestolara tepki gösterince tribünde kavgalar yaşandı. Güvenlik güçleri olaya hemen müdahale etti. Seyirciler stad çıkışında da yönetime olan tepkilerini sürdürdüler ve hedef olarak Aziz Yıldırım’ı seçtiler. 
     
     Ceyhun’a tepki 
     SARI - Lacivertli taraftarlar Göztepe maçında kötü bir futbol ortaya koyan ve 75. dakikada oyundan alınan Ceyhun’u da sahadan çıkarken protesto ettiler. Tecrübeli futbolcu yerini Semih’e bırakınca sinirlendi ve yedek kulübesine gitmeden soyunma odasının yolunu tuttu. Bu sırada kendisine tepki gösteren seyircilerle kısa süreli bir tartışma yaşadı. 
     
Şansımız yoktuFenerbahçe’nin yeni patronu Oğuz Çetin, "İlk maçımın böyle sonuçla bitmesinden üzüntü duydum. İstekliydik ama golü bulamadık" dedi 
     SARI - LACİVERTLİ takımın çiçeği burnunda teknik direktörü Oğuz Çetin, şampiyonluk yolunda çok önemli iki puan kaybettiklerini söyledi. Çetin karşılaşma sonrası yaptığı açıklamada, "İlk maçımın böyle bir sonuçla bitmesinden, büyük üzüntü duydum. Hafta içinde takımla yaptığımız çalışmaları sahaya yansıttığımızı düşünüyorum. İlk devre çok baskılı oynayamadık ama ikinci yarıda daha istekliydik, daha etkili oynadık. Ancak gol atamadık" dedi. 
     GENÇ teknik adam "Zaten oyunumuzda eksik olan tek şey de goldü. Biraz şanslı olsaydık o golü de bulurduk ama futbol şansı bizden yana değildi" ifadesini kullandı. Sekiz eksikle sahaya çıktıklarını belirten Çetin, Oyuncularınızı tek tek yorumlar mısınız ’ şeklindeki soruya da, "Bu muhasebeyi sizin önünüzde yapamam. Hatalarını, oyuncularımla soyunma odası ve daha sonrasında konuşacağım elbette" karşılığını verdi. 
     
     Maçın hakemi 
     Dengesizdi 
     HAMZA Mısır için iyi bir 90 dakika geçirdi denemez. Genç hakem, özellikle ilk yarının 38. dakikasında Hakan Bayraktar’ın, Ercan’a ceza alanı çizgisi üzerinde yaptığı faulu yanlış değerlendirdi. Çünkü kural gereği, bu çizgileri, ceza alanının içinde sayıldığı için penaltı vermeliydi. Fenerbahçe’nin iptal edilen ofsayt golü de, Göztepe’nin sayılmayan golünde Göksel’in yaptığı faul kararları da doğruydu. 
     
     Göze batanlar 
     RAPAJC Uzun bir aradan sonra ilk kez forma giydi. Hırvat futbolcu ilk yarıda etkili olurken, ikinci 45 dakikada yoruldu. 
     JOHNSON Orta sahanın bir zamanlar dinamosuydu. Ne yazık ki, son haftalarda bu özelliğini yitirdi, vasat bir gece geçirdi. 
     FATİH Savunmanın en hareketli adamı son haftalarda formsuz gözüküyor. Göztepe önünde de bekleneni veremedi, hata yaptı. 
     CEYHUN Bu kez topla fazla oynamadı, ama buluştuğu pasları da olumlu kullanamadı. Seyirciyi de çileden çıkardı. 
     ZAFER Göztepe’nin forvetinde Fenerbahçe defansına zaman zaman zor anlar yaşattı. Bulduğu pozisyonlarda Oğuz’a takıldı. 
     
     Notlar... 
     Tribünler dolmadı 
     BAŞARISIZ sonuçlar nedeniyle Fenerbahçe seyircisi Göztepe maçına önem vermedi. Şükrü Saracoğlu Stadı’nın tribünleri uzun bir aradan sonra yarı yarıya boş kaldı. Oğuz Çetin ile başlayan yeni döneme taraftarlar ilgi göstermedi. 
     
     Nurettin’e sözlü saldırı 
     FENERBAHÇE’NİN kaleci antrenörü Nurettin Yıldız bir kısım taraftarların karşılaşma sonrası sözlü saldırısına uğrayınca, tribünde bulunan kızı Selin, gözyaşlarını tutamadı. Yıldız, Selin’i, tribününden almak için soyunma odasından saha içine girdi, ancak bu sırada bazı taraftarların tepkisiyle karşılaştı. Kızı da taraftarlarla sözlü tartışmaya girdi. 
     
     Steviç yedeğe 
     LORANT’IN büyük ısrarlarıyla transfer edilen Steviç, Alman hocanın gitmesinden sonra yedeğe düştü. Oğuz Çetin, Konyaspor maçı hariç her karşılaşmada ilk onbirde görev yapan Steviç’i kulübede oturturken, tecrübeli oyuncunun maç içinde yedek oyuncularla ısınmaması dikkat çekti. 
     
     Ümitler galip 
     GEÇEN hafta Diyarbakırspor’u deplasmanda 4-0 yenen Fenerbahçe PAF Takımı, dün de Dereağzı’nda Göztepe’yi 3-1 yenip çıkışını sürdürdü. Sarı - Lacivertli takımın gollerini Tolga 2 ve Can kaydetti. 
     
     Erdoğan beğenmedi 
     AK Parti Genel Başkanı Recep Tayyip Erdoğan, Göztepe maçını Başkan Aziz Yıldırım ile birlikte izledi. Tribünlerin büyük ilgi gösterdiği Erdoğan, karşılaşma sonrası Fenerbahçe’den keyif almadığını söyledi, "Takım bana umut vermedi. Eksikler çok. Futbolcular arasındaki irtibatlar çok kesik" dedi. 
     
     Güneş’ten destek 
     MİLLİ Takımlar Teknik Direktörü Şenol Güneş, Oğuz Çetin’in başarılı olmaya aday bir hoca olduğunu söyledi. Göztepe maçını izleyen Güneş, "Kişiliği, karakteri ve çalışmasıyla bu işe uygun bir insan. Neler yapacağını hep birlikte göreceğiz" dedi. 
     
İstatistik RAPAJC Topla buluşma 28 Olumlu pas 12 Olumsuz pas 6 Top kapma 2 Top kaybı 4 Şut 2 Kaleyi bulan şut 1 Yaptığı faul 3 Yapılan faul 4 Ofsayt 1      
     



 SPOR 

































</TEXT>
</DOC>
