<DOC>
<DOCNO> 114733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/dunya/dun02.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder’den AB’ye Türkiye baskısı 
</HEADLINE>
<TEXT>

     MEHMET AKTAN Berlin 

     Almanya Başbakanı Gerhard Schröder’in, 12 - 13 Aralık günlerinde yapılacak Avrupa Birliği AB Zirvesi’nde tam üyelik için müzakerelere başlamak üzere Türkiye’ye bir tarih verilmesinden yana olduğu bildirildi. 
     Haftalık Focus dergisinin internet sayfasında yer alan haberde, Schröder’in AB Dönem Başkanı Danimarka’nın Başbakanı Anders Fogh Rasmussen’le 18 Ekim’de Hannover’deki görüşmesi sırasında, "Kopenhag Zirvesi’nde müzakerelere başlanması için bir tarih verilmesinden yanayım" dediği ve Türkiye’de AB’den yana güçlerin desteklenmesine dikkat çektiği açıklandı. ABD - Almanya ilişkilerinin düzeltilmesi konusunda, "Bush bazı isteklerde bulunuyor" başlıklı haberde, Almanya’dan birtakım şeylerin beklendiği anlatıldı. "Schröder Ankara’yı destekliyor" arabaşlığı altında da, Şansölye’nin AB konusunda Ankara’yı desteklediği belirtildi. Schröder’in Rassmussen’le konuşmasında sarf ettiği olumlu cümlenin de, iki politikacının görüşmesiyle ilgili yazılı protokolden alındığı açıklandı. 
     
     Fischer’den destek 
     Alman Dışişleri Bakanı Joschka Fischer, Berlin’de görüştüğü Türk muadili Şükrü Sina Gürel’e, "Kopenhag Zirvesi’nde mümkün olduğu kadar olumlu bir sinyal çıkmasını sağlamak için, Alman hükümeti olarak elimizden geleni yapacağımızı Türkiye’ye garanti ediyoruz" mesajını iletti. Ancak Fischer, tarihle ilgili sorulan bir soruya, "Sinyalin nasıl olacağını şu anda söylemek çok erken, bunun için biraz daha süre var" yanıtını verdi. 
     Şükrü Sina Gürel de, Türk gazetecilere, "AB Zirvesi’nde müzakerelerin başlaması için somut tarih belirlenmesiyle ilgili haklı isteğimize, şimdiden somut, olumlu bir cevap almış değiliz. Ama ben Almanya’nın bu konuda kuvvetle destek vereceğini tahmin ediyorum ve umuyorum" diye konuştu. 
     



 DÜNYA 












</TEXT>
</DOC>
