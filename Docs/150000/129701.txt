<DOC>
<DOCNO> 129701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/yasam/yas10.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Panelde sopalar konuştu 
</HEADLINE>
<TEXT>

İstanbul Üniversitesi’nde düzenlenen panelde Doğu Perinçek’e sesini yükselten öğrenciler, İP’liler tarafından dayakla susturuldu. Salon karıştı, 20 gözaltı var... 
     SERHAT OĞUZ İstanbul 

     İstanbul Üniversitesi Hukuk Fakültesi Fikir Kulübü’nce düzenlenen ve eski Dışişleri Bakanı Şükrü Sina Gürel ile emekli orgeneral Necati Özgen’in de katıldığı, "Türkiye, Kıbrıs ve Kuzey Irak" konulu paneli yöneteceği duyurulan İstanbul Üniversitesi Rektörü Prof. Dr. Kemal Alemdaroğlu, toplantıya gelmedi. Panelde Gürel ve Özgen’den sonra konuşma sırası İşçi Partisi İP Genel Başkanı Doğu Perinçek’e gelince ortalık karıştı. Demokratik Devrimciler Platformu adına Ekin Çiftçi konuşmak için sesini yükseltince, İP’liler onu ve arkadaşlarını susturmak istedi. Çiftçi ve arkadaşları İP’lilere karşılık verdiğinde ise kavga çıktı. Kavgada sopalar da kullanılırken, panele ara verildi. 
     
     PROTESTO SÜRDÜ 
     Kafası yarılan Çiftçi ve hafif yaralı diğer arkadaşları, İP’liler ve okulun güvenlik görevlileri tarafından yaka paça dışarı atıldı. Çiftçi hastaneye götürülürken, arkadaşları salonun dışında Perinçek ve partilileri protesto etti. Olaylar üzerine yaklaşık 20 kişi gözaltına alındı. 
     
     SABOTE ETTİLER’ 
     Perinçek, panelin sonunda "Bunlar Türkiye’nin önümüzdeki günlerde yaşayacağı provakosyonların bir işaretidir" dedi. Perinçek dayak yiyen öğrencilerin provokatör olduğunu savunarak, "Sabote edenler tabii ki etkisiz hale getirilecek. Bunu yapmazsanız Türkiye dağılır" dedi. Perinçek, "Ama bu kanlı şekilde oldu" sözü üzerine, "Tabii öyle olacak. Bıçakla sopayla davranınca öyle olacak. Bundan sonra daha feci olacak. Türkiye’de Türkiye halkını bölmek, parçalamak isteyenlerin kafası önümüzdeki dönem ezilecek" diye konuştu. 
     



 YAŞAM 

























</TEXT>
</DOC>
