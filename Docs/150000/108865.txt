<DOC>
<DOCNO> 108865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sonspo09.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı İbrahim geç uyandı "Taraftar herşeyin iyisine layık" 
</HEADLINE>
<TEXT>

     Beşiktaşlı futbolcu İbrahim Üzülmez, Beşiktaş taraftarlarının herşeyin en iyisine layık olduğunu söyledi. 
     UEFA Kupası 1. tur ilk maçında Bosna Hersek'in FK Saraybosna takımıyla yapılan maçta oyundan alınışı sırasında bir grup taraftarla girdiği sözlü diyalog nedeniyle büyük tepki alan siyah-beyazlı futbolcu, kendisine ait ''www.ibrahimuzulmez.com'' adlı web sitesinde yaptığı açıklamada, Beşiktaş taraftarlarını övdü. 
     İbrahim, ''Taraftarsız futbolun hiçbir anlamı yoktur'' başlığıyla yaptığı açıklamada, şunları kaydetti 
     ''Milyonların sevincini ve hüznünü şekillendirebilecek bir noktadaysanız, üzerinizdeki baskı had safhaya ulaşır. Aynen Saraybosna maçında yaşanılan o talihsiz ikinci yarı gibi. Sanki kaderiniz sizi farklı bir yöne sevkediyordur ve sizin elinizden hiçbirşey gelmiyordur. Bir fincan kutusunun düştüğü an içinden yanlızca bir fincanın kırılacağını düşünmeniz nasıl büyük bir hataysa, Beşiktaş Futbol Takımı'nın yaşadıkları aynen öyle oldu. 
     2-0 biten ilk yarının ardından sahaya çıkan bizler bir türlü kurtulamadığımız rehavetin ardından gelen bir golle sanki bilinçaltımızda yanlızca bir fincanın kırılacağını düşündük. Oysaki bütün paket düşmüştü yere ve paketin içi kırık camlarla doldu. Bir türlü kontrolü elimize alamıyorduk hatta dakikalarca o cam kırıklarının üzerinde yürüyor, dehşet acılar çekiyor, ama birtürlü kendimize gelemiyorduk. Stres baskı ve bitmeyen acılar. Ne biz futbolcular ne de milyonlarca Beşiktaşlı bu kanamalı acıyı hak etmiyorduk.'' 
     
     ''BEŞİKTAŞ TARAFTARLARI HERŞEYİN EN İYİSİNE LAYIK'' 
     İbrahim Üzülmez, açıklamasında daha sonra şu görüşlere yer verdi 
     ''Saha içindeki bütün sancılar hem tribünlere, hem de futbolcuları sarmaladı ve oluşan negatif enerji büyük bir gerginliği de beraberinde getirdi. Aslında bir aileden iki kişinin gönüllerindeki bütün samimiyete ve karşılıklı muhabbete rağmen birbirlerine sinirlenmesi ve bağırmasından başka birşey değildi yaşanılan. Sonuçta gönül verilen herşey ortaktı. Bundan kesinlikle eminim ki, Beşiktaşlı taraftar herşeyin en iyisine layık. Eğer biz sahada onların hislerine tercüman olamıyorsak, suçluyuzdur. 
     Saraybosna maçı saha içi ve dışında hiç de yasanmaması gereken olayları ile zihinlerde yer edecek. Elbette bunu biz futbolcular olarak da istemezdik. Ancak şunun bilincindeyiz ki, yine biz 'siyah beyaz kramponlar', Kara kartal için gönülleri çarpan bütün insanların hak ettiği sevinci kısa süre sonra yaşatacağız. Bundan kimsenin şüphesi olmasın. Futbol her zaman seyirci ile anlamlıdır. Çünkü seyircisi olmayan bir futbol kanatları koparılmış bir kuşun uçmaya çalışmasına benzer. Özgünlüğünü yitirir sizin anlayacağınız. 
     Beşiktaş'ı sevenler en güzeline ve en iyisine layık. Layık olduklarını ise önce Trabzonspor maçında, bir hafta sonra da Saraybosna'nın kendi sahasında alınacak bir galibiyetle onlara vereceğiz.'' 
     





</TEXT>
</DOC>
