<DOC>
<DOCNO> 137335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo12.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de yüzler gülüyor... 
</HEADLINE>
<TEXT>

     Göztepe Profesyonel Şube Sorumlusu Halil Kiraz, Adanaspor'u deplasmanda yenerek, kümede kalma mücadelesinde çok önemli bir adım attıklarını kaydetti. 
     Haftalardır maç kazanamayan sarı-kırmızılı ekibin Adanaspor'u deplasmanda mağlup etmesi, camiada kümede kalma umutlarını artırdı. Altay maçındaki yenilgiye karşın takımın olumlu bir oyun sergilediğini söyleyen Kiraz, şunları söyledi 
     ''Altay karşısında yenilgiyi hak etmemiştik. Nitekim aynı mücadeleyi Adanaspor karşısında da sergiledik ve 3 puana ulaştık. Bu maç bizim için çok büyük önem taşıyordu. Kazanarak ligde varız dedik. Göztepe ligde kalma mücadelesinde büyük moral kazanmıştır. Bu moralle bir seri yakalamak istiyoruz.'' Yeni transfer edilen Alp'in takımın hücum gücüne büyük katkı sağladığını belirten Kiraz, ''Alp kalitesini gösterdi. Ara transferde akılcı davrandık. Alp ve Mehmet kadromuza güç kazandırdı. Yedek kulübemiz de güçlendi, alternatiflerimiz de arttı'' dedi. 
     Göztepe'de hafif sakatlığı bulunan Mhkalele'nin, bu hafta oynayabileceği belirtildi. Sarı-kırmızılılar Gençlerbirliği maçının hazırlıklarına başladı. 
     





</TEXT>
</DOC>
