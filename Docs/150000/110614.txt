<DOC>
<DOCNO> 110614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur12.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da doktorlar iş bıraktı... 
</HEADLINE>
<TEXT>

     Hollanda'da üniversite hastanelerinde çalışan uzman doktorlar, maaş artışı istemiyle iş bırakma eylemi başlattı. 
     Eylem nedeniyle hastanelerin poliklinik bölümleri bugün çalışmıyor, yalnızca çok acil durumlarda hastalara müdahale ediliyor. 
     Doktorların bağlı olduğu kuruluştan verilen bilgiye göre, eylem çağrısına yaklaşık 3000 dolayındaki uzman doktorun tamamı katıldı. 
     Uzman doktorların maaşı, diğer hastanelerde çalışan meslektaşlarına göre daha az. 
     Üniversite hastanelerinde çalışan uzman doktorlara yılda 70 bin euro dolayında maaş ödenirken, diğer hastanelerde çalışanlar 100 bin euronun üzerinde maaş alıyor. 
     Sağlık Bakanı Eduard Bomhof, hükümetin uzman doktorların maaş artışı yönünde hazır bir planı bulunmadığını, ancak bütçede aradaki maaş farkını kapatacak yeni düzenlemeye gidebileceklerini söyledi. 
     Hollanda'da üniversite hastanelerindeki 3000 uzman doktora karşılık, diğer hastanelerde toplam 12 bin dolayında uzman doktor görev yapıyor. 
     





</TEXT>
</DOC>
