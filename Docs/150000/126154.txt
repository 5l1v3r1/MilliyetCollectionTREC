<DOC>
<DOCNO> 126154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/spor/ymese.html </URL>
<DATE> 2002/12/22/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Yorgun Kartal 
</HEADLINE>
<TEXT>

     Şimdi kalkıp Beşiktaş’ın dünkü sıkıntılı futboluna ve zor galibiyetine bir çok "mazeretler" sıralayabiliriz. 
     Hatta daha da ileriye gidip, Lucescu’ya İbrahim’i ve Kaan Dobra’yı yedeğe çektiği için kızabiliriz 
     Kartal da bu kızgınlıklarımıza ve de kötü oyununa "yorgunum dostlar" diyerek karşı çıkabilir 
     Evet, Beşiktaş’ın dünkü sıkıntılı ve de kötü futbolunda göze çarpan en büyük olumsuzluk yorgunluğudur, doğrudur. 
     Ne var ki üç kulvarda "zirveye" kanat çırpan Kartal’ın böylesi bir mazerete sığınmaya hiç mi hiç hakkı yok. 
     Benim asıl kızdığım, yeteneğine inandığım Serdar Topraktepe’nin oyunda kaldığı süre içinde hiçbir varlık gösteremeyişidir. Tamer Tuna’nın da sağ kulvarda etkisiz kalması, orta alanın savaşçılıktan uzak olması Kartal’ın kötü futbolunda en büyük faktörlerdir. 
     Ronaldo’yu bir kez daha baş tacı yapıyorum. Adam futbolu beyniyle oynuyor, savunmada hep ön planda, rakibe pozisyon şansı vermiyor, kademeye mükemmel giriyor. Forvetin sıkıştığı anlarda ileri çıkıyor, gol kokluyor. Nitekim Ronaldo attığı tek golle Kartal’ı üç puana uçuran isim olurken, maçın "yıldız" apoletini de ona taktık. 
     Karşılaşmanın sonlarına doğru Kartal, sürekli rakip kalede "karargah" kurdu, çok pozisyon üretti, ancak son vuruşlarda aynı beceriyi gösteremediler. 
     Beşiktaş’ı dün gece sıkıntıya iten bir başka sebep de Sergen ve Tümer’in kaçırdıkları pozisyonlardı. Hele son dakikalarda Sergen’in atamadığı mutlak gol var ki, kendisine hiç yakışmadı. 
     Evet, Kartal zorlandı ama kazanmasını yine bildi. Yorgun Kartal’ın kazanma duygusu bize göre bu zorlu kulvarlarda en büyük avantajıdır. 
     Sıkıntılı galibiyette bir başka faktör kuşkusuz konuk takım Bursaspor’dur. Özellikle orta alanda daha diri kalan ve bir topu da direkte patlayan Bursaspor Erdoğan Arıca ile ikinci yarıda düzlüğe çıkacak ve ligde gerçek kimliğini yakalayacaktır. Yeter ki Arıca’ya yönetim özellikle transfer konusunda biraz destek versin. Bursaspor savunma ağırlıklı taktikten çok açık futbol oynadı. Ne var ki Murat Sözkesen ve Okan Yılmaz arkadaşlarının diri futboluna gollerle yanıt veremediler. 
     



 SPOR 




























</TEXT>
</DOC>
