<DOC>
<DOCNO> 135541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur09.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'de Greenpeace üyeleri AKM'nin üzerine pankart astı 
</HEADLINE>
<TEXT>

     Greenpeace gönüllülerinden oluşan grup, Taksim'deki Atatürk Kültür Merkezi'nin AKM çatısından iplerle sarkarak, ''savaşa hayır'' yazılı pankart açtı. 
     Eylem, yaklaşık bir saat 45 dakika sonra sona erdi. Polis 8 eylemciyi gözaltına aldı. 
     Grubun geri kalan yaklaşık 20 üyesi de, binanın önünde dövizler açarak eylem yaptı. 
     Taksim'deki AKM binasının çatısından kendilerini iple aşağı sarkıtan 5 kişi, Irak'ta Savaşa Hayır Koordinasyonu ve Greenpeace imzalı ''Savaşa Hayır - No To War'' yazılı 240 metrekarelik pankartın iplerinde sarkmış durumda eylem yaptı. 
     Binanın çatısında bulunan eylemcilerden 1'i ise polis tarafından gözaltına alındı. 
     Eylem sırasında çatıya çıkan AKM'nin bir güvenlik görevlisinin, pankartla aşağı sarkan eylemcilere silah göstermesi dikkati çekti. 
     Çok sayıda polisin güvenlik önlemi aldığı AKM önüne itfaiye araçları da geldi. 
     Bu arada, Greenpeace Akdeniz Ofisi Kampanyalar Yöneticisi Tolga Temuge, binanın önünde yaptığı basın açıklamasında, ''Savaş için baskı yapanlar, savaştan çıkar sağlayanlardır'' dedi. 
     Temuge, bazı büyük petrol şirketlerinin Irak'ın büyük petrol rezervlerinden yararlanmak istediğini ifade etti. 
     Irak'ta Savaşa Hayır Koordinasyonu Sözcüsü Hasan Toprak da, ABD'nin tüm dünyadaki muhalefete rağmen savaş gündemini dayattığını ve bu savaş için anahtar ülkelere baskı yaptığını söyledi. 
     ''Savaşa Hayır - No to War'' yazılı 240 metrekarelik pankart, bir süre sonra rüzgar nedeniyle yırtıldı. 
     Pankartın iplerinden sarkan eylemcileri, daha sonra yukarıda bulunan arkadaşları çatıya çekti. Saat 09.00 sıralarında başlayan ve yaklaşık 1 saat 45 dakika süren eylemin ardından çatıdaki eylemciler, binaya dayanan bir merdiven yardımıyla aşağı indirildi. 
     Polis, 8 eylemciyi gözaltına alarak, güvenlik kuvvetlerine ait bir minibüsle emniyete götürdü. 
     Gözaltına alınan eylemcilerin, Onursal Yazman, Gözde Baykara, Tuna Türkmen, Pınar Kırılmaz, Oğuzhan Yılmaz, Cemal Teke, Nazım Keven ve Cihan Kuşçu olduğu bildirildi. 
     





</TEXT>
</DOC>
