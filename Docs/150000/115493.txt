<DOC>
<DOCNO> 115493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur20.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Balıkesir'de mitinge telefonla katıldı... 
</HEADLINE>
<TEXT>

     AK Parti Genel Başkanı Recep Tayyip Erdoğan, tek başına iktidara talip olduklarını belirterek, ''3 Kasım'da sandıklar AK Parti'yle patlasın istiyorum'' dedi. 
     Erdoğan, TRT'de katıldığı program çekimleri ve 29 Ekim Cumhuriyet Bayramı provalarının yapılması dolayısıyla Ankara'dan helikopterle uçuşuna izin verilmemesi nedeniyle, Balıkesir Kuvayı Milliye Meydanı'nda düzenlenen mitingde, kendisini bekleyen partililere telefonla hitap etti. 
     Mitingin daha önce ilan edilen başlama saatinden 2 saat gecikmeli olarak konuşan Erdoğan, Balıkesirliler ile çok istemesine rağmen birlikte olamamanın üzüntüsünü yaşadığını belirterek, 3 Kasım'dan sonra ilk ziyaret edeceği ilin Balıkesir olacağını bildirdi. 
     Erdoğan, arkadaşlarından Balıkesir'in en büyük meydanının hınca hınç dolu olduğu haberini aldığını belirterek, sadece Balıkesir değil, dolaştığı bütün şehirlerde aynı tabloyla karşılaştığını, Türkiye'nin AK Parti iktidarını beklediğini savundu. 
     Türkiye'deki geçmiş yönetimlerin, ''Kötü, beceriksiz, ilkesiz, basiretsiz idaresi'' nedeniyle ülkenin perişan olduğunu öne süren Erdoğan, ektiğini biçemeyen, biçtiğini satamayan köylülerin çaresiz, gününü siftahsız tamamlayan esnafın küskün, işsizlerin ise ümitsiz olduğunu dile getirdi. 
     Erdoğan, ülkenin topyekün fakirleştiğini belirterek, şöyle konuştu 
     ''İnşallah 3 Kasım'da iktidara geliyoruz. Şunu unutmayın. Mazot fiyatlarınızı, endirek vergileri, akaryakıt tüketim vergisi gibi bunları kaldırmak suretiyle ucuzlatacağız. Üzerinizdeki faiz yükünü azaltacağız. Ve sadece ana parayı sizlerden tahsil edeceğiz.'' 
     
     ''TÜRKİYE ÇOK ZAMAN KAYBETTİ'' 
     Halkın siyasetten tamamen umudunu kestiği ortamda, 15 ay önce kurulan Ak Parti'nin halkın umudu haline geldiğini iddia eden Erdoğan, eğitim ve sağlıkta yenilikler yapacaklarını, devlet ve SSK Hastaneleri ayrımını kaldıracaklarını ve artık kimsenin gittiği bir hastanede rehin kalmayacağını söyledi. 
     Geçmişte, ne zaman istikrarlı, güçlü bir hükümet iktidara geldiyse, o zaman ülkenin büyüdüğünü ve nefes aldığını ifade eden Erdoğan,''Sizleri 1950'li yıllara götürüyorum. 1950'de sıkıntılar vardı. Özgürlükler kısıtlanmıştı. Menderes o zaman çıktı ve şu ifadeyi kullandı Yeter söz milletindir dedi. Bu sözden sonra milletimiz sandıklara sahiplendi. Şimdi, ben de milletimin güzel insanlarından aynı şekilde sandıkları sahiplenmesini istiyorum. Ve 3 Kasım'da sandıklar Ak Parti'yle patlasın istiyorum. Buna var mısınız Şimdi sene 2002. Bu defa Balıkesir'in en büyük meydanında sizlere sesleniyorum Diyorumki Yeter Karar milletindir .'' Partililere, ''Bizim şarkımızı unutmadınız değil mi '' diye seslenen Erdoğan, beraber yürüdük biz bu yollarda, beraber ıslandık yağan yağmurda, şimdi dinlediğim tüm şarkılarda, bana herşey sizi hatırlatıyor'' sözlerini okudu ve partililere tekrarlatarak, bu şarkının bestekarlarının da onlar olduğunu söyledi. 
     
     MİTİNGDEN NOTLAR 
     Ak Parti Genel Başkanı Recep Tayyip Erdoğan'ın telefonla katıldığı Kuvayı Milliye Meydanı'ndaki mitingde, partinin Genel Sekreteri Ertuğrul Yalçınbayır, bazı milletvekilleri ve milletvekili adayları hazır bulundu. 
     Miting alanında ön sıralar kadınlara ayrılırken, görevlilerin kadın ve erkek partililer arasında belli bir mesafenin korunmasına özen gösterdiği gözlendi. 
     ''Erdoğan'a uzanan eller kırılsın'' sloganlarının atılması üzerine, Balıkesir milletvekili adayI Turan Çömez, ''Genel başkanımız bu sloganı hiç sevmiyor'' diyerek, partilileri engelledi. 
     Miting alanında ayrıca, kalabalık nedeniyle kaybolan çocuklar için anons yapıldı. 
     





</TEXT>
</DOC>
