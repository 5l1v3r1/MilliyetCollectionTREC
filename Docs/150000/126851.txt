<DOC>
<DOCNO> 126851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur01.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Karadeniz'de etkili kar yağışı nedeniyle okullar tatil edildi 
</HEADLINE>
<TEXT>

     Batı Karadeniz'de kar yağışı etkili olmaya devam ediyor. 
     Düzce'de sabaha karşı şiddetli esen poyraz ile birlikte başlayan kar yağışı, karayolu güzergahlarında henüz etkisini göstermedi. 
     Karayolları ekipleri, kar yağışı nedeniyle Bolu Dağı mevkii ve D-655 Düzce-Akçakoca karayolunda geceden tuzlama çalışmaları yaptıklarını belirterek, ''Bolu Dağı mevkii ve D-100 karayolunda da tuzlama çalışmalarına devam ediyoruz. D-655 karayolu üzerinde devamlı bir greyder ve kar süpürücü aracımızı bekletiyoruz'' dediler. 
     Bölge Trafik ekipleri de, gece 02.00 sıralarında başlayan kar yağışının şu ana kadar karayolunda etkili olmadığını bildirerek, ''Bolu Dağı mevkii, D-100 ve D-655 karayollarında kar yağışı devam ediyor. Ancak zemin temiz ve araçlar bu saat itibarıyla seyir yapabiliyor'' diye konuştular. 
     Bu arada, Düzce'nin Akçakoca İlçesi'nde, kar yağışı nedeniyle ilk ve orta dereceli okullar, bir gün süreyle tatil edildi. 
     





</TEXT>
</DOC>
