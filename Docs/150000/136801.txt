<DOC>
<DOCNO> 136801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur15.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
21 aylık oğluyla savaşı protesto için Ankara'ya yürüyecek 
</HEADLINE>
<TEXT>

     Gazeteci Timur Danış, ABD'nin Irak'a olası operasyonunu protesto etmek amacıyla 21 aylık oğlu Yunus Can ile birlikte Kadıköy'den Ankara'ya yürüyüş başlattı. 
     Kadıköy Beşiktaş İskelesi önünde yürüyüş öncesi bir basın açıklaması yapan 47 yaşındaki Timur Danış, savaşı protesto etmek için Ankara'ya yaptıkları tren yolculuğunda Yunus Can'ı da götürdüğünü ve oğlunun çok ilgi gördüğünü hatırlatarak, aynı amaçla başlattığı Ankara yürüyüşünü de 21 aylık oğluyla yapmaya karar verdiğini bildirdi. 
     Herkesin savaşı protesto etmesi gerektiğini ifade eden Danış, şunları söyledi 
     ''ABD'nin savaş iştahını boşa çıkartmak için dünyanın her yanında birşeyler yapılıyor. Ben de savaşı protesto etmek için oğlum Yunus Can ile birlikte Ankara'ya yürüyeceğim. Bugün Suadiye'de yarın Pendik'te olacağız. Pendik'ten de E-5 çıkarak yürüyüşümüze devam edeceğiz. 28 Şubat Cuma günü Ankara'da olmayı planlıyoruz. 1 Mart Cumartesi günü de Ankara'da düzenlenecek savaş karşıtı mitinge katılacağız. Zorlu bir yürüyüş olacak. Ama tüm hazırlıklarımız tamam. Bir eskort aracı da yürüyüş boyunca bizi takip edecek.'' Timur Danış, oğlunun sağlığının herşeyden önemli olduğuna dikkat çekerek, ''Yürüyüş sırasında herhangi bir olumsuzluk olması halinde yürüyüşü iptal ederim'' dedi. 
     Açıklamadan sonra Timur Danış, 21 aylık Yunus Can Danış'ı, üzerinde savaş karşıtı dövizlerin bulunduğu pusetine yerleştirdikten sonra Ankara'ya gitmek üzere yürüyüşe başladı. 

     
</TEXT>
</DOC>
