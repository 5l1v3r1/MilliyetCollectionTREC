<DOC>
<DOCNO> 143424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/soneko27.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatlarındaki düşüş sürüyor... 
</HEADLINE>
<TEXT>

     Uluslararası piyasalarda Irak'a karşı ABD müdahalesinin kesinleştiği inancının yerleşmesiyle petrol fiyatlarında dün başlayan gerileme bugün de sürdü. 
     ABD hafif petrolünün varil fiyatı bugün düne göre 2.73 dolar gerileyerek 32 dolara indi. 
     Londra piyasasında Brent petrolünün varil fiyatı da düne göre 2.58 dolar gerileyip 26.90 dolar oldu. Bu rakam söz konusu petrolün Ocak ayı başından beri aldığı en düşük fiyat oluyor. 
     Sektör kaynakları, fiyatlardaki düşüşü aylardır süren belirsizlikten kaynaklanan ''kriz priminin'' erimesiyle açıklıyorlar. 
     ABD Başkanı George Bush'un Irak'a verdiği 48 saatlik ültimatom piyasalarda ''savaşın kesinleştiği'' şeklinde değerlendirilmesinin belirsizliği ortadan kaldırdığını belirten kaynaklar, ''çabuk sonuçlanacak bir savaş'' beklentilerinin güçlenmesinin fiyatlardaki aşırı artışı frenlediğini ifade ediyor. 
     





</TEXT>
</DOC>
