<DOC>
<DOCNO> 117592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/soneko22.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
S P, Türkiye'nin kredi notunu negatiften durağana yükseltti... 
</HEADLINE>
<TEXT>

     Uluslararası kredi derecelendirme kuruluşlarından Standard and Poor's S P , Türkiye'nin ekonomik görünümünü negatiften durağana çevirdi. 
     Görünümün negatiften durağana çevrilmesinin, Türkiye'de ''daha istikrarlı ve etkin bir hükümet'' ihtimali oluşması nedeniyle yapıldığı açıklandı. 
     S P, Türkiye'nin ''B - '' olan uzun vadeli ve ''C'' olan kısa vadeli notlarını ise teyit etti. 
     Standard and Poor's, AKP lideri Recep Tayyip Erdoğan'ın, IMF destekli ekonomik istikrar programının sürdürüleceği, AB'ye giriş çalışmalarının hızlandırılacağı yönündeki taahhütlerinin, AKP'nin, ''ortodoks ve piyasa yanlısı'' bir politika izleyeceğinin göstergesi olduğunu bildirdi. 
     Ortodoks politika, ''programın tavizsiz uygulanması'' anlamına geliyor. 
     Türkiye'nin, son 20 yıldan bu yana ilk kez, tek parti hükümetiyle yönetileceği ifade edilen S And P değerlendirmesinde, ülkeyi, dolayısıyla yeni hükümeti bekleyen sorunlara örnek olarak ise ''kısa vadeli yüksek borç'' yapısı, ''hassas bankacılık sektörü ve yüksek siyasi risk'' gösterildi. 
     Değerlendirmede, tek parti hükümetini oluşturacak takımın test edilmediği, bunun karşılığında yeni hükümeti, ekonominin yanında uluslararası alanda önemli sorunların da beklediği ifade edildi. 
     S P değerlendirmesinde, geçen dönem içinde, bankacılık sisteminde alınan önlemlerin, Türk ekonomisini yeniden sürdürülebilir bir düzeye girme fırsatı oluşturduğu da belirtildi. 
     S P analisti Ala El-Yusuf ise görünümün, yeni hükümetin ''büyük çaplı ekonomik politika değişikliklerine gitmeyeceği ve IMF destekli programa sadık kalacağı'' prensibiyle durağana çevrildiğini bildirdi. 
     El-Yusuf, IMF ile yarım bırakılan Dördüncü Gözden Geçirme'nin hızlı şekilde tamamlanması ve Avrupa Birliği'ne giriş takviminin, dikkate değer gelişmeler olacacağı ve bunun AKP'nin laik iç pozisyonu için önemli bir çıpa sağlayacağını kaydetti. 
     Kredi derecelendirme kuruluşları, ülkelere kredi notu verirken, not artırımı ya da azaltımına işaret olacak şekilde ülkelerin görünümlerini ''negatif, durağan ya da pozitif'' şeklinde değiştiriyorlar. 
     

     
</TEXT>
</DOC>
