<DOC>
<DOCNO> 135732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/soneko38.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de işsizlik oranı şaşırttı... 
</HEADLINE>
<TEXT>

     ABD'de aylardır yüksek düzeylerde seyreden işsizlik oranı, Ocak ayında şaşırtıcı bir düşüş göstererek son 4 ayın en düşük düzeyine geriledi. 
     Konuyla ilgili yapılan hükümet açıklamasında, Aralık ayında yüzde 6 olan işsizlik oranının, Ocak'ta tarım dışı sektörlerde 143 bin kişinin iş bulmasıyla yüzde 5.7'ye indiği bildirildi. 
     Ocak ayında sağlanan istihdam artışının, son iki yılın en yüksek oransal artışı olduğu vurgulandı. 
     Ekonomistlerin çoğu, istihdam düzeyindeki beklenmedik iyileşmeyi, ekonominin uzun süredir içinden çıkamadığı durgunluktan sıyrılmaya başladığının işareti olarak memnuniyetle karşıladı. Bununla birlikte, bazı kötümser yorumcular, bu iyileşmenin gündelik iş piyasasındaki dalgalanmalardan kaynaklanan istatistiksel bir düzensizlikten ibaret olabileceği gerekçesiyle temkinli olunmasını savunuyorlar. 
     Bu uyarılara rağmen haber, para ve menkul kıymet piyasalarında büyük yankı yarattı. Borsada sabit getirili bonoların fiyatı gerilerken, hisse senedi fiyatları tırmanışa geçti. 
     ABD ekonomisi için olumlu bir sinyal olan haberin etkisiyle ABD Doları da önemli paralar karşısında değer kazandı. 
     





</TEXT>
</DOC>
