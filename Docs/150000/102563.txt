<DOC>
<DOCNO> 102563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur08.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmariste'ki orman yangını devam ediyor 
</HEADLINE>
<TEXT>

     Muğla Orman Bölge Müdür Yardımcısı Recep Demirel, Çetibeli'ndeki orman yangınının kısmen kontrol altına alındığını, ancak Düzcetepe'deki yangının sürdüğünü belirterek, bölgeye has öğleden sonra rüzgarının sert esmemesi halinde yangının bugün tamamen kontrol altına alınabileceğini söyledi. 
     Marmaris'in Çetibeli Köyü'nde Perşembe akşamı başlayan orman yangınını söndürme çalışmaları, bine yakın askeri ve sivil personel, 12 helikopter ve 17 uçağın katılımıyla aralıksız sürüyor. 
     Muğla Orman Bölge Müdür Yardımcısı Recep Demirel, Düzcetepe mevkiinde iki noktadaki yangının ilerleme kaydetmediğini belirterek, ''Havadan ve karadan müdahalemiz sayesinde yangın ilerlemiyor, ancak henüz kontrol altına alındı diyemeyiz'' dedi. 
     Bölgeye özgü öğleden sonra 14.00 sıralarında başlayan kuzeybatı rüzgarlarının çıkabildiğini kaydeden Recep Demirel, şöyle konuştu 
     ''Kuzeybatı rüzgarı sertleşmediği taktirde, çalışmalarımız çok kolaylaşacak. Yangının üç gündür sürmesinde, üç kez kontrol altına alınmasına rağmen yeniden parlamasına, bu rüzgar neden oldu. Halen rüzgarın hızı saatte 25-30 kilometre esiyor. Ekiplerimizin sayısında hiçbir eksilme olmadı, ne yerden ne de havadan tek bir eleman bile görevini bırakmadan aralıksız çalışıyor. Havadan helikopter ve uçaklar yardımıyla söndürücü özelliği olan reterdant adlı toz serpiliyor. Çetibeli'nin doğusunda ve güneyindeki vadilerde zaman zaman tütmeler oluyor. Ancak soğutma çalışmaları ile yangının yeniden alevlenmesi önleniyor.'' Yetkililer, yangında zarar gören bölgenin yaklaşık 1.500 hektarı aştığını, ancak kesin ölçüm yapılamadığını kaydettiler. 
     





</TEXT>
</DOC>
