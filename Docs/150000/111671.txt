<DOC>
<DOCNO> 111671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur10.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bilecik'te halka seslendi 
</HEADLINE>
<TEXT>

     AK Parti Genel Başkanı Recep Tayyip Erdoğan, iktidarı eleştirerek, ''3-5 senenin hesabını verin. Taş üstüne taş koymadınız, el aleme bizi rezil ettiniz'' dedi. 
     Erdoğan, Bilecik Cumhuriyet Meydanı'nda, vatandaşlara hitaben yaptığı konuşmada, 4 Kasım'dan sonra vatandaşın yüzünün güleceğini, AK Parti'nin iktidara koştuğunu söyledi. 
     Ekonomik sorunların çözümü için ''sürekli IMF'nin kapısının aşındırıldığını, ancak, alınan kredilerin batan bankalara harcandığını'' ifade eden Erdoğan, iktidar olmaları halinde IMF ile ''emir kulu gibi değil, ortak gibi'' ilişkiler kuracaklarını belirtti. 
     Erdoğan, IMF'nin 29 kurucu ortağından biri olan Türkiye'nin, 35 milyar dolara varan borcun ödenmemesi gibi bir şeyin de söz konusu olamayacağını kaydetti. 
     Bazı siyasilerin, iktidara gelmeleri durumunda ''IMF ile yapılan anlaşmaları yırtıp atacaklarını'' ifade ettiklerini kaydeden Erdoğan, ''Bu millet gaspçı değildir. Borç alınmıştır. Masada da tam bir ortak gibi otururuz, borcumuzu öderiz'' diye konuştu. 
     Türk milletinin, beylikten imparatorluğa kadar uzandığını, bugün gelinen noktada kalmaya da mahkum olmadığını anlatan Erdoğan, büyük devlet olmanın Türk insanının genlerinde bulunduğunu söyledi. İktidar olmaları durumunda 15 bin kilometre çift gidiş-gelişli yol yapacaklarını anlatan Erdoğan, ''İlericiliğin lafla değil, bu tür yatırımlarla gerçekleşeceğini'' kaydetti. 
     Hükümetin icraatını da eleştiren Erdoğan, ''İktidara sesleniyorum, 3-5 senenin hesabını verin, taş üstüne taş koymadınız. El aleme bizi rezil ettiniz'' dedi. 
     55-56 ve 57. Hükümet dönemlerinde ''vatandaşın patlama noktasına geldiğini, insanların TBMM'nin çatısına çıktığını, Meclis bahçesinde intihar ettiğini, Başbakanlık'ta yazar kasalı protestolar yapıldığını'' kaydeden Erdoğan, bu tablonun tek sorumlusunun bugünkü hükümet ortakları olduğunu öne sürdü. 
     Milletin, 3 Kasım'da iktidara gerekli cevabı vereceğini ifade eden Erdoğan, vatandaştan, kapı kapı gezerek AK Parti için oy talebinde bulunmalarını istedi. 
     Konuşmasında, meydandaki kadınlara da seslenen Erdoğan, ''Dünyayı erkekler, erkekleri de kadınlar idare ederler. Siz bu işi biraz sıkı tutarsanız, bu iş biter'' dedi. 
     Erdoğan, seçilme yaşını 30'dan 25'e indireceklerini, isteyenin istediği yaşta emekli olabileceği bir sistem üzerinde de çalıştıklarını ifade ederek, konuşmasını ''Beraber yürüdük biz bu yollarda'' şarkısıyla tamamladı. 
     Erdoğan'ın konuşmasının başında meydanda bulunan bir gencin, ''Biz de okumak istiyoruz, bize de burs bulun'' yazılı pankart açması üzerine, polisin, genci önce hükümet konağına götürdüğü görüldü. 
     Daha sonra, gazetecilerin çekim yapmak istemesi üzerine, ismi henüz öğrenilemeyen gencin, sorgulanmak için polis karakoluna götürüldüğü bildirildi. 
     





</TEXT>
</DOC>
