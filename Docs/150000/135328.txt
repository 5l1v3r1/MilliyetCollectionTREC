<DOC>
<DOCNO> 135328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur27.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tetikçi Bozan "Derya Tuna ayakkabısından su içilecek insan" 
</HEADLINE>
<TEXT>

     Derya Tuna ile Gazeteci Bora Engin'i yaklaşık 4 ay önce bir restoran çıkışında silahla yaraladığı gerekçesiyle tutuklanan Hüseyin Bozan'ın yargılanmasına devam edildi. 
     Şişli 1. Asliye Ceza Mahkemesi'ndeki duruşmaya, tutuklu sanık Hüseyin Bozan katıldı. Müştekiler Derya Tuna ve Gazeteci Bora Engin de duruşmada hazır bulundu. 
     Duruşma başlamadan önce basın mensuplarına hitaben bir açıklama yapmak isteyen Bozan'a hakim izin vermedi. 
     Bozan, savunma yapmayacağını belirterek, ''İbrahim abinin istemediği elbiseyi Derya ablama kimse giydiremez'' dedi. 
     Tutuklu sanık Bozan, Gazeteci-Yazar Fatih Altaylı'ya yönelik tehditlerde de bulundu. 
     Gergin olduğu gözlenen Bozan, daha sonra müşteki Derya Tuna'ya dönerek özür diledi. 
     Duruşmada söz alan Derya Tuna'nın avukatı Fisun Kimiran, şikayetlerinden vazgeçtiklerini söyledi. 
     Derya Tuna da, ''Kendisine kimin ve nasıl ateş ettiğini bilmediğini'' ifade ederek, ''Bir çocuk annesiyim. Bu olaydan dolayı çok yıprandım. Allah'a havale ediyorum. Takdir mahkemenin'' dedi. 
     Tuna'nın, duruşma sırasında gözyaşlarına engel olamadığı görüldü. 
     Bu arada söz alan Hüseyin Bozan da, ''Ellerinden öpüyorum Derya abla. Sen ellerinden öpülecek insansın. Onun duygularıyla oynamak istemiyorum. Ellerinden öpmek istiyorum'' dedi. 
     Avukat Kimiran ise müvekkilinin çok yıprandığını ifade ederek, ''Böyle bir şey istemiyoruz'' dedi. 
     Sanık Bozan, 4 aydır tutuklu olduğunu ve 8 aylık hamile olan eşinin yakında bebek dünyaya getireceğini ifade ederek, ''Pişmanlık duygusu içindeyim. Benim nazarımda, Derya Tuna ayakkabısından su içilecek bir insandır. Ablam olarak beni affetmesini istiyorum. Tahliye talep ediyorum'' diye konuştu. 
     Duruşmada dinlenilen diğer müşteki Gazeteci Bora Engin de, kendisini yaralayan kişiyi görmediğini ifade ederek, şikayetçi olmadığını söyledi. 
     Duruşmada tanık olarak dinlenilen İbrahim Tatlıses'in kardeşi Hüseyin Tatlı ise prova çıkışında Derya Tuna'yı götürmek için olay yerine gittiğini, Tuna restorandan çıktığı sırada silah sesi duyduğunu, ancak kimin ateş ettiğini görmediğini kaydetti. 
     Sanığın tutukluluk halinin devamını kararlaştıran hakim, dosyanın, esas hakkındaki görüşünü bildirmesi için Cumhuriyet savcısına verilmesine hükmederek, duruşmayı erteledi. 
     Bu arada adliyede gazetecilerin sorularını yanıtlayan avukat Kimiran, ilk duruşmadan sonra kaba konuşmalar içeren telefonlar aldığı için Tuna'nın avukatlığından vaçgeçtiğini belirterek, ancak Tuna'nın kendisine ricası üzerine yeniden avukatı olduğunu söyledi. 
     
     CEZA İSTEMİ 
     Şişli Cumhuriyet Başsavcılığı'nca hazırlanan iddianamede, 14 Ekim 2002 tarihinde meydana gelen olayda, Günay Restoran'dan çıkan Derya Tuna'nın yaralandığı, Gazeteci Bora Engin'in de seken bir kurşunla yara aldığı belirtiliyor. 
     Sanık Hüseyin Bozan'ın olay yerine kimliği tespit edilemeyen bir kişiyle geldiği, bu kişinin olay sırası ve sonrası da Bozan'ı yönlendirdiği ifade edilen iddianamede, sanığın ''6136 sayılı Ateşli Silahlar Kanunu'na muhalefet etmek'', ''2 kişiyi silahla yaralamak'' ve ''meskun mahalde ateş etmek'' suçlarından toplam 6 yıl 3 ay ile 11 yıl 3 ay arasında hapis cezasına çarptırılması isteniyor. 
     





</TEXT>
</DOC>
