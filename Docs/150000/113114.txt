<DOC>
<DOCNO> 113114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sontur01.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Laila'la karşılıksız çekten ihtiyati haciz 
</HEADLINE>
<TEXT>

     İstanbul 8. Asliye Ticaret Mahkemesi, toplam 31 milyar 500 milyon liralık 2 çeki karşılıksız çıktığı gerekçesiyle, İstanbul'un ünlü eğlence mekanı Laila'yı işleten Laila Turizm Ticaret Limited Şirketi hakkında ihtiyati haciz kararı aldı. 
     İstanbul 8. Asliye Ticaret Mahkemesi'ne başvuran avukat Çiğdem Öztürk tarafından hazırlanan dava dilekçesinde, Laila Turizm Ticaret Limited Şirketi'nin, 31 milyar 500 milyon liralık borcuna karşılık müvekkili Elit Gurme Turistik ve Gıda Ticaret Limited Şirketi'ne 2 çek verdiği belirtildi. 
     Garanti Bankası Bebek Şubesi'ne ait ve 16 Eylül 2002 vade tarihli çeklerin karşılıksız çıktığı anlatılan dilekçede, tüm uyarılara rağmen bugüne kadar ödemenin yapılmadığı kaydedildi. 
     Borçlunun işlerinin bozuk olması nedeniyle mal kaçırmasından endişe edildiği ifade edilen dilekçede, borcun karşılığı kadar borçlu taraf hakkında ihtiyati haciz kararı alınması istendi. 
     Talebi değerlendiren mahkeme, ihtiyati haciz istemini kabul etti. 
     





</TEXT>
</DOC>
