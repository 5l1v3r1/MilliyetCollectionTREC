<DOC>
<DOCNO> 103495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/spor/spo08.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ilhan’ı silmem" 
</HEADLINE>
<TEXT>

Milli Takım’ın Teknik Direktörü Şenol Güneş, yıldız golcüye zarar vermeyi düşünmediğinin altını çizdi, "Eski bir hesabım olduğu düşünülüyorsa bu cahilcedir, çocukcadır" açıklamasını yaptı 
     A Milli Futbol Takımı’nın hocası Şenol Güneş, artık İlhan Mansız konusunun kapatılmasını istedi. Güneş, "Biz problemin büyümemesi, kalplerin kırılmaması ve futbolcumuzun ceza almaması amacıyla uğraş verdikçe, birileri bunun tam tersini yapmak için tüm imkanları kullandı. Kaşıdıkça yara büyüyor. Sonuçta zarar önce futbolcuya, sonra takıma gelecek. Ben, kendi futbolcuma neden ceza verdirteyim, neden takımımın gücünü düşüreyim " ifadelerini kullandı. 
     SAKAT olan diğer oyuncuları da kampa çağırdıklarını hatırlatan Güneş, "Onu silmeyi neden düşüneyim Ben zarar vermeyi değil, futbolcumdan uzun süre faydalanıp, en üst düzeyde katkı almayı isterim" dedi. Şenol Güneş, İlhan’ın Dünya Kupası’nda sivrilen bir isim olduğunu vurguladı ve "Kafileye Trabzon’da katılsaydı bile olayı büyümeden önleme şansımız vardı. Şimdi belki İlhan ceza alacak, ben de önemli bir oyuncumdan yoksun kalacağım" diye konuştu. 
     İLHAN Mansız’la herhangi bir kişisel sorunu bulunmadığına işaret eden Teknik Direktör Şenol Güneş, sözlerini şöyle sürdürdü "Eski bir hesabım olduğu düşünülüyorsa bu da cahilcedir, çocukcadır. Onu Samsunspor’dan beri izliyorum. İlk kez milli takıma çağıran ve oynatan benim. İlhan’ı ısrarla Trabzon’a çağırıp ceza almaması için her türlü fedakarlık ve özveriyi gösterdik. Bundan sonra prosedür işler. Benim yapabileceğim herhangi bir şey yok". 
     
Trabzon’a yakışmadı      GÜRCİSTAN maçında Trabzonspor’un eski oyuncusu Abdullah’a tribünlerden gelen protestolar tepki çekti. Şenol Güneş, "Burada yuhalanması beni çok rahatsız etti. Tepkiler bitmek bilmiyor kangren olmuş" derken, Tugay da, "Böyle bir atmosferde tatsızlık yaşanmasını istemezdik" ifadesini kullandı. 
     HAKAN Ünsal ve Okan, "Ona yapılan hakareti tüm takıma yapılmış gibi algılıyoruz" dediler. Tayfur ise, "Bu olay hepimizin moralini bozdu" diye konuştu. Oldukça üzgün olan Abdullah ise, "Bu tepkiler yeni değil. Bundan daha kötü ne olabilir, bir de sahaya inip dövselerdi bari" yorumunu yaptı. 
     



 SPOR 

























</TEXT>
</DOC>
