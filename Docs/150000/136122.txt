<DOC>
<DOCNO> 136122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/guncel/agun.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis sığınağında faaliyet var 
</HEADLINE>
<TEXT>
Saldırı olursa Meclis 
burada çalışacak 
Meclis binasının alt katlarındaki sığınaklar savaşa hazırlanıyor. Elden geçirilen odalara yiyecek, içecek ve gaz maskesi stoklanıyor 
     Barış girişimlerine karşın Irak harek tı için geri sayım başlarken, Ankara her açıdan önlem almaya devam ediyor. Dikkat çeken hazırlıklardan biri de TBMM sığınaklarında başlatıldı. Meclis Başkanlığı, TBMM kampusundaki sığınakların kullanıma hazır hale getirilmesi için çalışmaların başlatılmasını istedi. Kulislere yansıyan bilgilere göre hükümetin, ABD’ye üs ve limanlarda inşaat izni veren ilk yetki tezkeresi geçtiğimiz perşembe günü Genel Kurul’da kabul edilirken, aynı saatlerde Meclis binasının alt katlarındaki sığınakların sivil savunma gereklerine uygun hale getirilmesi için hummalı bir çalışma sürdürülüyordu. 
     
     ÇALIŞMALAR OLAĞAN’ 
     Çok sayıda salon ve odalardan oluşan Meclis sığınaklarında bir yandan bakım, onarım ve temizlik çalışmaları yapılırken, diğer yandan da kimyasal saldırıya karşı gaz maskeleriyle sivil savunma araç gereçleri stoklanıyor. Meclis yetkilileri sığınaklardaki çalışmaların "olağan" olduğunu, Sivil Savunma Genel Müdürlüğü yetkilileri ise olası saldırıya karşı hedef olabilecek her yerde bu tür çalışmaların yapıldığını vurguluyor. 
     
     İLETİŞİM SORUNU YOK 
     Sığınaklarda bir Genel Kurul Salonu, 21 basınç ve serpinti sığınağı ile geniş koridorlar bulunuyor. Olağanüstü durumlara karşı yiyecek, içecek ve ilk yardım malzemeleri depolanıyor. 
     Olası bir saldırı durumunda Meclis’in en geç iki saat içinde buraya çekilip çalışmasını sağlayabileceği şekilde düzenlenen sığınakta önemli merkezler de yer alıyor. Bunların birini Meclis Başkanlığı’nın ve Bakanlar Kurulu’nun toplantılarına uygun olarak düzenlenen kontrol merkezi oluşturuyor. Sığınaklarda telsiz, telefon, uydu haberleşme sistemleri ile her türlü iletişim alt yapısı da mevcut. 
     
     



 GÜNCEL 














</TEXT>
</DOC>
