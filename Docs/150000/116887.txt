<DOC>
<DOCNO> 116887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun06.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonuçları İngiliz basınında... 
</HEADLINE>
<TEXT>

     İngiliz basını, Türkiye'deki seçim sonuçlarına ilişkin yorumunda, yıllar sonra ilk kez bir partinin tek başına iktidara gelebilecek durumda olduğunu belirtti. 
     Independent gazetesi, ''hükümet deneyimi olmayan İslamcı parti'' olarak nitelediği AK Parti'nin Parlamento'da çoğunluğu ele geçirdiğini belirtti ve ''Bu seçim ülkenin Batılı müttefikleri tarafından da ihtiyatla izlendi'' diye yazdı. 
     Türkiye'de laik kesimin AK Parti'nin ''gizli bir gündemi'' bulunduğundan kuşku duyduğunu savunan gazete, ''Ancak Tayyip Erdoğan bu korkuları gidermek için hemen açıklamada bulundu ve ilk gezisini Brüksel'e yapacağını, burada AB üyeliğine tarih alabilmek için çaba göstereceğini söyledi'' ifadelerine yer verdi. Gazete, ''AK Parti'nin son zamanlarda çağdaş ve Batı yanlısı bir çizgi çizdiğini ve sert söylemlerden kaçındığını'' belirtti. 
     Daily Telegraph gazetesi, AK Parti'nin tek başına iktidara gelmesinin ülkede ''yeni bir gerilim tehdidini ortaya çıkardığını'' öne sürdü. Türkiye'de uzun yıllar sonra ilk kez bir partinin tek başına hükümeti kurabilecek durumda olduğunu belirten gazete, ''Ancak ne yazık ki pek az siyasi analist, bu durumun Türkiye'nin çok ihtiyaç duyduğu siyasi istikrara dönüşebileceğine inanıyor'' yorumunda bulundu. 
     The Guardian gazetesi, ''Türkiye'nin çağdaş İslamcı partisi'' olarak nitelediği AK Parti'nin seçimi kazanırken, Avrupa Birliği'ni en öncelikli hedef yapacağı konusunda söz verdiğini belirtti. 
     AK Parti'nin kendisini ''muhafazakar demokrat'' olarak nitelemesine ve siyasi çizgisinin İslami referanslar taşıdığını yadsımasına karşın, ''partinin yükselişinin Türkiye'deki laik devlet yapısına tehdit olarak görüldüğünü'' öne sürdü. 
     The Times gazetesi, AK Parti'nin öncelikle Batı'yı rahatlatma çabası içine girdiğini belirterek, ''Eğer bu seçime ordu girseydi, seçimi tartışmasız büyük bir çoğunlukla kazanırdı'' diyen bir Batılı diplomatın sözlerine yer verdi. Gazetenin yorumunda, ''Halk oyunu rahat kullandı, zira herkesin kafasında 'Nasıl olsa aşırı siyasi bir hareket ordu tarafından engellenir' düşüncesi var'' ifadesi kullanıldı. 
     Financial Times gazetesinin haber-yorumunda ise liberal görüşlü siyaset yorumcularının, ''AK Parti'nin askeri tahrik eden Necmettin Erbakan'ın düştüğü hatalara düşmeyeceğine'' dair görüşlerine yer verdi. Gazeteye açıklama yapan Batılı diplomatlar da ''AK Parti bu seçimi siyaseten intihar sayılabilecek şeyler yapmak için kazanmış olamaz'' dediler. 
     





</TEXT>
</DOC>
