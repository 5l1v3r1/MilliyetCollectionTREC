<DOC>
<DOCNO> 120277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur26.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Her durakta ayrı bir dış politika ilan edilmez" 
</HEADLINE>
<TEXT>

     CHP Genel Başkanı Deniz Baykal, AK Parti Genel Başkanı Recep Tayyip Erdoğan'ı eleştirerek, ''Her durakta ayrı bir dış politika ilan ederek ülke sorunlarının çözümüne yaklaşım, gelecekte bizi ciddi sorunlarla, sıkıntılarla karşı karşıya bırakır'' dedi. 
     Baykal, CHP Genel Merkezi'nde, Ankara Barosu Başkanı Semih Güner ve Yönetim Kurulu üyelerini kabul etti. 
     CHP Genel Başkanı Baykal, kabulün ardından gazetecilerin sorularını yanıtladı. 
     Bir gazetecinin, ''Türbanın devlet politikasına girmesini nasıl karşılıyorsunuz '' sorusu üzerine, uzun bir süredir Türkiye'de belli bir anlayışla, iyi niyetle konunun bir siyasi gerginlik ortamına taşınmaması ve bu konu etrafında siyasi bir çatışmanın oluşturulmamasına özen gösterilmesi noktasında değerlendirmeler yaptıklarını söyledi. 
     Uzun bir süreden beri herkese, bu konuda duyarlı, dikkatli olmaya, konuyu anlamsız bir telaşla gündeme getirmemeye özen göstermenin çok büyük önemi olduğunu anlatmaya çalıştığını belirten Baykal, bu önerileri, konunun aşılması ve rahatlatılması için getirdiği kaydetti. Baykal, sözlerini şöyle sürdürdü 
     ''Ama ne yazık ki, birden bire bu konunun gösterişli bir biçimde, bir olup bittiyle, hızla gündeme taşındığına tanık olduk. Bu girişim, ne ölçüde bu konunun çözülmesini isteyenlere neler getirir, doğrusu bilemiyorum. Bu yaklaşımın, bu konunu çözülmesini rahatlatacak, kolaylaştıracak anlayışı ortaya koyup koymadığını herkesin yeniden değerlendirmesini bekliyorum. Eğer olup bittilerle, telaşla, 'ben yaptım oldu' ile dayatmayla bu konu gündeme gelecek olursak, yeni yeni gerginlikler, sıkıntılar yaratırız. Daha yumuşak, anlayışlı, hoşgörülü, kavrayıcı, kucaklayıcı bir yaklaşıma ihtiyaç olduğu kanısındayım. Şimdi geldiğimiz noktada bu üslubun dışında bir takım olup bittiler ile karşılaşmaya başladığımız görülüyor. Daha dün bir, bugün iki... Bundan sonra nelerle karşılaşırız bilemiyoruz. Ama tekrar sağduyu, olgunluk ve dikkat çağrısını yapmayı gerekli görüyorum. Bu konuların üzerine, sorumsuzca yürürsek, konunun çözümüne değil, tam tersine çözümsüzlüğe katkı yaparız. Maalesef, birden bire konu, tek taraflı dayatma anlayışı etrafında gündeme gelmeye başladı. Bunu aşmalıyız. Buna aynı anlayışla cevap vermemeliyiz. Bu yaklaşımların ortaya çıkmasını teşvik etmemeliyiz. Bunlar karşıt dirençleri tahrik eder. Kutuplaşma birden bire hızlanmaya başlar, gerilim ve gerginlik artar. Bundan ülke de iktidar da sorunu çözümünü bekleyen insanlar da kazanmaz.'' 
     
     DIŞ POLİTİKA 
     Bir gazetecinin, AK Parti Genel Başkanı Recep Tayyip Erdoğan'ın, Kıbrıs, AB ve AGSP konularının birlikte ele alınması gerektiği yönündeki açıklamasını anımsatarak, buna ilişkin değerlendirmesini sorması üzerine Baykal, ''Böyle yolculuklarda, her durakta ayrı bir dış politika ilan ederek, ülke sorunlarının çözüme yaklaşımı gelecekte bizi ciddi sorunlarla, sıkıntılarla karşı karşıya bırakır'' diye konuştu. 
     Dışişleri Bakanı Yaşar Yakış'ın, ''taviz vereceğiz'' diyerek, dış politikayı harekete geçirdiğini ifade eden Baykal, Erdoğan'ın, bütün sorunların birbiriyle ilişkili olarak pazarlığa açık olduğunu ilan ettiğini savundu. Baykal, ''Öbür taraftan Türkiye tarih alma çabasını sürdürürken, tarih için tarih verilse de olur gibi açıklamalar yaptı. Dış politikalarında çok daha hazırlık, dikkatli ne istediğimizi önceden bilen ciddi bir tartışmadan sonra kararlaştırılmış ve iddiaların arkasında kararlılıkla duran bir anlayışa ihtiyaç olduğu kanısındayım'' dedi. 
     Baykal, yarın Erdoğan ile yapacağı görüşmede, başörtüsü ve Kıbrıs konularının gündeme gelip gelmeyeceğinin sorulması üzerine, toplantının ardından neler konuşulduğunun belli olacağını belirtti. 
     Bir gazetecinin, ''Hilton Oteli'nde toplu namaz kılma olayı oldu. Bunu nasıl değerlendiriyorsunuz '' sorusu üzerine, bu konularda herkesin bir anlayışı olduğunu, ibadetin gösteri haline dönüştürülmesinin ibadetin gerçek özüne de çok uygun olmadığını söyledi. 
     ''Öyle anlaşılıyor ki bu tip olup bittiler ile bu tip sahnelerle sık sık karşılaşacağımız bir tablo içine giriyoruz'' diyen Baykal, bu tabloların bazı insanları tatmin ettiğini, öte yandan toplumda bir tepkiyi tahrik ettiğini ifade etti. Gerginleşme ve kutuplaşmanın bu tablonun sonucunda ortaya çıktığını belirten Baykal, ''Bu gidişi, bir sağduyulu anlayışına oturtma fırsatını umarım önümüzdeki günlerde buluruz. Bunun sorumluluğunu özellikle iktidar partileri kendilerinde hissedirler, kendilerine çeki düzen verirler'' diye konuştu. 
     İbadetin bir meydan okuma haline dönüştürülmemesi gerektiğine işaret eden Baykal, herkesin ibadetini özgürce yapabileceğini ancak ibadetin yerinin, mahallinin ve uygun ortamının olduğunu kaydetti. 
     Bu konularda belli bir özene, dikkate ve hukuk saygısına ihtiyaç olduğunu dile getiren Baykal, yargı organlarının bu konudaki kararlarının göz önünde bulundurulmasına gerek bulunduğunu vurguladı. 
     Bir gazetecinin, CHP'nin bu gerilimleri tırmandırmadan çözüm arayışına girip girmeyeceğini sorması üzerine Baykal, başından beri bu arayışı sürdürdüklerini anımsattı. 
     Meydana gelen olayların kendilerinin yaptığı çağrılara yardımcı olmadığını ve durumu güçleştirdiğini ifade eden Baykal, ''Bu çağrıları yaparken, giderek yalnız kaldığımızı hissediyoruz. Bu, Türkiye için iyi olmuyor'' dedi. 
     Anlamsız sorunların, gereksiz gerginliklerin gündeme getirilmemesi gerektiğini, bunun için herkesin dikkatli olmasının şart olduğunu ifade eden Baykal,''Hak benim yaparım, olup bitti, dayatma üslubu maalesef yararlı olmuyor'' diye konuştu. 
     Bununla ilgili geçmişte uyarılarda bulunduklarını ve bulunacaklarını ifade eden Baykal, herkese aynı derecede sorumluluk düştüğünü sözlerine ekledi. 
     





</TEXT>
</DOC>
