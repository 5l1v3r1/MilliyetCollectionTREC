<DOC>
<DOCNO> 124336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/yasam/yas03.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mini mini bir milli gelinimiz’ daha oldu 
</HEADLINE>
<TEXT>

14 yaşındaki İngiliz kızı Rachel, Marmaris’te tanıştığı Türk genci Mehmet Ocak ile evlendiğini açıklayınca kıyamet koptu 
     NEVSAL ELEVLİ Londra 

     Sahte pasaportla Türkiye’ye kaçan ve halen evli olan 24 yaşındaki Türk sevgilisi Mehmet Ocak ile evlendiğini savunan 14 yaşındaki Rachel Lloyd’un macerası İngiltere’yi karıştırdı. 
     İngiliz Mirror gazetesi, birinci sayfadan verdiği haberde Türkiye’deki yeri belirlenemeyen Rachel’in İstanbul’da olabileceğini belirtti. 
     
     Annesi endişeli 
     Rachel’in güvenliği için endişelendiğini söyleyen anne Karen Thomas 40 , "Kızımın hamile kalmasından korkuyorum. Arkadaşlarına Mehmet’ten çocuk yapmak istediğini söylüyormuş. Kızımı Noel’de yanımda görmek istiyorum" dedi. Eşinden ayrı yaşayan Rachel’in babası Bob ise, bir yaz tatilinin bu duruma neden olacağını tahmin edemediklerini söyledi. 
     
     Her şey Marmaris’te başladı 
     Gazeteye göre, Rachel, babaannesi Carol Lloyd ve 16 yaşındaki ablası Becky ile mayısta tatil için geldiği Marmaris’teki Andy’s Bar’da tanıştığı barmen Mehmet Ocak’a şık oldu. 14 gün sonra Rachel ile Mehmet nişanlandıklarını açıkladılar. Babaanne Carol da onaylayınca nişan yüzükleri takıldı. Rachel, tatilinin sonunda İngiltere’ye döndü ancak sevgilisiyle sürekli telefonda konuşuyordu. Ancak Rachel ekimde babaannesiyle yeniden Türkiye’ye geldi ve bir hafta sonra babaanne İngiltere’ye tek başına döndü. 
     Bunun üzerine Rachel’in annesi ve babası, polisi arayarak kızlarının İngiltere’ye getirilmesini istedi. İngiltere Dışişleri Bakanlığı’nın devreye girmesiyle Marmaris’te bulunan Rachel, Türkiye’ye gelen babasıyla ülkesine döndü. 
     Ancak İngiliz Sosyal Servis Bürosu’nun çok sıkı şartlarla yine babaannesinin yanında kalmasına izin verdiği Rachel, sahte imzalarla yeni bir pasaport alıp Türkiye’ye kaçtı. Ve geçen hafta sonu ailesini arayarak Mehmet’le evlendiğini açıkladı. 
     Abla Becky, Mehmet Ocak’tan hiç hoşlanmadığını ve çok kıskanç olduğunu söylerken, gazete, İstanbul Evlendirme Dairesi’ndeki araştırmaları sonucu böyle bir böyle bir evliliğin kayıtlarda yer almadığını yazdı. 
     Gazete, yapılmış olsa bile, Rachel’in 15 yaşından küçük olması nedeniyle, evliliğin yasal sayılmayacağını da belirtti. 
     
Bu ilk değil...      13 yaşındaki Sarah Cook da, Kahramanmaraşlı Musa Kömeağaç ile evlendiğinde İngiltere karışmıştı. Sarah evlendikten bir yıl sonra Musa’dan bir erkek çocuk dünyaya getirmiş ve türban takmaya başlamıştı. Yaşı küçük olduğu için İngiltere’ye geri getirilen Sarah, daha sonra Musa’dan ayrılmış ve komşusunun oğluyla birlikte olmaya başlamıştı. Şimdi 20 yaşında olan Sarah, ailesi ve iki çocuğuyla oturuyor. Sarah, Musa ile yaşadığı aşktan pişmanlık duymadığını da söylüyor. 
     



 YAŞAM 





















</TEXT>
</DOC>
