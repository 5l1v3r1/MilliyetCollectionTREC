<DOC>
<DOCNO> 107116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/siyaset/siy02.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük savaş Kadıköy’de 
</HEADLINE>
<TEXT>

Partiler seçimlerde ağır toplarını İstanbul’dan aday gösterdi. Kadıköy’deki 1. bölgede Ecevit, Erdoğan ve Derviş yarışacak 
     İSTANBUL Milliyet 

     Partiler seçimlerde ağır toplarını İstanbul’dan aday gösterdi. Büyük mücadelenin yaşanacağı İstanbul’da, DSP Genel Başkanı Bülent Ecevit, AKP Genel Başkanı Recep Tayyip Erdoğan, YTP Genel Başkanı İsmail Cem, CHP’nin önemli ismi Kemal Derviş yarışacak. 
     İstanbul’da en renkli yarış Kadıköy yakasını kapsayan 1. bölgede olacak. Ecevit, ABD’den ekonomiyi kurtarmak için büyük umutlarla getirdiği Derviş’le burada karşı karşıya gelecek. AKP lideri Erdoğan da, Ecevit ve Derviş’le Kadıköy’de kozunu paylaşacak. Yine bu bölgede, CHP’den ikinci sırada Zülfü Livaneli yer alıyor. ANAP’ta Ediz Hun, MHP’de eski başbakanlardan Ferit Melen’in oğlu Mithat Melen, YTP’de Ercan Karakaş ve SP’de Yasin Hatipoğlu, listelerde birinci sırayı alarak partilerini sürüklemeye çalışacak. Bu bölgede öne çıkan bir başka isim DYP’den dördüncü sırada aday olan görme engelli şarkıcı Metin Şentürk. Süleymancıların önderlerinden Mehmet Denizolgun 1. bölgede beşinci, Nazlı Ilıcak’ın eşi Emin Şirin de 11. sırada yer bulabildi. 
     İstanbul 2. bölgede de büyük bir mücadele yaşanacak. YTP’den Hüsamettin Özkan, ANAP’tan Ahmet Özal, DYP’den eski ANAP’lı ve eski Başbakan Yıldırım Akbulut bu bölgede öne çıkan isimler. MHP’den Murat Sökmenoğlu, CHP’den Mehmet Sevigen, SP’den Numan Kurtulmuş da liste başı adaylar. AKP 2. bölgede Yusuf Bozkurt Özal’ın oğlu İbrahim Reyhan Özal’ı listesinde 8. sıraya yerleştirdi. Erdoğan’ın avukatı Hayati Yazıcı 5., Anayasa hukukçusu Prof. Dr. Burhan Kuzu 6. sırada yer alırken, kuruluş aşamasında partinin vitrininde yer alan Canan Kalsın 17. sırada yer bulabildi. Daha önce bu bölgeden aday olan ve CHP’nin barajı aşamaması sayesinde kılpayı seçilen Tansu Çiller ise, seçim bölgesini değiştirerek Muğla’dan aday oldu. 
     
     Cem profesörlere karşı 
     İstanbul 3. bölgede YTP Genel Başkanı İsmail Cem’in karşısında CHP’den aday olan ilahiyatçı Profesör Yaşar Nuri Öztürk, ANAP’tan siyasete bir süre ara veren Ali Talip Özdemir var. AKP’de ilk sıralarda milletvekili Abdülkadir Aksu ve Ali Coşkun bulunuyor. Avcılar ilçesini de kapsayan bu bölgede deprem uzmanı Prof. Dr. Ahmet Mete Işıkara ANAP’tan üçüncü sırada. DSP’de Spordan Sorumlu Devlet Bakanı Erdoğan Toprak’ın liste başı olduğu bölgede, Ecevit’in koruması Recai Birgün de dördüncü sıra adayı. Zekeriya Temizel ise, Birgün’ün de gerisinde kalarak beşinci sıradan aday gösterildi. 
     



 SİYASET 
















birinci sırada 








</TEXT>
</DOC>
