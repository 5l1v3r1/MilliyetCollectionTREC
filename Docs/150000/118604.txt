<DOC>
<DOCNO> 118604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun03.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li Musevilerden Türkiye'nin AB üyeliğine destek... 
</HEADLINE>
<TEXT>

     ABD'nin önemli Musevi kuruluşlarından The Simon Wiesenthal Merkezi, eski Fransa Cumhurbaşkanı Valery Giscard D'estaign'in, Türkiye'nin AB üyesi olmaması gerektiğine ilişkin sözlerini eleştirerek, Ankara'nın AB'ye üyeliğine tam destek verdi. 
     Merkez'den yapılan açıklamada, kuruluşun, Giscard D'estaign'in sözlerine tepkisinin bir mektupla dile getirildiği belirtildi. 
     Mektupta, ''Musevi soykırımı sırasında Avrupa, Museviler'i katlederken Türk diplomatları, işbirlikçi Fransız hükümeti ve diğer Nazi müttefiklerinin elinden Museviler'i kurtardı. 15'inci yüzyılda Avrupa'daki krallıklar Museviler'i kovarken, Müslüman Türkiye onlara kucak açtı. Bugünün Neo Nazileri ve dazlakları Türk kurbanları üzerinde yoğunlaşırken, sayın Giscard D'estaign, siz Avrupa'nın Hıristiyan mirasını kucaklıyorsunuz'' ifadeleri kullanıldı. 
     Mektupta, The Simon Wiesenthal Merkezi'nin, Türkiye'nin AB üyeliğini desteklediği belirtilerek, ''Avrupalı bir Türkiye, Avrupa ve Ortadoğu'nun istikrarı için sadece yararlı olabilir'' denildi. 
     Merkez, farklı inanç ve etnik gruplardan oluşan bir Avrupa'nın, Müslüman Türkiye'nin katılımıyla daha da zenginleşeceğini, ''fundamentalizm, nefret ve radikalizm gibi kötülüklere karşı'' Avrupa'nın güçleneceğini kaydetti. 
     The Simon Wiesenthal Merkezi, ABD'de 400 bin ailenin kayıtlı olduğu en büyük uluslararası Musevi insan hakları kuruluşlarından biri olarak biliniyor. Merkez, Avrupa Konseyi, UNESCO ve BM gibi kuruluşlarda hükümet dışı kuruluş olarak yer alıyor. 
     





</TEXT>
</DOC>
