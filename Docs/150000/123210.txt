<DOC>
<DOCNO> 123210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur25.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Geyve halkı karayolunda eylem yaptı... 
</HEADLINE>
<TEXT>

     Sakarya'nın Geyve İlçesi'ne bağlı Karaçam Köyü'nde halk, hemzemin geçitte meydana gelen kaza sonrasında, önlem alınması istemiyle D-650 karayolunda ulaşıma izin vermediler. 
     İkna için olay yerine gelen Geyve Kaymakamı Celalettin Yüksel'e de saldırmak isteyen öfkeli grup, sağduyulu köylüler ve jandarmanın araya girmesi sonucu yolu boşalttı. 
     Bugün öğle saatlerinde köy içinden geçen demiryolundaki hemzemin geçitte meydana gelen kazada, makinist Gürkan Kır idaresindeki 11002 sefer sayılı Ankara Ekspresi, Haluk Maluç'un kullandığı 41 F 8117 plakalı özel otomobile çarptı. Kazada, otomobil sürücüsü ile yanında bulunan Memnune ve Kazım Aydoğan ağır yaralandı. 
     Kazanın duyulmasının ardından olay yerine gelen köylüler, aynı yerde daha önce de çok sayıda kaza olmasına rağmen önlem alınmadığını dile getirerek, demiryolunun yanından geçen D-650 karayolunu kestiler. 
     Hemzemin geçide ışıklandırma yapılmasını isteyen köylüler, karayolundan geçen araçlara izin vermediler. Yoldan geçmek isteyen, ancak köylülerin saldırısına uğrayan minibüs sürücüsü, yolcuları tarafından kurtarıldı. 
     Jandarmanın çabasına rağmen köylülerin yolu açmamakta direnmesi üzerine olay yerine gelen Geyve Kaymakamı Celalettin Yüksel, Vali Cahit Kıraç ile görüştüğünü ve gerekli önlemlerin alınacağını söyledi. 
     
     KAYMAKAM'A SALDIRI 
     Köylülere, ''yolu kapatarak birşey elde edemeyeceklerini'' söyleyen ve ''suç işlemekten vazgeçmelerini'' isteyen Yüksel, öfkeli gruptan bazı kişilerin fiili ve sözlü saldırısına maruz kaldı. Yüksel, araya giren köylüler ile jandarmanın müdahalesiyle kalabalığın arasından çıkarıldı. 
     Jandarmanın son ihtarı sonrasında karayolunu boşaltan öfkeli grup, minibüslere binerek, kazada yaralananların sağlık durumunu öğrenmek için Sakarya Devlet Hastanesi'ne gitti. Köylülerin hastaneye gelişinde de geniş önlem alındı. 
     Bu arada, yol kapatma eylemine katılanlardan 79 yaşındaki Kadir Maluç, ''Ben abimi ve eşini 5 yıl önce bu hemzemin geçitte kaybettim. Bu geçitte artık başka canlar gitmesin, insanlar sakatlanmasın. Devlet burada önlem alsın. Yoksa bu geçitte yatarım'' dedi. 
     Öte yandan, hastanede tedavileri süren Haluk Maluç ile Memnune ve Kazım Aydoğan'ın sağlık durumlarının ciddiyetini koruduğu öğrenildi. 
     





</TEXT>
</DOC>
