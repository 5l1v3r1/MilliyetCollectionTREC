<DOC>
<DOCNO> 132157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sondun04.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da batan gemi İzmir'den mi hareket etti.. 
</HEADLINE>
<TEXT>

     İtalya'nın güneyindeki Lecce kenti açıklarında dün batan geminin İzmir limanından yola çıktığı iddia edildi. 
     İtalyan haber ajanslarında verilen bilgilerde, 35 kaçağı taşıyan teknenin 12-13 Ocak'ta İzmir limanından kalktığı öne sürülürken, kaçakların başlarında yasadışı göçü organize eden 2 Türk bulunduğu savunuldu. 
     Yapılan açıklamalarda, teknenin Yunanistan'a doğru geldiğinde su almaya başladığı ve denize düşen bazı kaçakların donarak öldüğü belirtilirken, teknenin durumundan dolayı kaçak göçü organize eden Türk grubun Yunanistan'daki suç örgütü grupla temasa geçerek sağ olan kaçakları 16 Ocak'ta Yunanlı 2 denizcinin bulunduğu başka bir tekneye aktardıkları ifade edildi. 
     Yunanlıların kontrolünde İtalya'nın güneyindeki Lecce açıklarına gelen ve 19 Şubat sabahı batan tekneden sadece 6 kişi sağ kurtulurken, 6 kişinin cesedine ulaşıldığı, 23 kişinin de halen kayıp olduğu bildirildi. 
     Kaçakların tümünün Iraklı Kürtler olduğu açıklandı. 
     Sağ olarak kurtarılanlardan Yunan denizci 28 yaşındaki Liolis Panaitois, İtalyan yetkililere yaptığı açıklamada, İzmir'den yola çıkan teknedeki 2 Türk vatandaşının akıbetini bilmediğini söyledi. 
     Yaşları 14 ile 20 arasında olan sağ kurtarılan 5 kaçak ise İtalya'ya gelmek için kişi başına 2 bin 800 Euro ödediklerini belirttiler. 
     İtalyan yetkililer, gece olmasından dolayı ara verilen arama çalışmalarına yarın sabah tekrar başlanacağını açıkladı. 
     





</TEXT>
</DOC>
