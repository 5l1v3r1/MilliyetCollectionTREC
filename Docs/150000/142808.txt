<DOC>
<DOCNO> 142808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/siyaset/siy99.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

İlk yurtdışı gezisi Brüksel’e      Recep Tayyip Erdoğan, başbakan olarak ilk yurtdışı gezisini, "AB’nin kalbi" Belçika’ya yapacak. Erdoğan, 23 - 24 Mart arasında Brüksel’de yapılacak AB Aday Ülkeleri toplantısına katılacak. Erdoğan bu toplantıda Türkiye’nin AB’ne giriş süreciyle ilgili değerlendirmeler yapacak, Türkiye için düşünülen müzakere tarihini öne çekmeye çalışacak. 
     
Halef-selef buluşması bugün      Tayyip Erdoğan, Başbakanlığı Abdullah Gül’den bugün devralacak. Başbakanlık Merkez Binası’nda yapılacak devir teslim töreni saat 11.00’de yapılacak. Başbakanlığın ardından Dışişleri Bakanlığı’ndaki devir - teslim töreni de bugün yapılacak. Dışişleri Bakanlığı’na veda eden Yaşar Yakış, dün akşam "devir - teslim töreni ne zaman yapılacak" sorusuna, "Gül’ü aradım, bana Önce ben görevi devredeyim. Ondan sonra konuşalım’ dedi" yanıtını verdi. 
     
Hükümeti cebinden çıkardı      Başbakan Erdoğan, dün Köşk’e çıkmayacağını açıklamasına rağmen, akşam saatlerinde bir sürprizle kabine listesini Cumhurbaşkanı Ahmet Necdet Sezer’e sundu. Sezer ile görüşmesinin ardından Erdoğan, basın mensuplarının karşısına geçerek, cebinden çıkardığı ve Sezer tarafından onaylanan listeyi okudu. Erdoğan’a AKP Genel Başkan Yardımcısı Dengir Mir Mehmet Fırat eşlik etti. 
     
     



 SİYASET 



















</TEXT>
</DOC>
