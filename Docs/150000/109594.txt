<DOC>
<DOCNO> 109594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/guncel/gun03.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınıflarımı hep takdirle geçtim 
</HEADLINE>
<TEXT>
Yardım et Vali Amca 
Parasızlıktan ailesinin forma alamadığı Ö.Y.’yi okula sokmadılar. Halk Günü’ne katılan çaresiz öğrenci de validen yardım istedi... 
     DEMET ÖZTÜRK Kayseri DHA 

     Kayseri Valiliği’ndeki Halk Günü dün de yaşlısı, genci ile sorunlarını anlatmak, dertlerine derman bulmak için gelenlerle doluydu. Sorunlar çeşit çeşitti... Ama daha çok ekonomikti. Onların arasından sıyrıldı 12 yaşındaki Ö. Y. utangaçtı... Derdini anlatırken, başı önündeydi. "Formam olmadığı için okula alınmıyorum" dedi... Sonra başladı anlatmaya... 
     
     Babam ilgilenmiyor 
     "Eskişehirbağları’ndaki bir gecekonduda oturuyoruz. Annem Ayşe akıl hastası. Babamdan boşandıktan sonra Sivas’a gitti. O nedenle babamla birlikte kalıyorum. Babam, soba fabrikasında çalışıyor. Alkolik olduğu için benimle ilgilenmiyor. Mustafa Kemal İlköğretim Okulu 6. sınıfına gidiyorum. Sınıflarımı hep takdirle geçtim. Ancak, paramız olmadığı için forma alamadık. Okul yöneticileri günlük kıyafetle okula gelmememi söyledi. Ne yapacağımı şaşırdım." 
     
     Ya diğerleri .. 
     Vali Yardımcısı Kemelek, Ö. Y.’yi sonuna kadar dinledi. Sonra da müjdeyi verdi. "Ö. Y.’nin tüm eğitim masrafları Sarraflar ve Kuyumcular Odası ile Fenerbahçeliler Derneği Başkanı Ahmet Demircioğlu tarafından karşılanacak" diye... Kemelek, Ö. Y.’nin Kız Yetiştirme Yurdu’na alınması için babasıyla görüşeceklerini de sözlerine ekledi. 
     



 GÜNCEL 





















</TEXT>
</DOC>
