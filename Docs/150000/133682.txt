<DOC>
<DOCNO> 133682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sonspo07.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Antrenörü Mahmuti Mücadeleyi 40 dakikaya yayacağız 
</HEADLINE>
<TEXT>

     Basketbolda Efes Pilsen, Erkekler Avrupa Ligi A Grubu 12. maçında yarın İstanbul'da İtalya'nın Skipper Bologna takımıyla karşılaşacak. 
     Abdi İpekçi Spor Salonu'nda saat 19.00'da başlayacak karşılaşma CİNE 5'ten şifresiz olarak naklen yayınlanacak. 
     Efes Pilsen, grupta 11. maçlar sonunda 17 puanla 4., Skipper Bologna ise 18 puanla 3. sırada yer alıyor. Bologna'da yapılan ilk maçı Efes Pilsen 73-72 kazanmıştı. 
     Efes Pilsen Antrenörü Oktay Mahmuti, ikinci tura yükselebilmek için büyük önem taşıyan maçı taraftar desteğiyle kazanacaklarını savundu. 
     Mahmuti, maçla ilgili görüşlerini şöyle açıkladı 
     ''Skipper Bologna, kaliteli oyunculardan kurulu bir kadroya sahip. İkinci tura yükselebilmek için çok önem taşıyan bu karşılaşmada sert savunma yapmak ve mücadeleyi 40 dakikaya yaymak bizim için maçın anahtarı olacak. Her maçta bizi yalnız bırakmayan, Abdi İpekçi Spor Salonu'nu dolduran seyircimizin desteği ile bu karşılaşmadan da galibiyetle ayrılacağımıza inanıyorum.'' 
     





</TEXT>
</DOC>
