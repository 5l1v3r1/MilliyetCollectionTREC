<DOC>
<DOCNO> 127595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/soneko04.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti'nin, Ocak ayınında Türkiye'ye gelmesi bekleniyor... 
</HEADLINE>
<TEXT>

     Türkiye masası şefi Juha Kahkonen başkanlığındaki Uluslararası Para Fonu IMF Heyeti'nin, Dördüncü Gözden geçirme çerçevesindeki çalışmalarını tamamlamak üzere, Ocak ayının ikinci yarısında Türkiye'ye gelmesi bekleniyor. 
     Edinilen bilgiye göre, Kahkonen başkanlığındaki Heyet, Dördüncü Gözden Geçirme çerçevesindeki ziyaretinde, Hazine, DPT, Maliye Bakanlığı, Bankacılık Düzenleme ve Denetleme Kurumu BDDK ve Merkez Bankası yetkilileriyle çalışacak. 
     Ocak ayındaki ziyaretin sonunda, güncelleştirilmiş bir niyet mektubunun da IMF yönetimine sunulması bekleniyor. 
     
     İSTENİLENLER... 
     IMF yetkilileri, seçimlerin, bazı alanlarda politika performansını olumsuz etkilediğine işaret ederek, müdahale kapsamındaki bankaların sorunlarının çözümünde, özelleştirmenin ilerlemesinde, kamu iktisadi kuruluşlarında gereksiz personelin sayısının azaltılması ve dolaysız vergi reformu planının hazırlanmasında gecikmeler olduğunu vurguluyorlar. 
     IMF, Türkiye'nin ayrıca bu yıl, planlanandan daha zayıf bir bütçe pozisyonunun gerçekleşeceği uyarısında bulunuyor. 
     IMF, hükümetin 2003 yılı için yüzde 5 büyüme ve yüzde 20 enflasyon hedeflerine rahatlıkla erişilebileceğini, bunun da, yüzde 6.5 oranındaki bir faiz dışı fazla ile sağlanabileceğini, ayrıca bu fazla hedefinin, borçların sürdürülebilmesi açısından da önemli olduğunu vurguluyor. 
     IMF, 2003 yılında, sürdürülebilir bir büyüme, enflasyonu düşürme, güçlü bir bankacılık sistemi, kamu kesimi reformu ve özel sektör ortamını iyileştirmeye yönelik önlemlerin mutlaka alınmasını da istiyor. 
     
     GÖRÜŞMELER EYLÜL AYINDA BAŞLAMIŞTI... 
     Dördüncü Gözden Geçirme görüşmeleri, Eylül sonunda ABD'de, IMF-Dünya Bankası yarıyıl toplantıları çerçevesinde başlamıştı. Görüşmeler Ankara'da devam etmiş, fakat Kasım ayındaki genel seçimler nedeniyle yarım kalmıştı. 
     Görüşmelerine İstanbul'da başlayan heyet, burada bankacılık ve reel sektörün sorunlarını ele almıştı. 
     Heyet, Ankara'daki çalışmalarında, DPT, Maliye Bakanlığı, Merkez Bankası ve BDDK uzmanlarının katılımıyla sürdürdü ve çalışmalarda, 2003'e ilişkin makro ekonomik tahminler, 2003 bütçesi ve özellikle de faiz dışı fazla hedefi üzerinde durdu. 
     IMF yönetiminin, Dördüncü Gözden Geçirme'yi onaylaması halinde, Türkiye, yaklaşık 1.6 milyar dolarlık krediyi alabilecek. 
     





</TEXT>
</DOC>
