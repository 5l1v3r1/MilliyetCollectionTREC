<DOC>
<DOCNO> 126633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur16.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Büyük can kayıpları olmasından kaygı duyuyorum" 
</HEADLINE>
<TEXT>

     DSP Genel Başkanı Bülent Ecevit, Irak'a yönelik bir askeri harekatın başlama ihtimalini giderek arttığını belirterek, ''Biz harekata katılmazsak bile, maalesef ABD'nin bizim sınır bölgemizde alacağı tedbirler, girişeceği harekat bizi de savaşın içine sokmuş olacak'' dedi. 
     Ecevit, Ressam Özhan Uluatam'ın Kuğulu Sanat Galerisi'nde gerçekleştirilen sergi açılışında, A.A muhabirinin ''olası Irak harekatı'' ile ilgili sorularını yanıtladı. Bir askeri harekatın başlatılması ihtimalinin giderek arttığını, bu durumdan kaygı duyduğunu belirten Ecevit, ''Bölgemizde barış istiyoruz'' dedi. 
     Geçmişte çok büyük hatalar yapan Irak'a karşı bazı tedbirler almak gerekebileceğine dikkati çeken Ecevit, Türkiye'nin daha önce ABD ile birlikte İncirlik Üssü'nü kullanarak durumu Irak'ta kontrol altında tutabildiğini hatırlattı. 
     Irak'a savaş açılmasına gerek bulunmadığı kanısında olduğunu vurgulayan Ecevit, ''Biz harekata katılmazsak bile, maalesef ABD'nin bizim sınır bölgemizde alacağı tedbirler, girişeceği harekat bizi de savaşın içine sokmuş olacak'' dedi. 
     Ecevit, bu durumda büyük can kaybı olmasından ve Türk ekonomisinin büyük zarar görmesinden kaygı duyduğunu bildirdi. 
     
     ''HÜKÜMETİ BAŞINDAN BERİ UYARIYORUZ 
     DSP Lideri Ecevit, ''ABD Kara Kuvvetleri'nin Türkiye'de konuşlandırılıp kuzeyde bir cephe açılması düşüncesini nasıl değerlendiriyorsunuz '' sorusuna, ''Henüz hükümetle kesin bir anlaşmaya varamadıkları anlaşılıyor. Onun için bir şey söyleyecek durumda değilim'' yanıtını verdi. 
     Hükümete bir uyarısının olup olmayacağı sorusu üzerine de Ecevit, hükümeti başından beri uyardıklarını söyledi. 
     Ecevit, Başbakan olduğu dönemde ABD'den kuzeyde bir cephe açılması yönünde bir talep gelip gelmediği sorusunu yanıtlarken de, ''Evet, ama biz yanıt vermemiştik'' dedi. 
     





</TEXT>
</DOC>
