<DOC>
<DOCNO> 133288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sonspo03.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya Açık'ın şampiyonu Agassi... 
</HEADLINE>
<TEXT>

     Sezonun ilk ''Grand Slam'' mücadelesi olan 91. Avustralya Açık Tenis Turnuvası'nda tek erkeklerde şampiyonluğu, ABD'li Andre Agassi 4. kez kazandı. 
     Melbourne Park Kortları'nda düzenlenen ve 14 gün süren turnuvanın son günündeki tek erkekler finalinde, daha önce bu turnuvada 1995, 2000 ve 2001 yıllarında şampiyon olan 2 numaralı seribaşı ABD'li Andre Agassi ile kariyerinde ilk kez bir ''Grand Slam'' turnuvasında final oynayan 31 numaralı seribaşı Alman Rainer Schüttler karşı karşıya geldi. 
     10.54 milyon ABD Doları yaklaşık 18 trilyon lira toplam ödüllü turnuvanın tek erkekler finalinde, 32 yaşındaki Andre Agassi, rakibi önünde rahat bir mücadele ortaya koydu. Setleri, 6-2, 6-2 ve 6-1'lik skorlarla alan Agassi, yalnızca 1 saat 16 dakika süren maçtan3-0'lık galibiyetle ve 4. kez şampiyon olarak ayrıldı. 
     Turnuva şampiyonluğu nedeniyle Agassi, 654 bin ABD Doları yaklaşık 1 trilyon 112 milyar lira ödülün sahibi olurken, finalist Schüttler ise 327 bin ABD Doları yaklaşık 555 milyar lira kazandı. 
     Kariyerinde 8. kez ''Grand Slam'' turnuvası kazanan Agassi, böylece tenis tarihinde erkeklerde en fazla ''Grand Slam'' turnuvası kazanan raketler klasmanında da 6. sıraya yükseldi. 
     Son 30 yılda bir ''Grand Slam'' turnuvası şampiyonluğu kazanan en yaşlı, tarihte ise 6. en yaşlı tenisçi unvanını alan Agassi, kariyerindeki 55. tekler şampiyonluğuna ulaşırken, bu turnuvada da üstüste 21. maçından da galibiyetle ayrılmış oldu ve profesyonel kariyerindeki galibiyet sayısını da 231 yenilgiye karşılık 744'e yükseltti. 
     





</TEXT>
</DOC>
