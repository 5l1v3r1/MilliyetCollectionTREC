<DOC>
<DOCNO> 140315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko32.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova Elektrik, Vergi Barışı Kanunu'ndan yararlanacak 
</HEADLINE>
<TEXT>

     Çukurova Elektrik A.Ş'de vergi incelemesi sonrası çıkarılan vergi ve cezaların, Vergi Barışı Kanunu'ndan yararlanılarak ödeneceği bildirildi. 
     Çukurova Elektrik'ten Borsa'ya gönderilen açıklamaya göre, şirketin hesapları, SPK'nın talebi üzerine Maliye Bakanlığı'nca vergi incelemesine tabi tutuldu. 
     İlgili yıllarda finansman gideri yazılan bazı krediler, denetim elemanınca işletme kredisi değil, yatırım kredisi olarak nitelendirildi ve bu tutarlar yatırımın maliyetine eklendi. Bu işlemler sonucunda 1998 yılında 15.935.784.163.936 lira, 1999 yılında 56.643.292.6.217 lira, 2000 yılında 108.802.346.396.434 lira, 2001 yılında 321.404.122.973.016 lira olmak üzere toplam 502.785.546.186.603 lira 2002 yılında yatırımın maliyetine ilave edildi. 
     İnceleme raporunda, 1999 yılındaki 22.022.452.589.000 lira zarar, 2000 yılındaki 35.763.067.148.000 lira zarar, 2001 yılında 209.143.674.466.000 lira zarar olmak üzere, toplam 266.929.194.203.000 lira zarar tutarı, inceleme sonucu kar çıktığı için 2001 yılından 2002 yılına devreden toplam 266.929.194.203.000 liralık zarar dikkate alınmadan, 2002 yılı hesapları kapatıldı. 
     Açıklamada, Maliye Bakanlığı vergi inceleme elemanınca düzenlenen vergi inceleme raporları üzerine tarh edilen vergi ve cezalar için 27 Şubat 2003'de yürürlüğe giren 4811 sayılı Vergi Barışı Kanunu'ndan yararlanılacak şekilde karşılık ayrıldığı belirtilerek, vergi ve cezaların bu kanunun çerçevesinde ödeneceği kaydedildi. 
     Açıklamada, şirketin Genel Kurulu'nun, vergi inceleme raporu sonucunda ortaya çıkan ve Vergi Barışı Kanunu'ndan yararlanılarak vergisi ödenmiş olacak 224.420.654.243.688 lira geçmiş yıl karı için karar vereceği bildirildi. 
     





</TEXT>
</DOC>
