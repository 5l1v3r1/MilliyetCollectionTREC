<DOC>
<DOCNO> 142511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sonspo21.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Ankara'ya gitti... 
</HEADLINE>
<TEXT>

     Gaziantepspor Kulübü Profesyonel Futbol Şubesi Sorumlusu Asım Atmaz, takımın zor bir dönemece girdiğini ve Gençlerbirliği maçını kazanarak moral kazanmak istediklerini söyledi. 
     Kırmızı-siyahlı ekip, Ankara'da yapacağı Gençlerbirliği karşılaşması için bu kente gitti. Takımda eksiklikleri bulunan ve oynamaları henüz kesinleşmeyen Maxim ve Regis Ankara'ya götürülürken, sakat olan Preko ve İlhan ile kenti terk eden ve henüz dönmeyen Halit kadroda yer almadı. 
     Asım Atmaz, ligde çok iyi konumda bulunan Gençlerbirliği ile zorlu bir 90 dakika oynayacaklarını belirterek, şöyle konuştu 
     ''Son haftalarda takım üzerinde olumsuzluk vardı. Yaşanan çeşitli olaylardan takım negatif olarak etkilendi. Elazığspor ve Beşiktaş maçı öncesinde iyi bir skor almaya ihtiyacımız var. Kaybedersek UEFA Kupası'na katılma hedefinden uzaklaşırız, gruptan kopabiliriz. Kritik haftalar öncesinde, güçlü bir takım önünde iyi oyuna ve skora ihtiyaç duyuyoruz. Gençlerbirliği maçı bunun için büyük önem taşıyor.'' 
     





</TEXT>
</DOC>
