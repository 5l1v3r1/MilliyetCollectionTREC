<DOC>
<DOCNO> 144177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun25.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tankların hedefi Irak... 
</HEADLINE>
<TEXT>

     ABD ve İngiltere'nin Irak'a dün başlattığı saldırı, kara savaşıyla sürüyor. 
     TSİ 03.00 civarında Irak'ın Basra kenti yönünde büyük patlamalar meydana geldi. Aynı saatlerde Irak'ın kuzeyindeki Musul kentinde yeniden sirenlerin çaldığı ve ardından da kentte patlama seslerinin duyulduğu haberleri geldi. 
     Sabaha karşı, CH-46 SeaKnight tipi Amerikan helikopterinin düştüğü bildirildi. Helikopterde ölenlerin 12'sinin İngiliz, 4'ünün Amerikalı olduğu belirtildi. Daha sonra İngiliz askeri sözcüsü Yarbay Ben Cury, helikopterde İngiliz 3. Komando Tugayı'ndan 8 askerle 4 Amerikalının bulunduğunu, kazada kurtulan olmadığını söyledi. 
     Sabah saatlerinde gelen haberlerde, Amerikan ordusunun 3. Zırhlı Piyade Tümeni'nin, hiçbir direnişle karşılaşmadan Irak içlerinde 150 kilometre ilerlediği bildirildi. Hemen hemen aynı saatlerde Irak savaşına katılan İngiliz askerlerinin, Irak'ın güneyinde stratejik önemdeki Fav yarımadasında ilerleyişinin devam ettiği, sadece hafif direnişle karşılaştıkları bildirildi. 
     Irak'ın güneyindeki Fav yarımadasında onlarca Irak askerinin İngiliz komandolarına teslim olduğu haberleri gelirken, İngiltere Savunma Bakanı Geoff Hoon, daha sonra yaptığı açıklamada, İngiliz güçlerinin Fav yarımadasını ele geçirdiğini, ancak Umm Kasr kentinde ''şiddetli direnişle'' karşı karşıya olduğunu açıkladı. 
     TSİ 10.30 civarında, 6 bin Amerikan deniz piyadesinin daha Kuveyt'ten Irak'a girmekte olduğu bildirildi. 
     Bu arada, Irak'ın güneyindeki Rumayla petrol alanındaki bazı kuyularda yangın çıktığı haberleri geldi. Kuveyt resmi haber ajansı Kuna, Kuveytli yetkililere dayandırdığı haberde, petrol kuyularını Irak birliklerinin ateşe verdiğini duyurdu. 
     İngiltere Savunma Bakanı Hoon, Irak'ın güneyinde 30 kadar petrol kuyusunun Irak güçlerince ateşe verildiğini söylerken, savaş bölgesinden 30 kadar Irak askerinin, Irak'ın sınırdaki liman kenti Umm Kasr dışında, Amerikan deniz piyadelerine teslim olduğu haberleri geldi. Irak resmi ajansı INA ise dün akşam Amerikan bombardımanında 37 sivilin yaralandığını duyurdu. 
     Öğleye doğru Amerikan deniz piyadelerinin, Irak'ın güneyindeki Umm Kasr'ın yeni limanını ele geçirdiği haberi görgü tanıklarına dayanılarak verildi. 
     Öğle saatlerinde Kuveyt'te yeniden tehlikeyi bildiren sirenler çaldı. Sirenlerden sonra 3 patlama sesi duyuldu ve ardından Kuveyt savunma yetkilisi, Kuveyt'in kuzeybatısında bir Scud füzesinin Patriotlar tarafından düşürüldüğünü söyledi. 
     Bu arada, Irak Enformasyon Bakanı Muhammed Sahaf, düzenlediği basın toplantısında, Irak Devlet Başkanı Saddam Hüseyin ve ailesinin, yaşadığı konutlara düzenlenen saldırıdan kurtulduğunu belirtti. 
     Sahaf, Irak askerlerinin teslim olduğunu, liman şehri Umm Kasr'ın koalisyon güçlerince ele geçirildiğini yalanladı. 
     ABD'nin kara savaşındaki ilk kaybıyla ilgili haberi ise öğle saatlerinde CNN televizyonu duyururken, Irak'tan, Devlet Başkanı Saddam Hüseyin'in, ''düşman'' uçağı düşüren, Amerikan ve İngiliz askeri öldüren ya da esir alan her Irak askerine para ödülü verilmesini emrettiği haberi geldi. 
     Ayrıca, Irak Enformasyon Bakanı Sahaf, Bağdat'ta düzenlediği basın toplantısında, ''Elimize geçecek savaş tutsaklarına uluslararası yasalar uygulanmayacak. Onlara paralı asker ve savaş suçlusu muamelesi yapılacak'' dedi. 
     İngiliz Albay Steve Cox, İngiliz komutanlığındaki Amerikan deniz piyadelerinin, Umm Kasr'ın dış kesimlerine ilerledikleri sırada 250 Iraklıyı esir aldığını söyledi. 
     Irak resmi haber ajansı INA, Irak'ın bir Amerikan ya da İngiliz uçağını şafak sökerken düşürdüğünü duyurdu. Ancak kısa süre sonra ABD Savunma Bakanlığı Pentagon , bir müttefik uçağının Irak tarafından düşürüldüğünü yalanladı. 
     Bu arada ABD, Irak'ın Kuveyt'e attığı füzelerde kimyasal ya da biyolojik unsurlara rastlanmadığını bildirdi. 
     CNN, öğleden sonra verdiği haberde, koalisyon güçlerinin Basra yakınlarında iki stratejik petrol sahasını ele geçirdiğini duyurdu. Adının açıklanmasını istemeyen savunma yetkilileri de, Irak'ın batısındaki H-2 ve H-3 diye adlandırılan havaalanlarının, Iraklı askerlerin ''fazla'' direnişiyle karşılaşılmadan ele geçirildiğini söylediler. 
     Irak makamlarının, Amerikan yayın kuruluşu CNN'in Bağdat'taki bürosunu kapattığı da öğleden sonra gelen haberler arasındaydı. 
     BM Mülteciler Yüksek Komiserliği BMMYK , Irak'tan komşu ülkelere büyük mülteci akını olmadığını, sınırların da açık olduğunu bildirdi. 
     
     HEDEF BAĞDAT 

     Irak'ın güneyindeki çölden geçen ABD birliklerinin hedefinin Bağdat olduğu belirtildi. 
     ABD 3. piyade tümeniyle birlikte hareket eden Reuters muhabiri, birliklerin Bağdat'ı hedeflediğini bildirdi. 
     Muhabir, tank konvoyunun Kuveyt'ten gece yarısından önce çıkmaya başladığını ve Irak'a girdikten sonra ilerlemeyi istikrarlı bir şekilde sürdürdüğünü kaydetti. 
     Tümenin, Iraklıların direnişiyle karşılaşmadığı belirtildi. 
     Kuveyt'teki görgü tanıklarının verdiği bilgiye göre, bütün gece boyunca ve güneş doğuncaya kadar topçu ateşi gökyüzünü aydınlattı. Umm Kasr bölgesinden şiddetli patlama sesleri duyuldu. 
     

     
</TEXT>
</DOC>
