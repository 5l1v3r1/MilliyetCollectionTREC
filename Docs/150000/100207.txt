<DOC>
<DOCNO> 100207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/guncel/gun08.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
15’lik Nez’den aday olur mu 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Bir ay boyunca "Yeni Nez" adayını belirlemek amacıyla her hafta iki finalistin seçildiği Q Jazz Bar’da düzenlenen yarışmaya, 15 yaşındaki M.T. transparan kostümüyle katıldı. Küçük yaşına rağmen kıvrak danslarıyla dikkati çeken M.T.’nin, yarışma sonunda iki finalistten biri olması tepkilere yol açtı. Bu yaşta genç kızların, hem de transparan kostümle yarışmalara katılması doğru muydu Yanıtlar ilginç oldu. M.T.’nin ailesine dava açılması, bara ise kapatma cezasının verilmesi gündeme geldi. 
     
     Esen Yeşilırmak Q Jazz Bar sahibi 
Çalışmasına izin yok      Yarışma yapıldığında yurtdışındaydım. M.T. 1987 doğumlu. Yarışmamıza daha önce ablası da katılmıştı. Seçmelere katıldığında, zaten yaşından haberdardık. Ailesi izin vermişti. Ayrıca hevesinin kırılmaması için biz de katılmasında bir sakınca görmedik. Öncelikle Q Jazz Bar, bir pavyon değil, seçkin bir eğlence mek nıdır. Bu bir yetenek yarışmasıydı. M.T. de ailesinin izniyle ve onların seçtiği transparan kıyafetle seçmelere katıldı. 15 yaşındaki bir kızın da yeteneği olabilir. Kazansa bile Q Jazz Bar’da çalışmasına zaten yasalar gereği izin veremeyiz. Ancak ona başka şanslar tanıyabilir, belki bir plak kaydı yaptırmasına yardımcı olabiliriz. Ailesinin rızası olduğu sürece bize söz düşmüyor. Yine de tepkilerden dolayı üzgünüz. 
     
     Hıncal Uluç Sabah Gazetesi Yazarı 
İyi bir şey yapılıyor      Bu ülkede özellikle medyamızda çifte standart var. Sanatı iyi ve kötü olarak ikiye ayırıyorlar. İyi sanatı yapanlar harika çocuklar yasasından yararlanıp eğitimlerine devam ediyor. Oryantal yaparsa, RTÜK televizyon kapatıyor. Buna karşı olduğumu, Asena’yı taklit eden çocuk olayında da belirtmiştim. Jüri başkanı olarak oradaydım. Hatta Q Jazz Bar’ın sahibi Mehmet Ali Bey, tepkilerin olabileceğini söyledi. Ona "Burada bir ses ve dans yarışması var. Yaptığın iyi bir şey. Yarıştırmazsan, kötü bir şey yaptığını kendin kabul etmiş olursun" dedim. Kızın yarışmaya çıkarılmasına karar verdik. Dansa küçükken başlamazsanız olmaz. Kemikler ona göre gelişir, eğitilir. 
     
     Kahraman Eroğlu İl Sosyal Hizmetler Md. 
Aileye dava açılacak      Bu konuyla ilgili Ankara Hukuk Müşavirliği’ni arıyorum. 18 yaşından küçük ve henüz öğrenme çağında olan kızların yaşına daha uygun olan yarışmalara girmesi gerekmektedir. Okulunda düzenlenen edebiyat, spor, müzik gibi. Ailelerin daha dikkatli davranmaları ve çocukların teşhir edilmemelerine yardımcı olmaları gerekir. 15 yaşındaki bir kızın ailesinin izniyle ve bu kıyafetle, bir barda düzenlenen yarışmaya katılması, Çocuk Hakları Sözleşmesi’ne de aykırıdır. Bırakın o halde yarışmaya katılması, 18 yaşından küçük çocukların barlara girmesi bile yasaktır. Aileye bu nedenle dava açacağız. Bara kapatma cezasının verilmesi içinse hukuki prosedür başlatıldı. İlçe Emniyet Müdürlüğü bu konuyla ilgilenecek. 
     
     Prof. Dr. Sedat Özkan Psikiyatr 
Travmatik etki yaratır      Öncelikle böyle bir olayı kınıyorum. Memleketimizde çok daha güzel, estetik, kültürel, sanatsal değerler var. 15 yaşındaki bir genç kızın beyinsel, yüreksel, kültürel kişilik gelişimi ile uğraşması gerekirken, bedeninin teşhir edilmesi şeklindeki bir oryantallik yarışması, o genç kızın kişilik gelişmesinde örseleyici bir etki bırakır. Genç kız üzerinde travmatik etki yapacaktır. Çünkü küçük yaşına karşın, dış dünyayla bedeni ile iletişim kuruyor. Kişilik oluşmadan, tercihleri netleşmeden, sadece içgüdü ve dürtüleri ayıklanmışken, bedeninin bu şekilde kullanılması ruhsal zedelenmeye yol açacaktır. Ailesini de kınıyorum. Çünkü bir ailenin çocuğunu denetlemesi gerekir. 
     



 GÜNCEL 

















</TEXT>
</DOC>
