<DOC>
<DOCNO> 149981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko36.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Nemaların bu ay içinde ödenmesinde sorun çıkmaz 
</HEADLINE>
<TEXT>

     Devlet Bakanı Ali Babacan, ekonomik program hedeflerinde şu an bir revizenin gündemde olmadığını bildirdi. 
     Babacan, önümüzdeki aylarda bu konuda duruma göre değerlendirme yapacaklarını söyledi. 
     ABD'de IMF-Dünya Bankası yarıyıl toplantılarına katılan Babacan, dönüşünde Esenboğa Havaalimanı'nda gazetecilerin sorularını yanıtladı. 
     Babacan, yeni hazine müsteşarının belirlenip belirlenmediği sorusuna, isim konusunda henüz bir netleşme olmadığı karşılığını verdi. 
     Ali Babacan, Dünya Bankası ile 3 yıllık yeni bir ülke yardım stratejisi başlatılacağını da bildirdi. 
     
     ''ZORUNLU TASARRUFLAR'' 

     Devlet Bakanı Babacan, zorunlu tasarrufların Nisan ayı içinde ödeneceğini açıkladığını hatırlatarak, ilgili kanunun Türkiye Büyük Millet Meclisi komisyonlarında görüşüldükten sonra genel kurula geleceğini, bir sorun olacağını düşünmediğini söymledi. 
     Babacan, zorunlu tasarruflar için TBMM yetkilileriyle görüşeceklerini belirterek, ''bu ay içinde yasalaşmaması için bir neden göremiyorum. Bu ay ödenmesinde sorun çıkmaz'' dedi. 
     
     ''1 MİLYAR DOLARLIK HİBE'' 

     ABD'den gelecek 1 milyar dolarlık hibeyle ilgili bir soruya karşılık Babacan, bu konuda henüz ABD tarafından imzaların tamamlanmadığını ancak bir sıkıntı olacağını düşünmediğini belirterek, ''paketin ne zaman devreye gireceğine ilişkin görüşmelere henuz başlamadık. ABD Hazine Bakanı ile görüşmelerimizde konunun önümüzdeki haftalarda ele alınmasına mutabık kaldık'' diye konuştu. 
     
     DÜNYA BANKASI 

     Devlet Bakanı Babacan, Dünya Bankası ile yeni bir ülke yardım stratejisi başlatacaklarını belirterek, bu stratejinin 3 yıllık bir süreyi kapsayacağını söyledi. 
     Henüz kullanılmamış kredilerin maliyetlerinin düşürülmesi konusunda Dünya Bankası ile fikir birliğine vardıklarını da ifade eden Babacan, sadece bu kalemden 75 milyon dolarlık bir tasarruf sağlanacağını bildirdi. 
     Babacan, Dünya Bankası'nın özel sektöre finansman sağlayan kuruluşu olan Uluslararası Finans Kuruluşu'nun IFC Başkanı ile yaptığı görüşmede, Türkiye'de daha aktif olması ve yeni projelere destek vermesi konusunda mutabakata vardıklarını belirtti. 
     Amerikan Eximbank Başkanı ile toplantısında da Türkiye'deki yatırımlardaki proje garanti maliyetlerinde önemli miktarda maliyet düşüşü sağlanması konusunda anlaştıklarını belirten Babacan, ayrıca Amerikalı yatırımcılar ile yapılan toplantılarda da Türkiye'nin ekonomi politikaları ve yatırım fırsatlarını anlattığını söyledi. 
     





</TEXT>
</DOC>
