<DOC>
<DOCNO> 143851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun28.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Gizemli zatürree" ABD'ye de sıçradı... 
</HEADLINE>
<TEXT>

     ABD'de, ''atipik zatürree'' olarak adlandırılan hastalık bulunduğu sanılan 11 vaka görüldü. 
     Hastalıkları Kontrol ve Önleme Merkezi başkanı Julie Gerberding, son zamanlarda Asya'ya seyahat eden bu kişilerde, ateş ve solunum sorunları başgösterdiğini söyledi. 
     Gerberding, bu vakalardan herhangi birinin söz konusu hastalık olduğunu söylemenin henüz erken olduğunu belirterek, ''Emin olmak birkaç gün alacak'' dedi. 
     Henüz tedavisi bulunamayan hastalıktan şimdiye kadar dünyada 14 kişi öldü. 
     Dünya Sağlık Örgütü'ne göre, ABD'de ortaya çıkan vakalarla birlikte, bu hastalığın görüldüğü kişilerin sayısı 264'e çıktı. Vakaların çoğu Hong Kong, Singapur ve Vietnam'da bulunuyor. ''Gizemli Zatürree'' olarak da adlandırılan Akut Solunum Yetersizliği Sendromu SARS , bazı Avrupa ülkelerinde de ortaya çıkmıştı. 
     





</TEXT>
</DOC>
