<DOC>
<DOCNO> 106418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur16.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un trafik sorununa neşter vuruldu 
</HEADLINE>
<TEXT>

     İstanbul'da yaşanan trafik sorununun çözümü amacıyla, önümüzdeki günlerde uygulamaya konulmak üzere bir dizi önlem alındı. 
     İstanbul Emniyet Müdürlüğü Basın Protokol ve Halkla İlişkiler Şubesi'nden yapılan yazılı açıklamada, Beylerbeyi Polisevi'nde 4 Eylül'de, İstanbul Valisi Erol Çakır'ın başkanlığında, Emniyet Müdürü Hasan Özdemir, emniyet müdür yardımcıları Murat Kurt ve Mehmet Karaduman ile sınırlı amirlerin katılımıyla, ''ildeki trafik sorunları ve çözüm önerileri'' konulu bir toplantı gerçekleştirildiği belirtildi. 
     Açıklamada, toplantıda alınan karar ve tavsiyeler şöyle sıralandı 
     ''Sürücü belgelerinin belirli periyotlarla kontrolü ile sürücü belgesi sahiplerinin bu belgeyi almaya haiz olup olmadıkları tespit edilecek. 
     Belirli büyüklükten sonraki alışveriş merkezlerinin bodrum ya da uygun alanlarına otopark tahsis etmelerini sağlayacak valilik talimatı hazırlanacak. 
     İl Trafik Komisyonu'nun, yasanın verdiği geçici otopark ilan etme yetki ve görevine yeniden işlerlik kazandırılacak. 
     Yeşil alanların altlarına, yap-işlet-devret modeliyle yeraltı otoparklarının açılması konusunda belediyelere yazı yazılacak. 
     Katlı otoparklar çevresindeki parkomatlar kaldırılacak. 
     Otoparkların uygun ücretle çalıştırılması için İl Trafik Komisyonu'nca karar alınacak. 
     Belediyelere, geniş kaldırımlara, kaldırım daraltılarak cep açmaları konusunda yazı yazılacak. 
     Semt pazarlarının ana arterlerinin işgalinin engellenmesi için çalışmalar yapılacak. 
     
     KOORDİNATÖR VALİ YARDIMCISI 

     İstanbul trafiğinde pay sahibi tüm kuruluşların koordinesini sağlamak için bir Vali Yardımcısı görevlendirilecek. 
     Trafik işaret ve işaretlemelerinin mevzuata uygun şekilde tadili konusunda belediyelere yazı yazılacak. 
     Sirkeci, Ankara Caddesi üzerindeki tramvay durağını kaldırıma bağlayacak üstgeçit inşası için gerekli yazışmalar yapılacak. 
     Araç tescillerinde beyan kabul edilmesi sakıncaları bildirilerek, belge getirilmesi konusunda yasa değişikliği teklif edilecek. 
     Egzoz emisyonlarının Karayolları araç muayene istasyonlarında da yapılması konusunda İçişleri Bakanlığı'na teklif yazılacak. 
     Maddi hasarlı trafik kazalarında vatandaşların beyanının kabul edilmesi konusunda İçişleri Bakanlığı'na yazı gönderilecek. 
     Sürücü belgesi olmayanların adliyeye sevklerinde yaşanan olumsuzlukların giderilmesi için teklif yazılacak. 
     Meslek içi eğitim politikası kapsamında, personele periyotlarla mesleki eğitim verilmesi sağlanacak. 
     Sürücü kurslarının pist denetimleri için valilik oluru alınacak, mevzuat gereği kurul oluşturularak denetim mekanizması işletilecek. 
     
     DENİZ TRAFİĞİNİN ETKİNLEŞTİRİLMESİ 

     Köprü, otoban çıkışları gibi kontrollü yerlerde şüphelenilen sürücülerin göz muayenelerinin yapılması için ambulans hazır bekletilmesi veya sağlık merkezlerinden göz raporu aldırılmaları sağlanacak. 
     Deniz trafiğinin etkinleştirilmesi için çalışmalar yapılacak. 
     Ticari taksilerin disipline edilmesi için çalışmalar sürdürülecek. 
     Okul servis araçları üzerindeki denetimlere hassasiyetle devam edilecek. 
     31 ilçe trafik tescil ve denetleme büroları güçlendirilecek, bu çerçevede personel ve araç takviyesi yapılacak. 
     Düşünen, araştıran, bilimsel çalışma yapan üniversite ve diğer kuruluşlarla trafiğin akışının kolaylaştırılması konusunda işbirliği sağlanacak. 
     Köprülerdeki yığılmaları önlemek, köprülerden geçişin caydırılması amacıyla talebi azaltacak alternatif yollar bulunacak. Örneğin tek yolcuyla köprüden geçişi zorlaştırıcı tedbirler alınacak. 
     Yolların rasyonel çalışmaları yapılacak. Mümkün olduğu kadar gidiş-gelişli yollardan ziyade tek yönlü yolların sayısı artırılacak. 
     Park ve otopark disiplini sağlayacak çalışmalara ağırlık verilecek.'' 
     





</TEXT>
</DOC>
