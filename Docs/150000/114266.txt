<DOC>
<DOCNO> 114266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur07.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethullah Gülen dosyası mütalaa için Savcı Yüksel'de 
</HEADLINE>
<TEXT>

     Fethullah Gülen'in, "laik devlet yapısını değiştirerek yerine dini kurallara dayalı bir devlet kurmak amacıyla yasadışı örgüt kurup, bu amaç doğrultusunda faaliyetlerde bulunduğu"' iddiasıyla 10 yıla kadar ağır hapis cezası istemiyle yargılandığı davada, dosya esas hakkındaki görüşünü hazırlaması için savcıya verildi. 
     Ankara 2 No'lu DGM'deki duruşmaya, Gülen'in avukatları katıldı. Mahkeme Başkanı Hüseyin Eken, dosyaya gelen yazıları özetledi. Eken, Genelkurmay Başkanlığı'na yazılan müzekkereye verilen yanıtta, "PKK, DHKP-C ve İrticai Terör Örgütlerinin Avrupa'daki Faaliyetleri" başlıklı kitabın istihbarat birimlerinden elde edilen bilgiler doğrultusunda bir karargah çalışması olarak oluşturulduğunun bildirildiğini kaydetti. 
     İstanbul DGM Başsavcılığı'nın, Çağdaş Eğitim Vakfı yöneticileri hakkında açılan davanın iddianame örneğini gönderdiğini belirten Eken, daha önceki oturumlarda tanık olarak dinlenen eski Ankara Emniyet Müdür Yardımcısı Osman Ak'ın 18 Ekim 2002 tarihinde verdiği dilekçede, tanıklığına ilişkin sanık avukatlarının beyanlarına karşı açıklamalarda bulunduğunu ve gerek duyulursa tekrar tanıklık yapabileceğini bildirdiğini söyledi. 
     Sanık avukatlarından Abdülkadir Aksoy, duruşma öncesi verdikleri çeşitli konulara ilişkin açıklamalarını içeren 5 dilekçeyi özetledi. 
     Aksoy, daha önce tanıklığına başvurulan Osman Ak'ın iddialarının "gerçekdışı" olduğunu, tanık olarak dinlenmesine yer olmadığını savundu. 
     Aksoy, "PKK, DHKP-C ve İrticai Terör Örgütlerinin Avrupa'daki Faaliyetleri" başlıklı kitabın, bir karargah çalışması olduğunun bildirildiğini ifade ederek, ham bilgilerden oluşan bir doküman olması nedeniyle delil niteliği olmadığını öne sürdü. 
     Aksoy, mülkiye müfettişlerinin 19 Temmuz 1999 tarihli raporunun da aleyhlerine delil olarak kullanılamayacağını savundu. 
     Savcı Nuh Mete Yüksel, Ak'ın yeniden tanık olarak dinlenmesi konusunun mahkemenin takdirinde olduğunu belirterek dosyanın esas hakkında mütalaa hazırlamak için kendisine verilmesini talep etti. 
     Eken, dosya kapsamına göre Ak'ın yeniden tanık olarak dinlenmesine yer olmadığını bildirdi. Dosyanın, esas hakkındaki mütalaasını hazırlaması için cumhuriyet savcısına verilmesine karar verildiğini belirten Eken, duruşmayı erteledi. 
     





</TEXT>
</DOC>
