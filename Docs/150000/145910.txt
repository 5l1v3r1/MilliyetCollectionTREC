<DOC>
<DOCNO> 145910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun03.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz "Türkiye'ye 1 milyar dolar hiçbir şeyin karşılığı değil" 
</HEADLINE>
<TEXT>

     ABD Savunma Bakan Yardımcısı Paul Wolfowitz, ''Türkler, umduğumuza yakın bir işbirliği göstermediler. Ancak işbirliği yapmadıklarını söylemek biraz haksızlık olur'' diyerek, ABD'ye uçuş hakkı verilmesinin önemine işaret etti. 
     Wolfowitz, ABD Senatosu Tahsisler Komitesi'nde, ek bütçe görüşmeleri oturumunda, Senatörler'in, ''Türkiye bizden işbirliğinden kaçınırken, neden 1 milyar dolar para ayırdık '' yönündeki sorularını yanıtladı. 
     Paul Wolfowitz, ''Türkler, son birkaç haftada daha fazla işbirliği yapıyorlar. Türkiye'den aldığımız uçuş hakkı çok önemli. Ayrıca diğer NATO müttefikleri Almanya ve Fransa'nın bile hemen uçuş hakkı verdiğini söylerken, Türkiye'nin, Irak'a komşu olan tek NATO ülkesi olduğu gerçeğine işaret etmemek haksızlık olur. Biz Türk hava sahasından Tomahawk füzeleri uçuruyoruz. Bombardıman uçakları, B-52'ler onların hava sahasından geçiyor ve en önemlisi, Amerikan özel kuvvet birliklerini Türk hava sahasından Irak'a taşıyoruz'' dedi. 
     
     ''TÜRKİYE'NİN BAŞARISI ABD'NİN DE ÇIKARINA'' 

     Wolfowitz, Beyaz Saray'ın Türkiye için Kongre'den talep ettiği 1 milyar doların, Türkiye'nin uçuş hakkı tanımasıyla hiçbir alakası olmadığını da vurgularken, unları kaydetti 
     ''Türkler bize uçuş hakkını koşulsuz sağladı. Ancak bu krizden geçerken, Türkiye'nin ekonomik bir sıkıntı yaşamamasında bizim de çıkarımız var. Bir taraftan, Türkiye'den daha üst düzeyde işbirliği umuyoruz, diğer taraftan Türkiye değerli bir müttefik olarak kalmayı sürdürüyor. 
     Müslüman dünyasında ılımlılık ve demokrasiyi desteklediğimiz bir dönemde, bu dünyadaki birkaç demokratik ülkeden biri olan Türkiye'nin başarısı, Amerikan çıkarları için önemli. Bu çerçevede, ayrılan bu para, bir şeye karşılık ödeme, bir şeyin ödülü değildir. Bu, Türkiye'nin, bir ön cephe ülkesi olarak, Irak savaşı sonucunda kısa dönem önemli ekonomik kayıplara uğrayabileceğinin kabul edilmesidir.'' 
     
     ''UZUN VADEDE TÜRKİYE'YE EKONOMİK FAYDALAR VAR'' 

     Wolfowitz, ''Bu konuşmayı dinleyen Türkler için bir şey daha söylememe izin verin. Bu durum, orta ve uzun vadede Türkiye'ye büyük ekonomik yararlar getirecek. Türkler'in, çok uzun zamandan beri bu ekonomik yararları anlamış olmalarını diliyoruz'' diye konuştu. 
     Öte yandan Wolfowitz, ABD Temsilciler Meclisi savunma alt komitesi toplantısında da Türkiye'ye ilişkin soruları yanıtladı. Wolfowitz, ABD askerlerinin Irak'a Türkiye üzerinden girmesine izin verilmemesinin ''hayal kırıklığı verici'' olduğunu söyledi. Ancak Wolfowitz, Türk halkının yüzde 90'ından fazlasının Irak savaşına karşı olduğunu belirterek, Türkiye'den istenilenin zor bir şey olduğunu kabul etti. 
     Wolfowitz, ABD taleplerinin iletildiği sırada Türkiye'de yeni bir hükümet bulunduğunu ve bu taleplerin reddedilmesinin Türkiye adına ''büyük bir hata'' olduğunu savunarak, bu yüzden Türkiye'nin 6 milyar dolar kaybettiğini ileri sürdü. 
     Wolfowitz, bu toplantıda da, Türkiye'nin uçuş hakkını ABD'ye tanımasının çok önemli olduğuna işaret etti. 
     


     




</TEXT>
</DOC>
