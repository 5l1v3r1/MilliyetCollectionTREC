<DOC>
<DOCNO> 132756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur31.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Davanın seyrini "sperm lekesi" belirleyecek.. 
</HEADLINE>
<TEXT>

     Adana'da, aldatıldığı gerekçesiyle karısını öldüren sanık, karısının eşofmanı ile yatak örtüsü ve yastık kılıfında ilişkiye girdiği kişinin sperm örneğinin bulunması halinde müebbet hapis cezasından kurtulacak. 
     Hatay'ın İskenderun İlçesi'ndeki evinde, sevgilisiyle yakaladığı gerekçesiyle karısını ağabeyinin evine bırakmak üzere geldiği Adana'nın merkez İlçesi Yüreğir'deki otogar yakınında, bıçaklayarak öldürdüğü iddiasıyla tutuklanan sanığın yargılanmasına başlandı. 
     Adana 3. ağır ceza Mahkemesi'ndeki duruşmada, tutuklu sanık Metin Akdoğan hazır bulundu. 
     Sanık Metin Akdoğan, ifadesinde, karısı Ümmühan Akdoğan'ı kendisini aldattığı ve hakaret ettiği için öldürdüğünü söyledi. 
     Olay tarihinden önce de Hakan C.'nin evlerine sürekli gidip gelmesinden şüphelendiğini belirten sanık Metin Akdoğan, ''Karım, Hakan, annesi ve kardeşiyle birlikte Antakya'da bir siyasi partinin mitingine gitmek istedi. Ancak, ben bunu kabul etmedim. Hakan, bir kez de evimizde kalarak gecelemek istemişti'' dedi. 
     Sanık Metin Akdoğan, karısına bu durumdan hoşlanmadığını da söylediğini belirterek, şöyle devam etti 
     ''Karım, olay tarihinde, sahurda satılmak üzere fırından gelecek ekmekleri almam gerektiği için bakkal dükkanını açmak üzere beni uykudan uyandırdı. Bakkal dükkanını açtıktan bir süre sonra Hakan C. 
     yanıma geldi ve bir süre kalıp ayrıldı. Şüphelenip eve gittim. Karımın eşofmanının bir tarafının kalçasının üzerinde olduğunu görünce yatak odasına yöneldim. Odanın lambasını yaktığım sırada yüz yüze geldiğim Hakan C, silahlıydı ve karımı işaret ederek o istedi dedikten sonra kaçtı.'' Durumu annesine de anlattığını belirten Metin Akdoğan, ''Daha sonra karımı Adana'ya getirdim. Otobüsten indiğimiz sırada neden böyle davrandığını sordum. Hakan C. ile birlikte olduğunu ve beni aldattığını söylemesi üzerine kendimi kaybederek üzerimdeki bıçakla vurdum'' dedi. 
     
     -SPERM İNCELEMESİ 
     Sanık avukatının başvurusu üzerine, Ümmühan Akdoğan'ın ilişkiye girdiği Hakan C'nin İskenderun Ağır Ceza Mahkemesi'nce talimatla alınan ve ''Ümmühan Akdoğan ile kendi istediği için cinsel ilişkiye girdim'' yönündeki ifadesi de okundu. 
     Ümmühan Akdoğan'ın, olay günü üzerinde bulunan eşofman, yatak örtüsü ve yastık kılıfı da, mahkeme kararıyla ''üzerinde sperm lekesi olup olmadığı''nın belirlenmesi için İstanbul Adli Tıp Kurum'na gönderildi. 
     Sanık Avukatı Uçar Erdal, mahkeme heyetinin ertelediği duruşmadan sonra, Hakan C'nin talimatla alınan ifadesi doğrultusunda ve Ümmühan Akdoğan'a ait eşofman, yatak örtüsü ve yastık kılıfında da sperm lekesi olması halinde müvekkili hakkında ''ağır tahrik hükümlerine'' ilişkin maddelerin uygulanmasının söz konusu olabileceğini söyledi. 
     Erdal, bu durumda sanığın müebbet hapis ile cezalandırılmaktan kurtulacağını kaydetti. 
     





</TEXT>
</DOC>
