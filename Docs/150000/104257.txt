<DOC>
<DOCNO> 104257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo25.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım Indianapolis'te ilk taktik antrenmanını yaptı 
</HEADLINE>
<TEXT>

     A Milli Basketbol Takımı, Dünya Basketbol Şampiyonası öncesinde Indianapolis'te ilk taktik antrenmanını RCA Dome'un antrenman salonunda gerçekleştirirken, sakatlığı süren Mirsad'ın kadro dışı kalma ihtimali bulunuyor. 
     Milli Takım Menajeri Doğan Hakyemez, 12 kişilik kesin kadronun yarın TSİ 18 00'e kadar bildirilmesi gerektiğini söyledi. Bu kadroda aşil tendonunda sakatlık bulunan Mirsad'ın olup olmayacağına ise teknik heyetin değerlendirmesinin ardından karar verilecek. 
     A Milli Takım doktoru Burhan Uslu, "Mirsad'ın aşil tendonunda bir sıkıntı var. Ama şişlik yok. Daha çok hassasiyet ve ağrı var. Bu durum yaklaşık 1.5 aydır bulunuyor" dedi. Uslu, "Mirsad'la ilgili durumu teknik heyete aktaracağım. Ben, oynar ya da oynayamaz diyemem. Oynayıp oynayamayacağını en iyi sporcunun kendisi hisseder. Buna göre kararı da teknik heyet verecek" diye konuştu. 
     ABD'de 11 Eylül terörist saldırılarının ardından özellikle toplu faaliyetlerde güvenlik önlemlerinin artırılması çerçevesinde, Indianapolis'te de çok sıkı güvenlik önlemleri alındı. 
     Türk Milli Takımı'nın antrenmanına Amerikalı ve diğer yabancı gazeteciler de büyük ilgi gösterdi. 
     





</TEXT>
</DOC>
