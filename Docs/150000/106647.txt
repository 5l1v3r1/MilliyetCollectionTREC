<DOC>
<DOCNO> 106647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/guncel/agun.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınav iptal etmenin bedeli 5 trilyon lira 
</HEADLINE>
<TEXT>

Anadolu Üniversitesi Rektörü Ataç, sorular çalındığı için ekim ayında tekrarlanacak AÖF sınavının maliyetinin 5 trilyonu bulacağını söyledi 
     EYÜP KELEBEK KEMAL ATLAN 

     Açıköğretim Fakültesi’nin AÖF 20 yıllık tarihinde ilk kez bir sınavı iptal ettiklerini söyleyen Anadolu Üniversitesi Rektörü Prof. Dr. Engin Ataç, "Malatya’dan çalınan kitapçıkların İstanbul’da 300 - 350 milyon liraya satıldığını belirledik" dedi. Ataç, "7 - 8 Eylül’de yaklaşık 450 bin öğrencinin girdiği AÖF bütünleme sınavlarını, önceki gün bizi Siirt’ten arayan AÖF öğrencisi ve polis memuru olduklarını söyleyen 2 kişinin ihbarı üzerine iptal ettik" diye konuştu. 
     
     SORULARI FAKSLADILAR’ 
     Ataç, sözlerini şöyle sürdürdü "Önce Siirt İl Koordinatörlüğü’ndeki temsilcimizle görüştük. Siirt’te sınav sorularının çalınmadığı anlaşıldı. Aynı anda Malatya İl Koordinatörlüğü görevlilerinin araştırması sonucu, 4 oturumun yedek sınav soru kitapçıklarının çalındığı belirlendi. Aynı gün İstanbul’dan ihbarlar geldi. Hatta ihbarcılar, sınav soru kitapçığından bazı bölümleri bize faksladı." 
     
     EK PARA ALINMAYACAK 
     Bunun üzerine sınavları hemen iptal ettiklerini dile getiren Ataç, sınavlara şaibe gelmemesi için ne gerekirse yapacaklarının altını çizerek, sözlerini şöyle noktaladı "Ertelemeyle 4 - 5 trilyon zarar olduğunu tahmin ediyoruz. Şimdi sınavlar ekimde yapılacak. Bu sınav için öğrencilerimizden ek para alınmayacak. Bütün sistem ve süreç yeniden başlayacak. Ekim, kayıt ve yeni öğrenim yılına başlama dönemidir. İptal edilen sınavları başka tarihe ertelersek öğretim olumsuz etkilenir." 
     
Avrupa’da sınava girenler şanslı      Prof. Ataç, Batı Avrupa’daki 10 merkezde sınava giren 2000 öğrencinin sınavının iptal edilmeyeceğini belirterek, "O soru kitapçıkları farklıydı. Aynı olsaydı onları da iptal ederdik. Ama o zaman büyük bir maddi külfetle karşı karşıya kalırdık. Çünkü Avrupa’daki sınavlara görevlilerimiz gözetmen olarak gidiyor" dedi. 
     



 GÜNCEL 

















</TEXT>
</DOC>
