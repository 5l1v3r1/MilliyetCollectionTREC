<DOC>
<DOCNO> 105439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/yasam/ayas.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Koçlara kovalatın’ Boğalara yemek yapın 
</HEADLINE>
<TEXT>

Bazı kadınların "Burcun ne " sorusu yeni bir aşkın başlangıcı haline gelebilir bazen... "İnanmıyorum" diyen pek çok kişi bile hoşlandığı erkeğin burcunda karakterine dair ipuçları yakalamaya çalışır... Bu yazı dizimizde, erkeklerin burçlarına göre özelliklerini vererek, kadınlara minik tiyo’lar, koz’lar vereceğiz. İşte Okuyan Us Yayın’dan çıkan "Erotik Astroloji" adlı kitabın rehberliğiyle ilk gün Koç, Boğa ve İkizler burcu erkekleri... 
     Erkeğin aşk alfabesi - 1 
PINAR AKTAŞ 

KOÇ 21 Mart-20 Nisan      Cesur, atılgan ve maço 
     Atılgan ve tutkuludur. Aksiyon adamıdır. Heyecanını kabartan her ne olursa olsun balıklama dalar ve sonuna kadar gider. Cesaretlidir. Hükmetmeyi sever. Bu maçoluğunun altında karşısındaki kadından gelecek onaya dehşetle ihtiyacı vardır. 
     En kötü tarafı, kafasındakiyle ağzındakinin bir olmasıdır. Bu yüzden kesinlikle ona "Yaşımı gösteriyor muyum " gibi sonucu sizi de üzebilecek sorular sormayın. Çok kolay sıkılır. Bu yüzden tek eşli olması da zordur. Onu, sadece şaşırtabilen bir kadın tek eşli yapabilir. Öfkesi burnundadır ve yatıştırılmadığı taktirde saatlerce bağırabilir. 
     
     CİNSEL ATEŞ 
     Onun için elde edilmesi en zevkli kadın tipi, teslim olmayan kadındır. O uzun kovalamaca heyecanına ve fetih anına bayılır. Eğer Koç erkeğini istiyorsanız, maraton koşucusu olmalısınız. 
     Asıl zor dönem, ilişki rayına oturduktan sonra başlar. İlk yapmanız gereken, onun sizin hayatınıza ne büyük bir neşe kattığını, kendinizi onun yanında ne kadar mükemmel hissettiğinizi söylemeniz olmalı. Onun en güçlü ateşleyicisi ise ne yapacağı önceden kestirilemeyen birisini keşfetmektir. Davranışları çok klasik ve önceden kestirilebilen kadınlar, Koç erkeğini unutun Öğrenmesini istediğiniz dersleri zorla ağzına tıkıp sindirmesini asla beklemeyin. 
     
     NASIL GİYİNMELİ 
     Tam bir gelenekçidir. Sosyal hayatta kendisini en iyi şekilde temsil edecek ciddiyette, yatakta ise her türlü oyundan anlayan bir kadın isteyecektir. Yani yerine göre davranan kadınlardan hoşlanırlar. Koç’un bayıldığı renk kırmızıdır. Klasik çizgilerde, dikkat çekici, kadınsı kıyafetler hoşlarına gider. 
     
     NE YERSE MUTLU OLUR 
     Koç erkeği, et ve patates erkeğidir. Vejateryenlik pek onlara göre değildir. Ama bir özelliği de değişken olmasıdır. Bu nedenle yemek konusunda da ani değişiklikler yapmayı sever. Ona enerji verecek olan tek şey, zihinsel yenilenmesini sağlayan enerji tuzu potasyum fosfattır. Bunu da karnıbahar, ıspanak, salatalık, soğan, patates, zeytin, elma, muz, marul, ceviz, mercimek ve fasulyede bulabilirsiniz. Bu maddelerin eksikliğini çeken Koç erkeği gergin olabilir. 
     
     NASIL MUTLU ETMELİ 
     Sabahın erken saatlerinde aşk, onun en verimli zamanıdır. Koç burcu kafaya hükmeder. Bu nedenle başı çok ağrır. Onu rahatlatmak için baş bölgesine uygulayacağınız bir masaj, iyi olacaktır. Onun için güzel bacaklar ve sivri topuklu ayakkabılar ezeli uyarıcıdır. Göz temasını sever. İlk başta kontrol sizde olsa da daha sonra kendinizi tamamen ona teslim etmelisiniz. 
     
İKİZLER 21 Mayıs-20 Haziran      Maymun iştahlı, zeki, hareketli 
     Kafası sürekli çalışır yüreği onun için ikinci plandadır. İstediğinde çok iyi konuşmacı olabilir. Değişkendir. Bu değişkenlik, onun bir şeyden keyif alması ve o şeyden iki dakika sonra sıkılmaya başlaması da demektir. Bu yüzden iki dakika önce size güzel aşk sözleri söyleyen İkizler erkeğini, iki dakika sonra aramaya başlayabilirsiniz. Ama kesinlikle aramayın. O, bunu hayatına müdahale olarak algılar ve anında ters tepki gösterir. Hesap sorulmasına tahammül edemez. En kötü huyu maymun iştahlılığıdır. Fikirleri gibi söyledikleri de kısa zaman dilimlerinde değişiklik gösterebilir. Özgürlüğüne düşkündür. Aşkından ölüp bitse de evlenme fikri çoğu zaman uzaktır. Genelde sakin görünmelerine rağmen sinirlendiklerinde oldukça kaba olurlar. 
     
     CİNSEL ATEŞ 
     Zeki bir kadın, İkizler erkeğine her zaman seksi gelir. Eğer fiziksel güzellik de varsa bu İkizlerin reddedemeyeceği bir kadın olur. Onu elde etmek için, çok şey bilmeniz şarttır. İkizler, birlikte olduğu kadının her türlü sorunuyla baş edebilir ama eğer sıkılırsa arkasına bakmadan kaçar. Birlikte olduğu kadının da kendisi gibi özgür olmasını ister. Kadınının başarılı bir iş hayatı ona tahrik edici gelir. Cinsel ateşini alevlendirmek için, onun sinirli yapısını gevşetecek rahat ve sakinleştirici bir atmosfer yaratmalısınız. Kaba görünen ve ilk dakikadan evlilik diyen bir kadın ondan uzak durmalıdır. 
     
     NASIL GİYİNMELİ 
     Kadında tek bir görünüş, İkizler erkeğini tatmin etmez. Bukalemun gibi olmalısınız. Tercih etmeniz gereken renk ise her zaman sarı olmalıdır. 
     
     ONUNLA NASIL YEMEK YEMELİ 
     Çok tezcanlı olduğu için onunla romantik bir akşam yemeğini unutmanız gerekebilir. Ayaküstü yemekler, onunla yiyebileceğiniz en uzun yemek olur. İkizlerin aradığı madde ise kanındaki fibrini güçlendiren potasyum klorürdür. Bunu da kuşkonmaz, kayısı, portakal, şeftali, armut, erik, pancar, kereviz ve ananasta bulabilirsiniz. 
     
     NASIL MUTLU ETMELİ 
     Sinir sistemi oldukça hassas olduğu için en ufak bir stresten sonra onu gevşetmek için masaj şarttır. İkizler erkeğinin en önemli fantezisi ise telefonda ya da arabanın içinde sekstir. 
     
BOĞA 21 Nisan-20 Mayıs      Düzenli, esprili, sadık 
     Ayakları her zaman yere sağlam basar. Sürpriz yapmak hiç huyu değildir. Düzene bayılır. Onu değiştirmek için çok numara yapmak gerekir. Cinsel açıdan dayatıcı olabilir ve inanılmaz bir güce sahiptir. Bir kadınla aşk yaşamadan önce mutlaka çok iyi arkadaş olmak ister. 
     En kötü huyu, paraya tapmasıdır. Maddiyata önem verir. Ama bu cebinde akrep olduğu anlamına gelmez. Sevdiği kadın için oldukça cömert olmasını da bilir. Ukaladır. Ama mizah duygusu gelişmiştir. 
     Sizi sahiplenmeyi sever ama bu sahiplenme bazen boğucu olabilir. Bunun nedeni ise sizi kaybetmekten korkmasıdır. İlişki cinsel açıdan iyi gidiyorsa kesinlikle tek eşli olacaktır. Problem çıksa bile bunlara göğüs gerer. Tartışmalardan yaralanır, yok sayılmaktan acı çeker, kıskançlıktan çıldırır ama içindeki son yaşam belirtisi yok olmadan kadınından vazgeçmez. 
     Çoğu kez sakindir. Ama bir sinirlendi mi yanına yaklaşmamakta fayda vardır. Yapılanı hiçbir zaman unutmaz ve affetmez. Bu yüzden söylediğiniz her sözü ağzınızdan çıkmadan iki kez düşünün. 
     
     CİNSEL ATEŞ 
     Midesi önceliklidir. Bu nedenle yemek yapmayı bilmiyorsanız, şimdiden çalışmalara başlayın. Her gece dışarıda yemek yemek isteyen bir kadının pek fazla şansı yoktur. Boğa konuşmaya bayılır ama konuşmaları bir süre sonra vaaz kıvamına gelir. Bu vaazları iyi dinlemek kadın için şarttır. Onu elde etmek istiyorsanız cinselliğinizi sadece yatak odasına saklamayın. Günün her saati ona büyük bir şehvetle sarılın. Sarılmaktan, sevilmekten ve okşanmaktan zevk alır. 
     Nutuk çeken bir kadın ise Boğa erkeğinin ateşini anında söndürür. Güven onun için önemlidir. Bu nedenle dışarıda etrafa fıldır fıldır bakan bir kadın, onun derhal uzaklaşmasına neden olur. 
     
     NASIL GİYİNMELİ 
     Klasik bir kadın, tam ona göredir. Çok fazla feminenlik taşımayan, herkes tarafından kabul görür bir kıyafet, onun hoşuna gider. Kaliteli kumaşlar, özellikle iyi dikilmiş ipeğin size yakışacağını söyleyecektir. Giymeniz gereken renk ise yeşil ve tonlarıdır. 
     
     ONUNLA NASIL YEMEK YEMELİ 
     Boğa için yemeğin hazırlanışı, görünüşü, sunuluşu ve yenişi her zaman önemlidir. Bu da sizin mutfakta fazla zaman geçirmeniz demektir. Şarap faslını ona bırakın. Bu konu onun için kavga nedeni olabilir. Boğa için faydalı olan şey, vücut sularını dengede tutan soda sülfattır. Bunu da pancar, lahana, karnabahar, soğan ve balkabağında bulabilirsiniz. Kendi de yemek yapmayı sever. 
     
     NASIL MUTLU ETMELİ 
     Boğa erkeğinin vücudunun en hassas yeri boyun ve gırtlaktır. Günün sıkıntıları, boynuna yapacağınız yumuşak bir masajla ortadan kalkacaktır. Dokunulmaktan, öpülmekten ve okşanmaktan zevk alır. 
     
     YARIN 

</TEXT>
</DOC>
