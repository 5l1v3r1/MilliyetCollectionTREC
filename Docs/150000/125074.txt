<DOC>
<DOCNO> 125074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/ekonomi/eko05.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye atamalarına Köşk vetosu 
</HEADLINE>
<TEXT>

Mali Suçlar Araştırma Kurulu MASAK Başkanlığına Genç Osman Yaraşlı’nın, Gelirler Genel Müdürlüğü’ne de Osman Arıoğlu’nun atanmasına ilişkin kararnameler Köşk’ten geri döndü 
     ÖNDER YILMAZ Ankara 

     Mali Suçlar Araştırma Kurulu MASAK Başkanı Nejat Coşkun’un görevden alınmasını öngören kararname Köşk’ten döndü. Hükümet, Maliye Bakanlığı’daki bürokrat atamalarındaki bazılarının geri dönmesinden rahatsız oldu. 
     Köşk’ten geri dönen kararnameler arasında CHP’den Trabzon milletvekili seçilen Akif Hamzaçebi’den boşalan Gelirler Genel Müdürlüğü’ne Osman Arıoğlu’nun atamasının da bulunduğu iddia edildi. Cumhurbaşkanı Ahmet Necdet Sezer’in halen Gelirler Genel Müdür Yardımcılığı görevini yürüten Arıoğlu’nu, bu görev için "sakıncalı" bulduğu gerekçesiyle atamayı yapmadığı savunuluyor. Arıoğlu hakkında, 28 Şubat sürecinin ardından irticaya karşı çalışmalarda "bir üst göreve getirilmemesi" kaydı bulunduğu belirtildi. 
     Geri dönen bir diğer önemli atama, Mali Suçlar Araştırma Kurulu Başkanı Nejat Coşkun’ın yerine Genç Osman Yaraşlı’nın getirilmesi üzerinde oldu. Sezer’in Yaraşlı’yı da bu görev için "sakıncalı" bulduğu için atamasını yapmadığı kaydedildi. MASAK’ın kuruluşunda görev alan Yaraşlı’nın, Zekeriya Temizel’in Maliye Bakanlığı’na atanır atanmaz birkaç saat içinde görevden uzaklaştırdığı ilk isim olduğuna işaret edildi. 
     
     Harput iddiası 
     Bu arada dün akşam saatlerinde Ankara kulislerinde Eski Urfa Valisi Şahabettin Harput’un Emniyet Genel Müdürlüğü’ne getirilmek istendiği, ancak Köşk’ten geri döndüğü söylentisi yayıldı. Harput bu söyletileri "Ben de duydum, ama söylentiden ibaret" diyerek doğrulamadı. Harput, Bülent Ecevit’in başbakanlığı döneminde DSP konvoyunu Urfa’ya sokmayarak kendinden söz ettirmişti. 
     



 EKONOMİ 















</TEXT>
</DOC>
