<DOC>
<DOCNO> 121774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun02.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jordan basketbolu bırakma kararı aldı... 
</HEADLINE>
<TEXT>

     Amerikalı efsanevi basketbol yıldızı Michael Jordan, gelecek ilkbaharda 14 yıllık basketbol kariyerine son vereceğini açıkladı. 
     Washington Post gazetesine açıklama yapan Jordan, halen Washington Wizards'la olan sözleşmesinin devam ettiğini belirterek, ''Sezon sonunda yeni anlaşma yapmayı düşünmüyorum'' dedi. 
     Jordan, bu sezon bittikten sonra Wizards'da basketbol operasyonları başkanı olarak görev yapmayı planladığını da belirterek, ''Bu benim amacım. Takımın en tepesindeki yetkili olmak istiyorum'' diye konuştu. 
     39 yaşındaki Jordan 14 yıllık basketbol kariyerine 1984 yılında Chicago Bulls'da başlamış, bu takımda birçok NBA şampiyonluğu gördükten sonra Wizards'la 19 Ocak 2000'de basketbol yetkilisi olarak çalışmaya başlamış, ardından da yıllığı 2.1 milyon dolardan iki yıllık anlaşma imzalayarak potalara dönmüştü. 
     Jordan, Chicago Bulls'da oynarken bir süre yine basketbola ara vermişti. 
     Wizards'la anlaşma imzalamadan önce ''Yüzde 99.9 kesinlikle basketbol oynamayacağım'' diyen Jordan, bu sefer kararından ''yüzde 100 emin olduğunu'' söyledi. 
     Wizards'a katıldığından bu yana sakatlıktan kurtulamayan Jordan, sağ dizinden geçirdiği ameliyat yüzünden geçen sezon 20 maçta oynayamamıştı. Bu sezon ise genellikle maçlara yedek çıkan Jordan, daha sonra oyuna girmesine rağmen halen takımının en çok sayı atan ikinci oyuncusu durumunda. 
     





</TEXT>
</DOC>
