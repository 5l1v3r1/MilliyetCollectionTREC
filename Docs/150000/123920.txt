<DOC>
<DOCNO> 123920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun18.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC, BM planını değerlendiriyor... 
</HEADLINE>
<TEXT>

     KKTC Cumhurbaşkanı Rauf Denktaş'ın, siyasi parti yetkilileriyle BM planını değerlendirdiği toplantı sona erdi. 
     KKTC Başbakanı Derviş Eroğlu, Cumhurbaşkanlığı'nda yaklaşık 1,5 saat süren toplantı sonunda yaptığı açıklamada, siyasi parti başkanlarının, BM planıyla ilgili olarak partilerinin görüşlerini Denktaş'a aktardığını belirterek, ''parti ve hükümet olarak değerlendirmelerinin sürdüğünü'' söyledi. 
     Eroğlu, bir soruya karşılık, toplantıda, ''Kopenhag'a kimin gideceği konusunun gündeme gelmediğini'' belirtti. 
     Denktaş'ın sağlık kontrolünden geçmek üzere yarın sabah Ankara'ya giderek akşam saatlerinde geri döneceğini ifade eden Eroğlu, Cumhurbaşkanı ile yeniden bir araya gelmelerinin söz konusu olduğunu kaydetti. 
     Cumhuriyet Meclisi Başkanı Vehbi Zeki Serter de ''Annan planında getirilen değişiklikleri görüştüklerini'' belirterek, gelişmeleri takip edeceklerini söyledi. 
     Devlet Bakanı ve Başbakan Yardımcısı Salih Coşar ise, ''Yarın akşama kadar vaktimiz olduğu düşüncesindeyiz. Biz bu konunun anavatan Türkiye ile birlikte müzakerelerin devam ettirilip bir neticeye ulaşabileceği görüşündeyiz'' dedi. 
     Coşar, bir soru üzerine, ''plandaki değişikliklerden memnun olduklarını'' ifade ederek, plandaki değişikliklerin, Türk tarafının itirazlarının bir kısmını karşıladığını, haritada değişiklik olmadığını, bunun da rahatsızlık verici en önemli unsur olduğunu kaydetti. 
     Toplumcu Kurtuluş Partisi Genel Başkanı Hüseyin Angolemli, parti olarak görüşlerini aktardıklarını belirterek, ''planın ilk sunulduğu günden bu yana zaman kaybedildiğini'' söyledi. 
     Parti olarak Annan belgesinin yarın imzalanmasından yana olduklarını kaydeden Angolemli, ''Ondan sonra, 12 Aralık ve 28 Şubat arasındaki zaman diliminde birtakım iyileştirme çalışmaları yapılabilir. Bize göre bu Türkiye ve Kıbrıs Türk halkının çıkarınadır'' dedi. 
     
     ''CİDDİ İYİLEŞTİRMELER VAR'' 
     Cumhuriyetçi Türk Partisi Genel Başkanı Mehmet Ali Talat, BM planında ''ciddi iyileştirmeler yapıldığını'' ifade ederek, ''Türk tarafının ciddi sıkıntıların olduğu konulara BM'nin makul yaklaşımlar getirdiğini'' söyledi. Haritada değişiklik olmadığını belirten Talat, BM'nin kuruluş anlaşmasının ekinde harita bulunduğuna dikkat çekti. 
     Talat, Kıbrıs Rum kesiminin Avrupa Birliği'ne üyelik tarihi olan 1 Mayıs 2004'ten önce Türkiye'ye müzakere tarihi verilmesinin, Kıbrıs sorunun çözülmesi konusunda çok büyük yardımcı olacağını kaydetti. Talat, ''Son günleri, son saatleri sayıyoruz. Öyle umuyorum ki Kıbrıs sorununun çözümünü de hep birlikte karşılayacağız'' dedi. 
     Milliyetçi Adalet Partisi Genel Başkanı Kenan Akın, BM planında önemli değişiklik olmadığını belirterek, Denktaş'tan, ''herhangi bir belgeyi imzalamadan müzakerelere devam etmesini istediklerini'' söyledi. 
     Yenilikçi Atılım Partisi Genel Başkanı Ertuğrul Hasipoğlu, insanları göçmen durumuna düşürmek yerine, statüde değişiklik yapılmasını istediklerini belirterek, iki bölge arasında, merkezi hükümetin denetiminde olacak, Türklerle Rumların yaşayacağı bir üçüncü bölge yapılmasını önerdiklerini söyledi. 
     





</TEXT>
</DOC>
