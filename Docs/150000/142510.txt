<DOC>
<DOCNO> 142510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sonspo20.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Kulübü Divan ve Disiplin Kurulu'ndan açıklama... 
</HEADLINE>
<TEXT>

     Birinci Süper Futbol Ligi'nde şampiyonluk yarışını sürdüren Gençlerbirliği'nde, kulüp divan ve disiplin kurulları, son günlerde sahalarda meydana gelen şiddet olaylarıyla ilgili bir açıklama yaptı. 
     Gençlerbirliği Kulübü'nün 80. yılını kutladığı, kulübün yaşamanın şampiyonluklarla ve Türk sporuna değerli katkılarla dolu olduğu belirtilen açıklamada, ''Kulübümüz spora yaptığı hizmetlerle ve kazandığı kupalar, madalyalar kadar toplumumuza kazandırdığı sağlıklı dürüst, başarılı yöneticiler, bilim ve meslek adamlarıyla da öğünmektedir'' denildi. 
     Cumhuriyetle birlikte kurulan Gençlerbirliği'nin sporcusu, yöneticisi ve taraftarlarıyla tam bir Cumhuriyet kurumu olduğuna dikkati çekilen açıklama, şöyle devam etti 
     ''Bunun doğal sonucu olarak da başkenti, en gözde topluluğuna yaraşır çağdaş spor ve sosyal tesislerinde çalışmalarını sürdürmektedir. Bu, yöneticilerimizin başarısı ve Türk gençliğine bir armağanıdır. Gençlerbirliği, sporu yalnız rakipleri yenip, şampiyonluk kazanmak saymadığı için belirtmeye çalıştığımız sosyal düzeyde de aynı derecede, hatta daha ileride başarılı olmuştur. 
     Son zamanlarda ülkemizin içinde bulunduğu sosyo-ekenomik ve politik koşulların da etkisiyle spor seyir ve oyun alanlarında meydana gelen spor ahlakıyla bağdaşmayan olayların tırmanışı üzüntüyle izlenmektedir. Bu konuda kulübümüzün izlemekte olduğu sportmenlik, dostluk, sevgi ve hoşgörüye dayalı görev anlayışı, bütün yöneticiler, görevliler ve taraftarlarca da benimsenir ve uygulanırsa, bu tip üzücü olaylarını sona ereceğine inanıyoruz.'' 
     





</TEXT>
</DOC>
