<DOC>
<DOCNO> 138481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/guncel/gun04.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz İşçi Partili vekil Amerika sizi kandırıyor 
</HEADLINE>
<TEXT>
Paranızı sayarak alın 
"Verilen sözler tutulmayabilir" diyen İngiliz milletvekili Galloway, ABD ile İngiltere arasındaki durumu da "Clinton-Monica ilişkisine" benzetti 
     GÜLAY FIRAT İstanbul 

     İngiltere’de savaş karşıtı hareketin önemli isimlerinden biri olan İngiltere İşçi Partisi Milletvekili George Galloway, ABD’nin Türk hükümetini pazarlıklarda kandırdığını savunarak, "Paranızı sayarak alın" dedi. 
     Aralarında Cengiz Bektaş, Zeynep Oral, Rutkay Aziz ve Mehmet Bekaroğlu’nun da bulunduğu bir grup aydın, sanatçı ve politikacının oluşturduğu Hazırlık Komitesi’nce düzenlenen "Savaşa karşı Uluslararası Barış Konferansı", Lütfi Kırdar Uluslararası Kongre Merkezi ve Sergi Sarayı’nda dün başladı. Konferansta konuşan Galloway, Amerika’nın Türk askerini savaşa çekmek istediğini belirterek, "Bunun nedeni haçlı seferi olarak görülmesini engellemek" diye konuştu. Bu konuyla ilgili olarak Türk Hükümeti’ne seslenen Galloway, "Parayı lütfen dikkatli sayın, birçok devlet çok para verilecek’ diye kandırıldı. Vaat edilen para gizemli şekilde onlara ulaşmadı" dedi. 
     
     Ahlaksız ilişki’ 
     Milliyet’in sorularını yanıtlayan İngiltere İşçi Partisi Milletvekili George Galloway, "Amerika ile İngiltere arasındaki şu anki özel durum Monica ile Bill Clinton arasındaki ahlaksız ilişkiye benziyor, çünkü taraflardan biri, güçlü diğeri zayıf. Bu ilişki taraflardan birinin çıkarlarına hizmet ediyor, diğerine değil" dedi. 
     Almanya Silahsızlanma Derneği Başkanı Tobias Pflüger ise, "Hep birlikte savaşın Türkiye üzerinden başlatılmasını önlemeliyiz. Böylece ABD, en önemli savaş senaryosunu uygulamaya koyamaz" dedi. Bugüne kadar savaşlara karşı bu kadar büyük kitlesel hareketler yapılmadığına işaret eden Pflüger, "Eğer buna rağmen savaş olursa birçok ülkede hükümetler devrilebilir" diye konuştu. 
     



 GÜNCEL 


















</TEXT>
</DOC>
