<DOC>
<DOCNO> 141546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur40.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık'taki toplantıda Lahey'e gidecek isimler belli oldu... 
</HEADLINE>
<TEXT>

     Başbakan Abdullah Gül başkanlığındaki ''Dış politika'' konulu toplantı sona erdi. 
     Başbakanlık Merkez Binası'nda saat 12.40'da başlayan toplantı, yaklaşık 5 saat sürdü. 
     Gül'ün başkanlık ettiği toplantıya AK Parti Genel Başkanı Recep Tayyip Erdoğan, Dışişleri Bakanı Yaşar Yakış, Dışişleri Bakanlığı Müsteşarı Uğur Ziyal ve bazı bakanlık bürokratları katıldı. 
     Kıbrıs ile ilgili son gelişmelerin değerlendirildiği toplantıda, yarın Lahey'e gidecek Türk heyetinde yer alacak kişiler de belirlendi. 
     Heyette, Dışişleri Bakanlığı Müsteşarı Uğur Ziyal, Türkiye adına ABD ile müzakereleri yürüten büyükelçi Deniz Bölükbaşı, Kıbrıs Dairesi Genel Müdürü Büyükelçi Ertuğrul Apakan ve Dışişleri Bakanlığı bürokratı Halit Çelik yer alacak. 
     AK Parti Genel Başkanı Erdoğan toplantının ardından bir süre Başbakan Gül ile başbaşa görüştükten sonra Başbakanlık'tan ayrıldı. 
     





</TEXT>
</DOC>
