<DOC>
<DOCNO> 120400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun22.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal "Türkiye desteğin karşılığını bekliyor ama" 
</HEADLINE>
<TEXT>

     Amerikan finans çevrelerinin gazetesi Wall Street Journal, ''Türkiye'nin, terörle savaşa verdiği desteğin karşılığını beklediğini, ancak ABD'nin yardımda bulunacağına dair ortada çok az belirti olduğunu'' yazdı. 
     ''Pentagon, birkaç haftaya kadar başlayacak olan Irak operasyonu sırasında Türkiye'deki modern hava üslerini kullanmayı umuyor, ancak Bush yönetimi, çeşitli vaatlere rağmen bu yıl Türkiye'ye herhangi bir yardımda bulunmayı başaramadı'' ifadesini kullanan gazeteye açıklamada bulunan adı açıklanmayan bir Türk yetkili, ''ABD ile aramızdaki ilişki stratejik işbirliği. Ancak bunun ekonomik ve ticari kanadı, olması gerektiği gibi işlemiyor'' diye konuştu. 
     ANKARA'DA HAYAL KIRIKLIĞI Amerikan senatosunun Türkiye'ye, sınırlı da olsa, ABD'ye gümrüksüz ihracat yapma olanağı verecek nitelikli sanayi bölgeleriyle ilgili yasayı çıkarmadan tatile girmesinin Ankara'da tepki yarattığına dikkat çekilen haberde, Başkan Yardımcısı Dick Cheney ve Dışişleri Bakanı Colin Powell'ın senato üyeleri nezdinde yaptıkları lobiye rağmen başarı sağlanamadığı kaydedildi. 
     Haberde, Kongre'nin, yakın gelecekte Türkiye'ye yardım öngören bir yasayı kabul etmesinin beklenmediği de belirtildi. 
     
     TEKSTİL VE AYAKKABI YOK 
     ''1991 Körfez savaşında uğradığı zararın karşılığını alamadığı için haksızlığa uğradığını düşünen Türkiye'nin bu kez de, Ürdün'e tanınan imtiyazların sulandırılmış bir sürümüyle karşılaşmak istemediğini'' yazan gazete, yasa geçse bile tekstil ve ayakkabının kapsam dışında tutulacağını kaydetti. 
     Bu arada bazı senatörlerin vergisiz çeliğin de kapsam dışı bırakılmasında ısrarcı oldukları belirtiliyor. 
     ''Türkiye'deki yeni hükümetin başarısının, eski hükümetin ekonomik alanlardaki başarısızlığından kaynaklandığına'' dikkat çekilen haberde, ''Türk yetkililer, Irak savaşı yüzünden ortaya çıkabilecek yeni bir ekonomik krizi önlemek istiyorlar'' ifadesi kullanıldı. 
     Türkiye'nin bu bağlamda askeri malzeme alımı için kullanılan 5 milyar dolarlık borcunun silinmesini talep ettiğini belirten gazete, Türkiye'nin 126 milyar dolarlık dış borcunun önemli ölçüde Irak'la ticaretinin kesilmesinden kaynaklandığını savunduğunu yazdı. 
     





</TEXT>
</DOC>
