<DOC>
<DOCNO> 133464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sonspo07.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da kriz sürüyor... 
</HEADLINE>
<TEXT>

     Diyarbakırspor'da yönetim kurulunun istifası, yeni yönetim için aday çıkmaması ve kongrenin ikinci kez ertelenmesi ile tırmanan kriz sürüyor. 
     Diyarbakırspor Teknik Direktörü Ümit Kayıhan, A.A muhabirine yaptığı açıklamada, yaşananların kendilerini ve takımı olumsuz yönde etkilediğini belirterek, ''Herkes gücüne güç katarken, biz hala başımıza bir sahip bulmak için çalışıyoruz. Bu çok acı bir durum. Diyarbakırlıların biraz daha duyarlı olmalarını bekliyorum'' dedi. 
     Ligin ilk yarısında çok güzel olaylar yaşadıklarını ve bütün Türkiye'nin Diyarbakırspor'u konuştuğunu anlatan Kayıhan, ''Şimdi başımıza gelenleri görünce, başarı suç mu diye düşünüyorum. Tüm takım ve teknik heyet büyük üzüntü içinde. Benim en büyük korkum sezon başından bu yana yaptıklarımızın boşa gitmesi'' diye konuştu. 
     
     ''SADECE PRİM ALABİLDİK'' 
     Ümit Kayıhan, futbolcularının uzun süredir maç başına paralarını ve transfer taksitlerini alamadıklarını bildirerek, şunları söyledi 
     ''Ben teknik heyetin alacaklarını bir kenara bırakıyorum. Özveri göstermeye hazırım. Ancak futbolcularım 15 karşılaşmanın maç başına paralarını alamadı. Transfer alacaklarının yüzde 20 peşinatları ödenmedi. Aralık ayında almaları gereken paralar da verilmedi. Adeta primlerle yaşayan bir takım durumundayız. Sahada ben değil futbolcularım oynayacak. Onlar yeterli olanakları bulamazlarsa, zihinsel olarak hazır olamazlar. Şu an antrenman yapamıyoruz. Bu krizin bir an evvel çözülmesini diliyorum.'' Profesyonel ligde mutlaka her kulüpte ekonomik krizin yaşanabileceğini belirten Kayıhan, ancak bu konuda en mağdur kulübün kendileri olduğunu ifade etti. 
     
     DİYARBAKIRLILARA ÇAĞRI 
     Tecrübeli teknik adam, Diyarbakırspor'un ligde iyi dereceler yapabilecek kapasitede olduğunu, Diyarbakır'ın önde gelen kişilerinin takımlarına sahip çıkması gerektiğini söyledi. 
     ''10 Diyarbakırlı 100'er milyar lira verse, ikinci yarıya hazırlanırız'' diyen Kayıhan, ''Eğer Diyarbakır'da 100'er milyar verecek 10 insan çıkmazsa, 1.5 milyonluk şehre yazık'' şeklinde konuştu. 
     
     ''VALİ İLE GÖRÜŞECEĞİM'' 
     Kayıhan, Diyarbakır'a giderek yarın Vali Cemil Serhadlı ve eski idarecilerle görüşeceğini bildirdi. 
     Yaşanan krize bir çare bulunması durumunda mutlu olacağını belirten Kayıhan, ''Çare bulunmazsa görevi bırakabilir misiniz'' sorusuna, ''Önümü göremezsem, ben de bir çare düşüneceğim. Eğer bir plan sunulursa, çok kolay terk etmem'' diye yanıt verdi. Kayıhan, Diyarbakır halkını ve taraftarını çok sevdiğini vurgulayarak, ''Ancak benim sevgim her şeye yetmez. Diyarbakırlıları takımlarına sahip çıkmaya davet ediyorum. Yoksa ligin ilk yarısında başarılı olmuş ve gelecek vaat eden bir ekibe yazık olur'' diyerek sözlerini tamamladı. 
     





</TEXT>
</DOC>
