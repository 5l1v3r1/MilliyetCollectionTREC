<DOC>
<DOCNO> 141279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo01.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba ve Mondragon'a onur plaketi verildi... 
</HEADLINE>
<TEXT>

     Galatasaray kalecisi Ali Faryd Mondragon ve Beşiktaş kalecisi Oscar Cordoba'ya, Kolombiya Konsolosluğu tarafından onur plaketi verildi. 
     Tarabya'daki Kolombiya Konsolosluğu'nda gerçekleştirilen törende, Kolombiya Dışişleri Bakanı Carolina Barco adına, Kolombiya Fahri Konsolosu Martha Ardila Ülkümen, ülkelerinin tanıtımına yaptıkları katkı ve başarılarından dolayı iki sporcuya onur plaketi verdi. 
     Gecede, basın mensuplarının sorularını yanıtlayan Beşiktaşlı file bekçisi Cordoba, özellikle ''İstanbul'dan ayrılmak istediği'' yönünde İspanya basınına yansıyan haberleri yalanlayarak, ''İstanbul'da rahat ve huzurluyum. Burada kalmak istiyorum. Yönetimle konuşmadım, ama benim bonservisimi almak istediklerini biliyorum. Bu durumla çok da ilgilenmiyorum. Boca Juniors ile Beşiktaş arasında halledilir. Ben işime bakıyorum'' dedi. 
     Son haftalarda yenilen gollerin artmasını, ''Kendisinin ve savunmanın şanssızlığı'' diye niteleyen Cordoba, ligde puan farkını korumak istediklerini, UEFA Kupası'ndaki rakipleri Lazio Roma'nın da tecrübeli bir ekip olduğunu söyledi. 
     Bu arada, Galatasaray-Fenerbahçe derbisi için skor tahmini yapması istenen Cordoba, ''Mondragon arkadaşım olduğundan, Galatasaray'ın kazanmasını istiyorum. Ama Fenerbahçe'nin kazanması da takımım için çok iyi olacak'' dedi. 
     Aynı soruya Mondragon ise ''Maçtan mutlaka galip ayrılacağız'' yanıtını verdi. 
     





</TEXT>
</DOC>
