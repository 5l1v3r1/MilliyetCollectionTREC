<DOC>
<DOCNO> 136928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun28.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO'da çözüm formülleri geliştiriliyor... 
</HEADLINE>
<TEXT>

     Tarihinin en büyük krizlerinden birini yaşayan NATO'nun, ''sorunları önümüzdeki 3 gün içerisinde aşacağı'' ve müttefikler arasında uzlaşma formülü bulunacağı bildirildi. 
     Olası Irak savaşı halinde saldırıya hedef olabileceği endişesini yansıtan Türkiye, Kuzey Atlantik Antlaşması'nın 4. maddesinin yürürlüğe sokulmasını, savunmaya ilişkin görüşme ve planlamaların başlatılmasını istemişti. Fransa, Almanya ve Belçika, Irak'ta bir savaş olasılığına bağlantılı olarak NATO'nun devreye sokulacağı bir karara karşı çıkıyorlar. 
     NATO kaynakları, ABD delegasyonunun önerisi çerçevesinde, Savunma Planlama Komitesi'nin DPC toplanarak Türkiye'nin savunmasına ilişkin karar vereceğini bildirdiler. Bu toplantının yarın yapılabileceği belirtiliyor. NATO'nun askeri kanadından 1966'da ayrılan Fransa DPC'ye katılamıyor. 
     DPC toplantısında 18 müttefik, Türkiye'ye AWACS erken uyarı uçaklarının gönderilmesine yeşil ışık yakacaklar. DPC, kitle imha silahlarına karşı önlemler ve Patriot füzeleri konularında da, ihtiyaçların müttefikler arasında ikili uzlaşmalarla sağlanmasını önerecek. 
     DPC'nin bu kararları almasının ardından, Fransa'nın da katılımıyla toplanacak olan NATO Konseyi NAC , tüm müttefiklerin Türkiye ile dayanışma içinde oldukları ve olacakları yönünde bir açıklama yapacak. 
     Belçikalı kaynaklar, Paris, Brüksel ve Berlin arasında temasların en üst düzeyde devam ettiğini, vetocu 3 ülkenin tavır belirleyeceklerini söylüyorlar. Aynı kaynaklar, NATO'daki kriz havasından uzaklaşılması için çaba harcanacağını belirtiyorlar. 
     





</TEXT>
</DOC>
