<DOC>
<DOCNO> 143645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/soneko08.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk lokumu yüzde 18'lik KDV'ye ezildi... 
</HEADLINE>
<TEXT>

     Tüm dünyada bize özgü tek yiyecek olan Türk lokumunun kalitesi girdi fiyatlarında artışa bağlı olarak düşerken, yüzde 18 KDV uygulanan lokum lüks tüketim malı haline geldi. 
     Konya Şekerciler Odası Başkanı Başkanı Ahmet Solmaz, lokum sektörün son yıllarda ciddi şekilde kan kaybettiğini belirterek, artan maliyetler nedeniyle üretimin durma noktasına geldiğini söyledi. 
     Lokumun hammaddesi olan şekerin Türkiye'de yurtdışına göre iki kat daha pahalı olduğunu kaydeden Solmaz, ''50 kiloluk bir torba şekeri Avrupalı imalatçı 30 milyon liraya satın alırken biz ise aynı şekeri en az 65 milyon liraya temin edebiliyoruz'' dedi. 
     
     ''YÜZDE 18 KDV FAZLA'' 

     Yasal düzenlemelerle lokumun lüks bir tüketim maddesi haline getirildiğini ifade eden Solmaz, şunları kaydetti 
     ''Kuru yemişte KDV yüzde 1, şekerde yüzde 8 iken, lokuma yüzde 18 KDV uygulanmaktadır. Bu durum üreticiyi, korsan satış yapanlar karşısında çaresiz bırakmaktadır. Üretimde kullandığımız tüpgaz, fuel oil ve elektriğe gelen zamlarla hızla artan işçilik maliyetleri de üreticinin adeta elini kolunu bağlamıştır.'' Her şeye rağmen ayakta kalmak isteyen üreticilerin maliyetleri azaltmak için kalitesiz hammaddeye doğru yönelmek zorunda kaldığını anlatan Solmaz, ''Bu nedenle tüm dünyada tanınan ve içinde Türk sözcüğü geçen ürünümüz olan Türk lokumunun kalitesi de maalesef ciddi oranda düşmüştür'' diye konuştu. 
     Eskiden canlılığı ile bilinen lokum sekötürünün ciddi bir durgunluğun içine girdiğini ve üretimde büyük bir düşüş yaşandığını vurgulayan Solmaz, lokum sektörünün yılda artık sadece 4 ay çalışıp, 8 ay boş kaldığını vurguladı. 
     Lokum üretimi yapan firmaların üretimlerinin yeniden artması ve yurtdışı piyasalarla rekabet gücü elde edebilmesi için devlet desteğinin şart olduğunu vurgululayan Solmaz, ''Türk lokumunda bile üstünlüğümüzü yabancı ülkelere kaptırma noktasına gelmemiz ürüntü vericidir. Vakit geçirilmeden gerekli önlemler alınmalıdır'' diye konuştu. 
     
     GEÇMİŞTEN GÜNÜMÜZE TÜRK LOKUMU 

     Nişasta ve şeker eriğiyle yapılan geleneksel Türk şekerlemesi lokumun üretimine, 14 ve 15. yüzyıllarda başlandığı sanılıyor. 
     Türk lokumu bugünkü hali ile tüm dünyadaki ününe ise 19. yüzyılda ulaştı. Daha önce bal ve pekmez kullanılarak yapılan ve doku yapıcı madde olarak unun kullanıldığı lokumun yıldızı, 18. yüzyılın ortalarında Osmanlı topraklarına rafine şekerin girmesiyle parladı. 
     Diğer tatlı yiyeceklerde olduğu gibi lokum üretiminde de rafine şeker kullanılmaya başlanması ve unun yerini nişastanın almasıyla ortaya çıkan ''Türk lokumu'' tüm dünyada ün saldı. 
     Şeker, mısır, nişasta ve suyun uygun oranlarda karıştırılıp, içine meyve ya da kuruyemiş eklenerek elde edilen karışım, belirli sıcaklıkta ve sürede pişiriliyor. 
     Elde edilen sıcak ve akıcı durumdaki lokum, alçak kenarlı tahta tablalar üzerine dökülüp, üzerine nişasta serpilerek 24 veya 48 saat beklemeye bırakılıyor. 
     Soğuyan ve esnek bir katılığa ulaşan şekerleme, üzerine pudra şekeri serpilip küçük parçalar halinde kesildikten sonra tekrar pudra şekerine bulanmasıyla Türk lokumu elde ediliyor. 
     Türk damak zevkinin en güzel örneği olarak kabul edilen ve tüm dünyada kabul görmüş lokumun üretimi ise ardarda yaşanan ekonomik krizler nedeniyle dünyadaki haklı ününü artık kaybetme noktasına geldi. 
     





</TEXT>
</DOC>
