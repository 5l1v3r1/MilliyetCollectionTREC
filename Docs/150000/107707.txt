<DOC>
<DOCNO> 107707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/yasam/yas04.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklamın aslanları artık İstanbul’da 
</HEADLINE>
<TEXT>

Reklam dünyasının Oscarı’ olarak tanımlanan Cannes Lions Uluslararası Reklam Festivali’nin artık Türkiye’de de bir temsilcisi var Gazeteniz Milliyet 
     İSTANBUL Milliyet 

     Milliyet, Türkiye’nin adının dünya reklam sektörünün en saygın organizasyonunda yer almasını sağlayan bir girişime imza attı. 
     Reklam dünyasının Oscar ödüllerinin verildiği, her yıl düzenlenen Cannes Lions Uluslararası Reklam Festivali’nin artık ülkemizde de bir temsilcisi var. Milliyet, Cannes Lions Festivali Komitesi tarafından festivalin Türkiye temsilcisi seçildi. Milliyet ilk olarak bu yıl Cannes Lions Uluslararası Reklam Festivali’nde Altın, Gümüş ve Bronz Aslan ödüllerini alan kampanyaların da yer aldığı sergiyi İstanbul’a getirdi. 
     
     Müthiş sergi Milliyet’te 
     Sergide basın, açıkhava, TV, internet ve medya kullanımı dallarında toplam 5 ayrı kategoride ödül alan kampanyalar, 17 - 18 Eylül günlerinde, Milliyet’in kendi binasında sergilenecek. 
     Sergide 450 adet gazete ilanı, 99 adet açıkhava çalışması, 17 adet medya satın alma, 100 adet TV filmi yer alacak. Reklamveren firmaların, reklam ajansı mensuplarının, özellikle reklam ajanslarında çalışan yaratıcı grupların yoğun ilgisini çekecek sergi her gün 11.00 ile 18.00 saatleri arasında ziyarete açık olacak. Ödül kazanan filmlerin tümü günde iki kez barkovizyonda gösterilecek, kısa versiyonları da sergi alanındaki televizyonlarda sürekli oynuyor olacak. 
     
     Milliyet’le daha da güçlendik’ 
     Milliyet’in özel olarak hazırladığı sergide dünyanın en yaratıcı, en başarılı kampanyalarını merak edenler için her gün saat 10.00 ve 14.30’da Taksim - Talimhane’den Cannes Lions Sergisi özel servis minibüsleri kalkacak. 
     Cannes Lions Uluslararası Festivali Başkanı ve sahibi Roger Hatchuel ise 19 Eylül’de sergi alanında reklamverenlere ve reklam ajansı mensuplarına verilen özel davete konuk konuşmacı olarak katılacak. 
     Bu arada Roger Hatchuel, festivalin tüm üye ülkelerine yazdığı bir mektupla, Milliyet’in Cannes Lions Festivali’nin temsilciliğini üstlenmesinden duyduğu memnuniyeti dile getirdi. Konuk konuşmacı olarak bulunacağı, 2 bin kadar kişinin katılacağı daveti heyecanla beklediğini de sözlerine ekleyen Hatchuel, Milliyet’in Cannes Lions Festivali’nin bir parçası olmasıyla bu festivalin tüm dünyaya yayılması konusunda kuvvetli bir adım daha atıldığını belirtti. 
     



 YAŞAM 
















</TEXT>
</DOC>
