<DOC>
<DOCNO> 110751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/soneko07.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası "Eylül sonu hedefleri tutturuldu" 
</HEADLINE>
<TEXT>

     Merkez Bankası, uygulanan para programı çerçevesinde Eylül sonu için belirlenen hedeflerin tutturulduğunu açıklandı. 
     Merkez Bankası tarafından yapılan açıklamada, Temmuz-Eylül 2002 dönemi para programı gerçekleşmeleri hakkında bilgi verildi. 
     Açıklamada, Türkiye'nin IMF'ye verdiği 18 Ocak 2002 tarihli Niyet Mektubu'nda yılın ikinci yarısı için Merkez Bankası bilançosu temel büyüklüklerinden Para Tabanı, Net İç Varlıklar ve Net Uluslararası Rezervlere ilişkin gösterge niteliğinde hedefler konulduğu hatırlatıldı. 
     Ancak, 30 Temmuz 2002 tarihli Niyet Mektubu'nda, Para Tabanı ve Net Uluslararası Rezervler'e ilişkin gösterge niteliğindeki hedefler performans kriterine dönüştürülürken, Net İç Varlıklar'a ilişkin gösterge niteliğindeki hedefler ise yenilendi. 
     Açıklamaya göre, para programında nominal çapa olarak kullanılan Para Tabanı için performans kriteri niteliğinde belirlenen Eylül sonu üst sınırı 10 katrilyon 600 trilyon lira olup, hesaplama son 5 iş günü ortalaması alınarak yapılıyor. Eylül ayı son 5 iş günü Para Tabanı ortalaması 10 katrilyon 600 trilyon liralık üst sınırın altında kalarak 10 katrilyon 104 trilyon lira olarak gerçekleşti. 
     Para programında, Net Uluslararası Rezervler, Merkez Bankası Net Uluslararası Rezervleri'nden, Hazine'nin 2002 yılında IMF'den aldığı krediler ve Hazine'nin 1 yıldan kısa vadeli döviz cinsi borçlarının çıkartılması ile elde ediliyor. 
     Net Uluslararası Rezervler için performans kriteri niteliğinde Eylül sonu alt sınırı, eksi - 8 milyar 500 milyon dolar olarak belirlenirken, söz konusu ay itibariyle gerçekleşme eksi - 5 milyar 889 milyon dolar oldu. 
     Para programında, Net İç Varlıklar, Merkez Bankası Net İç Varlıkları'na, Hazine'nin 2002 yılında IMF'den aldığı krediler ve Hazine'nin 1 yıldan kısa vadeli döviz cinsi borçlarının Türk lirası karşılıklarının eklenmesi ile elde ediliyor. 
     Net İç Varlıklar için gösterge niteliğinde belirlenen Eylül sonu üst sınırı 31 katrilyon 139 trilyon lira olup, hesaplama, son 5 iş günü ortalaması alınarak yapılıyor. Söz konusu dönemde Net İç Varlıklar ortalaması 28 katrilyon 551 trilyon lira olarak gerçekleşerek, gösterge niteliğindeki 31 katrilyon 139 trilyon liralık üst sınırın altında kaldı. 
     
     EKİM-ARALIK 2002 DÖNEMİ PARA PROGRAMI HEDEFLERİ 
     Bu arada, Merkez Bankası, 18 Ocak 2002 ve 30 Temmuz 2002 tarihli Niyet Mektupları ile belirlenen Ekim-Aralık dönemi para programı hedeflerini belirledi. 
     Para Tabanı için performans kriteri niteliğinde belirlenen Aralık sonu üst sınırı 10 katrilyon 850 trilyon lira olarak belirlendi. Hesaplama, Aralık ayı son 5 iş günü değerleri ortalaması baz alınarak yapılacak. 
     Net Uluslararası Rezervler için performans kriteri niteliğinde belirlenen Aralık sonu alt sınırı eksi - 9 katrilyon 700 milyon ABD Doları olacak. 
     Net İç Varlıklar için gösterge niteliğinde belirlenen Aralık sonu üst sınırı 33 katrilyon 139 trilyon lira olacak. Hesaplama, Aralık ayı son 5 iş günü değerleri ortalaması baz alınarak yapılacak. 
     





</TEXT>
</DOC>
