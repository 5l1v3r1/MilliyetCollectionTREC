<DOC>
<DOCNO> 127091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur11.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Hediye Aslan, evinde saldırıya uğradı... 
</HEADLINE>
<TEXT>

     Marmara Üniversitesi MÜ Hemşirelik Yüksek Okulu öğretim üyesi Prof. Dr. Hediye Aslan, Üsküdar'daki evinde saldırıya uğradı. 
     Alınan bilgiye göre, Prof. Dr. Aslan'ın Selimiye Mahallesi Kayyum Ahmet Sokak 9 numaralı binadaki 6 numaralı dairesine gelen saldırgan, zili çalarak Prof. Dr. Aslan'ın kapıyı açmasını sağladı. Oğlu Orkun ile birlikte yaşayan ve oğlunun okula gitmesi nedeniyle evde yalnız olan Prof. Dr. Aslan'ın kapıyı açmasının ardından maskeli ve uzun boylu olduğu belirtilen saldırgan, elindeki tabancayı göstererek para ve elindeki yüzüğü istedi. 
     Prof. Dr. Aslan'dan para alamayan ancak parmağındaki yüzüğü zorla alan saldırgan, kurusıkı olduğu tahmin edilen tabancayla Aslan'ın başına birkaç kez vurarak yaraladıktan sonra olay yerinden kaçtı. 
     Başından yaralanan Prof. Dr. Aslan, Haydarpaşa Numune Hastanesi'nde tedavi altına alındı. 
     Bu arada, Prof. Dr. Hediye Aslan'ın dairesinin kapı önünde 3 adet kurusıkı tabancaya ait mermi bulunduğu öğrenildi. 
     
</TEXT>
</DOC>
