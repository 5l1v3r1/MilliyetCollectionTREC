<DOC>
<DOCNO> 131384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/spor/spo03.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ROTA HASAN ŞAŞ 
</HEADLINE>
<TEXT>

Fenerbahçe’nin, yıldız oyuncuya yıllık 3 milyon dolar teklif ettiği ileri sürüldü. Galatasaray’ın da, futbolcusunu bir kez daha pazarlığa çağırdığı iddia edildi 
     ERHAN TELLİ 

     "Sakın imza atma" 
     GALATASARAY’IN, Revivo ile anlaşmasından sonra Fenerbahçe’nin de Hasan Şaş için harekete geçtiği ileri sürüldü. Sarı - Lacivertli kulübün aracılar kanalıyla, yıldız futbolcuya yolladığı haberde, "Sakın hiçbir yere imza atma. Seni önümüzdeki sezon mutlaka kadromuzda görmek istiyoruz. Acele etme ve bizim teklifimizi almadan kimse ile de anlaşma" dediği iddia edildi. Fenerbahçeli milli oyuncuların da, Hasan’a telefonla baskı yaptıkları bildirildi. 
     
     Bonservisi yok 
     HASAN Şaş için bugüne kadar en ciddi teklifi veren İtalya’nın Inter kulübünden sonra, Fenerbahçe’nin yıllık 3 milyon doları gözden çıkardığı iddiasında bulunuldu. Bu sezon sonunda serbest kalacak Hasan Şaş’ın bonservis ücreti olmaması yüzünden, verilecek rakamın astronomik olarak kabul edilmediğine de dikkat çekildi. Sarı - Lacivertli yöneticilerin, önümüzdeki günlerde Hasan Şaş’a düşündükleri ücreti bildirecekleri ifade edildi. 
     
     Cim - Bom öğrendi 
     GALATASARAY’IN bu şok gelişmeden haberdar olur olmaz harekete geçtiği ileri sürüldü. Sarı - Kırmızılı yöneticilerin, Antalya kampı sırasında Hasan Şaş’ı yeniden pazarlık masasına davet edecekleri belirtildi. Cim - Bom’un, yıllık 2 milyon dolarlık teklifini, yıldız futbolcu kabul etmemişti. Ancak Lukunku ve Revivo transferiyle atağa kalkan Galatasaray’ın en büyük silahını kaptırmamak için ücret yükselteceği iddia edildi. 
     
İmaj meselesi 3.5 yıllık imza atan Lukunku, Fener’den de teklif aldığını açıkladı, "Ancak daha başarılı olan Galatasaray’ı seçtim" dedi 
     EROL DEMİRKOL 

     Formayla tanıştı 
     BELÇİKA’NIN Standart Liege takımından transfer edilen Lukunku, dün Galatasaray ile 3.5 yıllık sözleşme imzaladı. İlk kez Sarı - Kırmızılı formayı giyen golcü futbolcu, bir süre önce Fenerbahçe’den de teklif aldığını açıkladı. Lukunku, "Çocukluğumdan beri Şampiyonlar Ligi’ni seyrediyorum. Sürekli Galatasaray’ın ismi geçiyor. Bu yüzden Galatasaray’ı seçtim" dedi. 
     
     Terim’e teşekkür 
     GALATASARAY’A geldiği için çok mutlu olduğunu da açıklayan Lukunku, "Fatih Terim’e teşekkür ediyorum. Benim için büyük çabalar gösterdi. Bunun karşılığını verebilmek için herşeyi yapacağım" diye konuştu. Asbaşkan Ali Dürüst ise ilk resmi transferlerini yaptıklarını iddia edip, "Ali Lukunku’nun Galatasaray’a büyük katkı sağlayacağına inanıyorum" dedi. 
     
Felipe’den restSambacı Flamengo ile iki yıllık sözleşme yaptı, bonservisini bedava almak için Galatasaray’ı, FIFA’ya şikayet etti 
     MEHMET ÇİFTÇİ 

     Kulüp açıkladı 
     SARI - Kırmızılı takımla soruna adeta kördüğüm olan Felipe, Brezilya Ligi’nin güçlü ekibi Flamengo ile sözleşme yaptı. Flamengo Başkan Yardımcısı Paula Dandez dün Brezilya basınına yaptığı açıklamada, Felipe ile iki yıllık mukavele imzaladıklarını söyledi. Dandez, ayrıca kulüp avukatlarının, bonservisi ücretsiz almak için Galatasaray’ı, FIFA’ya şikayet ettiklerini de belirtti. 
     
     "Paramı vermediler" 
     FLAMENGO Başkan Yardımcısı, FIFA başvurusunda, Felipe’nin Galatasaray’dan dört aylık ücretini alamadığını, bu süre içersinde herhangi bir ödeme yapılmadığını bildirdiklerini de ekledi. Brezilyalı futbolcu da, yerel gazetecilere Flamengo ile anlaştığını doğruladı, "Galatasaray ile bütün ilişkilerimi kestim. Bana paramı vermediler. Bu nedenle FIFA’ya da şikayette bulundum" dedi. 
     
Sakatlara özel izin      İSPANYA’DA yapılan hazırlık kampı sırasında tam kapasite çalışamayan Galatasaray’ın üç yıldızı Hasan Şaş, Ümit Karan ve Vedat dün kulüp doktorları tarafından kontrolden geçirildi. Hasan’ın sol dizinde şişlik meydana geldiği, Ümit Karan ve Vedat’ta ise önemli bir sorununun olmadığı açıklandı. Teknik Direktör Fatih Terim, üç futbolcuyu dinlenmeleri için Mısır kafilesine almadı. 
     
Daha yolun başındayım’      MEHMET DEMİRCAN 

     Suat temkinli 
     GALATASARAY’IN yeni transferi Suat Usta, Sarı - Kırmızılı forma altında büyük başarılara imza atmak istediğini açıkladı. Hollanda’nın PSV Eindhoven takımından alınan gurbetçi futbolcu, "Herkes Galatasaray formasını giymek istiyor. Ben de o forma için geldim. Henüz yolun başındayım, ama çalışıp formayı kapacağım. Milli Takım’a da seçilmek istiyorum" diye konuştu. 
     
     Teklifler aldım’ 
     TRANSFER dedikodularını yaklaşık iki ay önce duymaya başladığını da açıklayan Suat, "İtalya maçından sonra İngiltere, Hollanda ve İtalya’dan bir çok teklif geldi ancak Fatih Terim gibi bir usta ile çalışmak için bütün teklifleri reddedip Galatasaray’ı tercih ettim" dedi. 3.5 yıllık sözleşme imzalayan Suat, mutluluktan uçtuğunu da açıkladı. 
     
Teklifleri çok komik’      MACAR golcü Zoltan Gera, Galatasaray’dan teklif aldığını doğrulayıp, çarpıcı yorumlar yaptı. Tecrübeli futbolcu, Macar basınına verdiği demeçte, "Galatasaray bana yıllık 300 bin dolar önerdi. Bu ücret oldukça komik" diye konuştu. Gera, Sarı - Kırmızılılar’ın teklifine olumsuz yanıt verdiğini de vurgulayıp, gelecek sezon İspanya’ya gideceğini bildirdi. 
     
Mısır’a uçuyorlar      İKİNCİ yarı hazırlıklarını yoğun bir şekilde sürdüren Galatasaray bugün Mısır’a gidiyor. Saat 14.00’de Kahire’ye hareket edecek olan Sarı - Kırmızılılar, yarın Mısır Milli Takımı ile özel bir karşılaşma oynayacak. Galatasaray maçtan bir gün sonra yeniden İstanbul’a dönüp çalışmalarını sürdürecek. 
     



 SPOR 
























</TEXT>
</DOC>
