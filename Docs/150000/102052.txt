<DOC>
<DOCNO> 102052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/soneko16.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli'nde kapasite kullanımı ancak 60 seviyesine ulaşabildi 
</HEADLINE>
<TEXT>

     Türkiye imalat sanayinin yüzde 13'nü oluşturan Kocaeli'nde, Marmara depreminin üzerinden 3 yıl geçmesine rağmen, sanayi kuruluşlarındaki kapasite kullanımının ancak yüzde 60 seviyesine ulaşabildiği belirtildi. 
     Kocaeli Sanayi Odası Genel Sekreteri Hamdi Doğan, A.A muhabirine yaptığı değerlendirmede, kentteki 1062 firmadan yüzde 32'sinin depremde hasar gördüğünü ve enkaz haline gelen 16 sanayi kuruluşundan 15'inin küçük ve orta boy işletme KOBİ , 1'inin ise büyük işletme olduğunu anımsattı. 
     Sanayi kuruluşlarındaki ortalama kapasite kullanımının deprem öncesi yüzde 73 seviyesinde olduğunu ifade eden Doğan, şöyle konuştu 
     ''832 KOBİ'den yüzde 34'ü, 200 büyük firmadan yüzde 26'sı hasar gördü. Deprem sonrasındaki ilk ay yüzde 31 olan kapasite kullanımı, 6 ay sonra yüzde 54 ve 1 yıl sonunda ise yüzde 70'lere ulaştı. Geçen yıl yaşanan ekonomik kriz kapasite kullanımının Haziran ayında yüzde 35'e düşmesine neden oldu. Bu yıl yüzde 60'a ulaşan kapasite kullanımı tatminkar değil.'' -KAYIPLAR- Hamdi Doğan, sanayi kuruluşlarında deprem dolayısıyla oluşan maddi kayıplar ve üretim kayıplarının, yaklaşık 3.5 milyar doları bulduğunu da anımsattı. 
     Bu kayıplar içinde, maddi kayınların 1.5 milyar dolar olduğunu ifade eden Doğan, şöyle devam etti 
     ''Üretim kaybı da 2 milyar doları buldu. Hasarlarını gidermede kendi imkanlarını kullanan firmalara, devletin kredi desteği çok yetersiz kaldı. Devlet tüm imkanlarını kullansa bile 71 trilyon liralık katkı verecekti. Halen devletten kredi alamayan kuruluşlar var. 
     Ayrıca, hasar gören kuruluşların yüzde 60'ı vergi, yüzde 45'i SSK ve Bağ-Kur prim borcu, yüzde 27'si telefon ödemeleri, yüzde 9'u da kredi borcu ertelenmesinden, yüzde 47'si ise ek vergi muafiyetinden yararlandı.'' -İHTİYAÇLAR KARŞILANMADI- Doğan, bölgedeki sanayi kuruluşlarının, depremin ardından yeniden yapılandırma sürecindeki ihtiyaçlarının karşılanmadığını da söyledi. 
     Sanayicilerin daha güvenli zeminlerde üretimi için organize sanayi bölgeleri kurulmasını istediklerini de anlatan Doğan, şöyle devam etti 
     ''Çürük zeminde yer alan ve depremde önemli ölçüde hasar gören 191 firma, yer değiştirme talebinde bulundu. Bunlar için organize sanayi bölgeleri kurulmasını talep etmiş ve girişimlerde bulunmuştuk. En az 4 bin dönümlük hazine arazi tahsis edildiğinde bu sorun çözülecektir, ancak bu konudaki girişimlerimize yanıt verilmedi. Diğer önemli ihtiyaç ise, Körfez İlçesi'nde Tüpraş ve çevresindeki gaz dolum tesislerinin bulunduğu riskli bölgenin taşınması veya güvenliğinin alınmasıydı. Nitekim, Akçagaz'daki patlama bunu tekrar gündeme getirdi.'' -SAKARYA'DAKİ DURUM- Marmara depreminin en fazla hasar verdiği il olan Sakarya'da, ekonomik canlılığın yeniden oluşması, yerli ve yabancı sermayenin yeni yatırımlara yönelmesine bağlanıyor. 
     Adapazarı Ticaret ve Sanayi Odası ATSO Başkanı Erol Öztürk, bölgedeki sanayicilerin, deprem sonrası ekonomik canlılığı yaratabilecek yatırımlara risk yüzünden yönelmediğini, bu yüzden de, kentin ekonomik kalkınmasının sağlanamadığını söyledi. 
     Sakarya'nın, deprem sonrası ''İstanbul ve Kocaeli'ye alternatif sanayi şehri'' hüviyetinin riske girdiğini ifade eden Öztürk, şöyle konuştu 
     ''3 ayrı bölgedeki toplam 855 hektarlık arazide organize sanayi bölgeleri oluşturduk. Ancak, yalnızca birinci bölgede 32 firma faaliyete başladı. İl genelindeki yaklaşık 500 firmadan 23'ü çalışmasını durdurdu. Yüzde 70'i ise kapasite kullanımını düşürdü. Yatırımların durmasında ekonomik ve siyasi olumsuzlukların yanında depremin bölgedeki yıkıcı etkisi de rol oynuyor. Yerli ve yabancı sermaye yatırım için önce sıcak bakıyor, ancak daha sonra riskli gördüğü için vazgeçiyor. Bunların önemli bölümü, dış ülkelere yatırım yapma çalışmasını yürütüyor.'' Sanayicilere yönelik durum değerlendirmesi için bir anket çalışması da yapıldığını bildiren Öztürk, bu çalışmanın sonuçları hakkında şu bilgileri verdi 
     ''Sanayinin her geçen gün kötüye gittiğini içeren sonuçlar aldık. Ankete katılan firmanın yüzde 69.8'i yatırımı durdurduğunu ve yüzde 56.6'sı da işçi çıkardığını belirtmiş. Yüzde 90.5'i genel giderlerde tasarrufa yönelmiş. Yüzde 19.7'si vergi oranlarının, yüzde 18.2'si SSK pirimleri ve enerji maliyetlerinin, yüzde 35.2 ise işletme giderlerinin artmasından şikayetçi. Yüzde 46.8'i de, iç piyasada yeni pazar arayışına yöneldiğini ortaya koyuyor.'' 
     





</TEXT>
</DOC>
