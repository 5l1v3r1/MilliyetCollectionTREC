<DOC>
<DOCNO> 107350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/spor/ysenay.html </URL>
<DATE> 2002/09/13/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Balık baştan kokar 
</HEADLINE>
<TEXT>

     Fenerbahçe’deki kötü kaderin ana sorumlusu Lorant’ın işbilmezliği midir, yoksa böylesine bir sıradan adamı Sarı - Lacivertli kulübün başına bela gibi saran yöneticiler mi .. Aziz Yıldırım ve ekibi çok çalışkan, çok iyi niyetli ve de kara sevdalı gibi Fenerbahçe tutkunu olabilirler.. Ama bütün bunlar bu yılki Fenerbahçe’nin makus talihine çare olabilir mi .. Cevabımızın "HAYIR" olduğunu on kez söyledik yazdık, anlaşılan sezon bitene kadar yüz kez daha yazmamız gerekecek. 
     Lorant kendisi sıradan bir futbolcu olacak ki, Ortega gibi yıldız oyunculara böylesine kompleksli davranabilsin... Adam bir teknik gözlem özürlüsü olmalı ki, Gaziantep gibi ligin en azman takımlarından birinin kendi sahasındaki oyununa üçlü bir savunma cılızlığıyla çıkabilsin... Ya Washington hakkındaki teknik yanılgıların hesabını nasıl verebilecek Bay Lorant .. Adamın koskoca kalıbıyla Antep savunması içinde sıkışıp kalması ve akıl almaz pozisyonlarda topu anlamsız vuruşlarla dışarı atması nasıl bir santrfor yanlışının alarm sesleridir Fenerbahçe’de... 
     Denizli maçında hem savunma yanlışlarından, hem de kafasının üstüne kesilen ustaca toplardan faydalanarak attığı üç golü hayal ederek mi bu sezon sonunu getirecektir çileli Fenerbahçe taraftarları... Sen Ortega, Yusuf, Hakan Bayraktar, Ceyhun gibi bilek ve top maharetleri çok üstün seviyedeki ustalıklara Fenerbahçe forması uzatmayacaksın, sonra da canavar gibi Gaziantep savunması arasında Washington’tan gol bekleyeceksin... Halbuki yan toplar ve Washington’un beklediği karambol içi beleş ara paslar, kanatlarda koşuşan ne Ali Güneş’ten gelişebilir, ne de arada bir forma giyen Cem Karaca’dan... Bu topların yaratıcıları, hepimizin iyi bildiği gibi, her maçta ya tribünde veya eşofman içinde teknik kulübe nöbetindeler... 
     Evet, böylesine bir kaos yaratarak, her hafta değişik on birlerle yarışmaya çıkıp, kadro kemikleşmesine hiç önem vermeyen Lorant ve Oğuz Çetin ikilisiyle bu sezon daha çok çekeceği var Fenerbahçe sevdalılarının... Dere geçerken at değiştirmenin yanlış olacağını hepimiz bilmekteyiz... Ancak Fenerbahçe yönetimi de şunu kabul etmelidir ki, bu sezonki "çileli haftaların" sorumluları her ne kadar teknik kulübede görünmekteyse de, sonuçta "balık baştan kokar" ünlü atasözünü hatırlamadan da geçemeyeceğiz bu hüzünlü günleri. 
     



 SPOR 



























</TEXT>
</DOC>
