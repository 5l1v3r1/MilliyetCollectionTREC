<DOC>
<DOCNO> 149602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sontur11.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal KKTC'nin varlığını herkese kabul ettirmeliyiz... 
</HEADLINE>
<TEXT>

     CHP Genel Başkanı Deniz Baykal, Güney Kıbrıs Rum Yönetimi'nin AB'ye girişini engellemeye yönelik, onu tanımamaya yönelik, ona karşı bir siyasetle artık bir yere varılamayacağının ortaya çıktığını belirtti. 
     Bundan sonra yapılması gerekenin KKTC'nin varlığını herkese kabul ettirmek olduğunu kaydeden Baykal, ''Tek istediğimiz getirilecek olan düzenin iki ayrı bölgede iki ayrı toplumun varolduğu gerçeğini kabul etmektir'' dedi. 
     Baykal, Uluslararası Lions Kulüpleri Birliği tarafından Ankara Ortadoğu Leo Kulübü Derneği'nin ev sahipliğinde Dedeman Büyük Anadolu Oteli'nde düzenlenen ''Atatürk ve Cumhuriyet'' konulu forumun ardından gazetecilerin sorularını yanıtladı. 
     Deniz Baykal, bir gazetecinin 16 Nisan'da Yunanistan'da yapılacak AB toplantısına Dışişleri Bakanı ve Başbakan Yardımcısı Abdullah Gül'ün katılacağını anımsatarak, ''Türkiye bu toplantıya katılarak Kıbrıs'ın bir bütün olarak AB'ye üyeliğini kabul etmiş olmuyor mu '' sorusuna şu karşılığı verdi 
     ''Kıbrıs sorununun artık yeni bir yaklaşıma ihtiyaç olduğu açıktır. Güney Kıbrıs'ın AB'ye üye olarak kabul edileceği görülüyor. Tabii, hiç kuşku duymuyoruz ki, bu uluslararası anlaşmalara ve Kıbrıs'la ilgili anlaşmalara, uluslararası hukuka aykırıdır. Siyasi bakımdan doğru değildir. İlk kez AB'ye sınırları belli olmayan, varlığı tartışmalı bir coğrafya parçası bir devlet olarak kabul ediliyor. Ama bu tartışmaların geride kaldığını hep birlikte görmemiz lazım. Yani bunu tanıyıp tanımama konusu önemini kaybetmiştir. Burada önem taşıyan nokta, bizim KKTC'ye yönelik ablukaların, ambargoların, kuşatmaların kaldırılmasını sağlamaktır. Yani Güney Kıbrıs'ı engellemeye yönelik, onu tanımamaya yönelik, ona karşı bir siyasetle artık bir yere varılamayacağı ortaya çıkmıştır. Bundan sonra yapılması gereken şey bizim Güney Kıbrıs'la uğraşma yerine KKTC'nin varlığını, yaşama hakkını herkese kabul ettirmek. Onun önündeki engellerin kaldırılmasını sağlamak, ona yönelik kuşatmaları etkisiz kılmak ve onun da hak sahibi olduğunu dünyaya kabul ettirmeye çalışmak olmalıdır. Bundan sonraki davranışlarımız bunu sağlamaya yönelik olmalıdır. Bu temel bir yeni dönüşüm olacak. 16 Nisan'daki toplantıda sembolik olarak bu açıdan önem taşıyan bir noktaya gelindiğini bize gösteriyor.'' Baykal, ''Basında Sırbistan-Karadağ modelinden söz ediliyor. Annan planına dönüş yapılabilir mi '' sorusuna da şu yanıtı verdi 
     ''Bu işlerde böyle örnek göstermek çok riskli bir iştir. Her olayın kendine özgü yönleri vardır. Bizim için önem taşıyan nokta şu Burada iki toplum var, millet var, iki ayrı dil var, iki ayrı din var ve bütün bunların tek bir devlet yapısı içinde bir anlaşmayla biraraya getirilmesi amaçlanıyor. Bunu biz kabul ediyoruz. Türkiye olarak bir itirazımız yok. Yani tek istediğimiz getirilecek olan düzenin iki ayrı bölgede, iki ayrı toplumun varolduğu gerçeğini kabul etmektir. Bu gerçeği ortadan kaldırmaya yönelik, yani iki bölgeliliği ortadan kaldırmaya yönelik ya da iki milleti kabul etmeyerek milletlerden birini azınlık saymaya yönelik projelerin kabul edilemeyeceğini net bir şekilde ortaya koymamız lazım. Bizim iki ayrı toplum, iki ayrı bölge varlığı anlayışına dayanıyor olmamız bunların bir devlet düzeni içinde bulunmasına engel değildir. Kurulacak olan devlet düzeninin azınlığın çoğunluğu engellemediği bir devlet düzeni olmasını da istiyoruz. Bu konuda gerekli anlayışı göstermeye de hazırız. Böyle bir uzlaşma için Türkiye'nin bir toprak esnekliği göstermesi, KKTC'nin bir toprak esnekliği göstermesi düşüncesi de kabul edilmiştir. Bütün bunlar hep iyi niyetli kabullerdir. Ama temel olarak alınması gereken nokta, iki ayrı bölge var, bunu bozmayalım, iki ayrı millet var bunlara saygı gösterelim. Bunları ortadan kaldırmaya çalışmayalım. Birinin diğerinin azınlığı haline dönüştürmeyelim fakat bunları birarada, uyum içinde işleyebilir bir devlet düzeni içine yerleştirelim. KKTC bir toprak esnekliği göstersin deniyorsa, o da gösterilsin. Bütün bu parametrelerle bir çözüm bulunmalıdır. Tabii şu ana kadar getirilen yaklaşım bu değil. Ama gelinen noktada artık gözüküyor ki, Güney Kıbrıs Rum Yönetimi AB'ye üye olacaktır. KKTC, AB'nin dışındadır. KKTC'nin de varlığını sürdürme hakkı vardır. Bunu herkesin kabul etmesini sağlamak zorundayız. Dış politikamız buna yönelik olmalıdır. Yani Güney Kıbrıs Rum Yönetimi'ne karşı çıkarak değil, KKTC'yi savunarak, sahiplenerek, onun engelleri aşmasını sağlayarak soruna yaklaşmalıyız.'' Baykal, ''Bu durumda daha önce devlet politikası olarak belirlenen Güney Kıbrıs Rum Yönetimi'nin AB'ye girmesi halinde entegrasyon masadan kalkmış mı oluyor '' sorusunu yanıtlarken de, şöyle konuştu 
     ''Türkiye olarak ilgilenmemiz gereken nokta Kıbrıs'ta yaşayan Türk toplumunun haklarına, refah arayışına, dünyanın bir parçası olma isteğine yardımcı olmak temel görevimiz olmalıdır. Elbette Türkiye'nin KKTC'ye olan sorumlulukları vardır, yükümlülükleri vardır. Destek olmak durumundayız. Yeni bir eylem planını acele ortaya koymalıyız, onlara sahip çıkmalıyız, onları yalnız bırakmamalıyız. Ama bu kesinlikle ilhak etme şeklinde kesinlikle anlaşılmamalıdır. Onların varlığını engelleyen tıkanıklıkları aşmak bizim görevimiz olmalıdır.'' 
     





</TEXT>
</DOC>
