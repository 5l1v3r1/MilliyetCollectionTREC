<DOC>
<DOCNO> 116539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/yazar/zbirand.html </URL>
<DATE> 2002/11/02/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ya oy kullanın veya susun... 
</HEADLINE>
<TEXT>

     ürkiye, yakın tarihinin en önemli seçimlerinden birine giriyor. Bu değerlendirmeyi belki defalarca okumuşsunuzdur, ancak bu defa gerçekten farklı bir seçim yaşayacağız. 
     Ekonomik depremden sonra, Türk siyaseti de depreme uğradı. Yarın, siyasi depremin ilk sonucu alınacak. İlk eleme yapılacak. Toplumun kızgınlığı ve değişim istemesi sandığa yansıyacak. Büyük olasılıkla, keskin sirke küpüne zarar verecek ve kısa bir süre sonra yeniden seçim gerekecek. Yani bu deprem kolay kolay bitmeyecek. Toplum deneye deneye, kendine en uygununu bulacak. 
     Şimdi hepimize düşen bir görev var. 
     O da, yarın sandığa gidip oyumuzu kullanmak. Genel alışkanlığımız, karar aşamalarında gereken ilgiyi göstermemek, hakkımızı aramamak, sesimizi duyurmamak, iş işten geçtikten sonra bağırıp çağırmaktır. İş eleştiriye geldi mi, bol keseden atarız. 
     Hem ilgilenmemiz gerektiğinde, başka işlerle uğraşmışızdır, hem de ardından tepki gösteririz. 
     Böyle davranmaya kimsenin hakkı yoktur. 
     Demokrasiyi benimsiyorsak, demokrasi oyununu kurallarına göre oynamamız gereklidir. Yarın, oy kullanma hakkı olan herkes sandık başına gitmelidir. Gönlünden kim geçiyorsa, o şekilde oyunu kullanmalıdır. Ardından da oyuna sahip çıkmalıdır. Hem oyunu verdiği partiyi denetlemeli, hesap sormalı, hem de 
     -gerektiğinde- partiye sahip çıkmalıdır. 
     Bunu yapmayanların, seçim sonrasında bağırıp çağırmaya hakları yoktur. Ya oyunu kurallarına göre oynamalı veya susup köşelerinde oturmalılardır. 
     
     Asıl yarış, baraj çizgisinde geçecek 
     Yarışın sonucunu yarın akşam öğreneceğiz. Ancak daha şimdiden, kimlerin kazanacağı belli. İki parti, diğerlerinden koptular ve finiş çizgisindeler. 
     Bu ikisi arasındaki mücadele, kimin daha çok sandalye kazanacağı ile sınırlı Acaba sandıktan TBMM’nin çoğunluğunu alan çıkacak mı, yoksa 2’li koalisyon mu olacak Yarış bundan ibaret. 
     Yarışın asıl ikinci bölümü daha ilginç olacak. 
     Baraj çizgisindekiler arasındaki mücadele çok nefes kesici geçecek. Birkaç yüz oy dahi bir partiyi meclis dışında bırakabileceği gibi, bazısını kurtaracak. Tam bir ölüm kalım savaşına tanıklık edeceğiz. 
     Barajı geçenlerin elde edecekleri milletvekili sayısı, koalisyonun oluşmasında son derece etkili olacak. Yani işin rengini değiştirebilecek. 
     Ayrıca, Türk siyasetinin geleceği de yine baraj üstünde ve altında kalacak olanlara göre şekillenecek. 
     Kısacası, neresinden bakılırsa bakılsın baraj yarışı bu seçimlerin en sürprizli yanını oluşturacak. 
     
     
     
8 milyon engelliye kurban desteği verelim      Türkiye’de 8 milyon insan engelli. Daha da önemlisi bu insanlar yapayalnızlar. Hele kırsal bölgelerde yaşayan engellilerin durumu daha da kötü. Kimi eve hapsedilmiş, kimi bakımsızlıktan eriyip gidiyor. 
     Bedensel Engellilerle Dayanışma Derneği Telefon 0216 370 26 26 Faks 0216 459 87 28 e-mail bedd bedd.org.tr bir broşür yollamış. Yaptıklarını ve daha neler yapılabileceğini anlatıyorlar. 
     Aklıma geldi... 
     Önümüzde Kurban Bayramı var... 
     Hepimiz kurban kestireceğiz. 
     Diyanet Başkanlığı ile konuştum. 
     Fiilen kurban satın alıp kesmek yerine, sizin yerinize kurbanı kesecek veya o niyetle aynı parayı hayırseverlikle bir derneğe yollamak da caizmiş. "Kurban kesme niyetiyle aynı parayı bir hayır için harcamakta sevaptır" diyen yetkililer, halkı teşvik dahi ediyorlar. 
     Neden olmasın... 
     Gelin birer merkez seçelim. Örneğin bedensel engelliler veya lösemili çocuklar, körler, parasızlıktan dolayı tedavi edilemeyen insanlar... Böyle dernekler bulalım ve kurban paralarımızı onlara yollayalım. 
     Ne dersiniz Sizin için en namuslularını arayıp adreslerini bulayım mı 
     
     
     
Belediye, İzmir’in güzelleşmesine karşı mı      Bazı işleri anlamak imkansız. En son örneği de, İzmir’in merkezinde Agora ve Kemeraltı dışındaki yeni ve tek turistik mekan sayılan KONAK PIER projesi. 
     Duyduğuma göre, belediye bu nefis projeyi gerçekleştirenlerden herhalde yeterince "bağış" alamadığından dolayı olacak, KONAK PIER’e kan kusturuyormuş. 
     KONAK PIER, eski Gümrük Yarımadası’nda kuruldu. 1860’lı yıllarda eski İzmir Limanı’nın bulunduğu bölüm. 
     Buradaki yapılar rezalet durumdaydı. Tahrip olmuş ve çürümeye terkedilmişti. Özelleştirme ihalesini İZMER A.Ş. kazandı ve 4-5 yıldır uğraşıyor. Amerikalı bir sermaye konsorsiyumu da 50 milyon dolar koydu ve nefis bir eser ortaya çıktı. İzmir’in yüzü gözü açıldı. 
     Tabii, "Sen misin, iyi bir iş yapan " bürokrasi proje yapımcılarına kan kusturdu. Milli savunma aldı, belediye bıraktı ve sonunda adamlar kapılarını açtılar. Pişman olup, dükkanları söküp başka yere gidecek halleri yok ki... 
     Şimdi belediye yine dadanmış, belli ki "takviye" istiyorlar. Yoksa ruhsat vermeyiz diyorlarmış. Ben, Türk ve Amerikalı yatırımcıların yerinde olsam, tek kuruş vermem. Tüm dükkanları kapatır ve belediyeyi sorumluluğu ile başbaşa bırakırım. 
     Ayıptır vallahi... 
     
     
     
Türkiye kavga istemiyor      Tüm liderlerin ve yarın seçimi kazanacak olan politikacıların bilmeleri ve hiçbir şekilde de unutmamaları gereken nokta budur Toplum, kavgalı-gürültülü-gerilimli ve çalkantılı bir ortam istemiyor. 
     Türkiye’yi yönetmenin kuralları son derece açık. Bu kurallara uymak, oylarımızı verdiğimiz siyasilerin en başta gelen görevi olmalıdır. 
     En son Sezer-Erdoğan tartışması dahi insanların tüylerini ürpertti. Yine eski günlere dönüleceği kuşkusu doğdu. 
     Hayır, kavga istemiyoruz. 
     Tam tersine rahat-huzur ve ekonomik depremin yaralarının sarılmasını istiyoruz. 
     Halkın en önemli gündem maddesi ne İslam, ne Irak, ne de Kıbrıs. Halk ekonomik sıkıntılardan kurtulmak istiyor. İşsizliğin dayanılabilir düzeylere inmesini bekliyor. Temel ihtiyaçlarını karşılayabildiği bir düzen kurmayı düşlüyor. 
     Liderler arası kavga değil... 
     Hele, önümüzdeki haftalarda karşı karşıya kalacağımız sorunlara bakarsak, durum daha da vahimleşiyor. 

</TEXT>
</DOC>
