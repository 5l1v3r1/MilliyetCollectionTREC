<DOC>
<DOCNO> 111598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sondun11.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma'da ünlülerin gittiği fuhuş merkezi ortaya çıkarıldı 
</HEADLINE>
<TEXT>

     İtalya'da, Milano'dan sonra Roma'da ortaya çıkarılan fuhuş merkezinin müşterileri arasında ülkenin ünlü futbolcu, politikacı ve gazetecilerinin bulunduğu öne sürüldü. 
     Polisin düzenlediği bir operasyonda, bu yıl başlarında Milano'da keşfedilen ''masaj merkezlerinin'' bir benzeri Roma'da ortaya çıkarıldı. Operasyonda, elebaşı olmakla suçlunan Antonella Borragine adlı bir kadın, kız arkadaşı ve müşterileriyle birlikte fuhuş yaparken yakalandı. Şu anda ev hapsinde bulunan Borragine'nin, yaklaşık 100 kadından oluşan grubuyla fuhuş yapmakla suçlanıyor. 
     Yapılan soruşturmada, fahişelerin müşterileri arasında Lazio ve Roma takımlarından futbolcular, devlet televizyonu Rai ve diğer basın kuruluşlarından ünlü gazeteciler ile politikacıların bulunduğu iddia edildi. 
     Borragine, Il Messaggero gazetesinde yer alan demecinde, suçlamaları reddederek, ''Onlar benim müşterilerim değil, arkadaşlarımdı. Arkadaşlarımın sayesinde futbolcu ve politikacılarla tanıştım'' dedi. 
     İtalyan basınında yer alan iddialara göre, ünlülerin kendilerine sunulan katalogdan kadın beğendikleri, kendileriyle beraber olmak için 250 ile 500 euro arasında para ödedikleri belirtildi. 
     Rai televizyonunda çalışanların, bu devlet televizyonunun araçlarını kullandıkları iddiası da ortaya atıldı. Hükümet ortaklarından Kuzey Birliği, Rai'nin araçlarının fuhuş için kullanıldığı iddiasının araştırılmasını istedi. 
     Milano'daki fuhuş merkezlerine de İnter'li futbolcuların gittiği iddiaları ortaya atılmıştı. 

     
</TEXT>
</DOC>
