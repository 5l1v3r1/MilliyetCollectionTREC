<DOC>
<DOCNO> 103756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sontur03.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü Reina ve Laila'ya gitti... 
</HEADLINE>
<TEXT>

     İstanbul Emniyet Müdürü Hasan Özdemir, il genelinde gerçekleştirilen huzur operasyonunu bizzat yöneterek, Beyoğlu ve Ortaköy'deki bazı eğlence yerlerinde gerçekleştirilen uygulamalara katıldı. 
     Taksim Meydanı'ndaki uygulama noktasında gazetecilere açıklama yapan Özdemir, hareketli nüfusu 13 milyona yaklaşan İstanbul'da vatandaşların rahatsız olmaması için şüpheli şahıs ve otolarda uygulamalar yaptıklarını söyledi. 
     İstanbul'un özellikle gece saatlerinde çok hareketli olduğunu belirten Özdemir, 32 ilçenin tamamında trafik ve asayiş uygulamalarının sürdürüldüğünü, yapılan çalışmalar sonucunda terör ve asayiş suçlarında önemli bir azalma kaydedildiğini vurguladı. 
     İstiklal Caddesi'nde bir süre yürüyen Özdemir, ara sokaklardaki ''Munzur'' ve ''Sıla'' adlı iki eğlence yerine girerek, işyeri sahipleri ve müşterilerle konuştu. 
     Sokaklara kurulan masalardaki müşterilerle sohbet eden Özdemir, daha sonra Ortaköy'de bulunan ''Reina'' adlı eğlence yerine gitti. 
     Reina girişinde yetkililere, bazı kadınların kapıda beklemesinin nedenini soran Özdemir, bu kişilerin içeriye girmelerini istedi. 
     Reina'da bir süre uygulamaları takip eden Özdemir, son olarak Laila'ya girdikten sonra Ortaköy'den ayrıldı. 
     





</TEXT>
</DOC>
