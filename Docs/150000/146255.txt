<DOC>
<DOCNO> 146255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur24.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili Çömez Yolcular arasında vasiyet yazanlar vardı 
</HEADLINE>
<TEXT>

     İstanbul-Ankara seferini yaparken kaçırılan THY uçağındaki yolcuların kimi eşine, kimi sevgilisine mektup yazarken, bazıları da vasiyetlerini kaleme aldı. 
     Kaçırılan uçakta bulunan AK Parti Balıkesir Milletvekili Turhan Çömez, TBMM'de gazetecilere uçağın kaçırılması sırada yaşanan gelişmeleri anlattı. Çömez'in anlattığına göre, uçağı kaçıran Özgür Gençaslan, uçak havalandıktan 15 dakika sonra dinamit lokumu görüntüsü verip beline sardığı mumları hostese gösterdi ve tehditle kokpite girdi. Kaptanlara uçağın yönünü değiştirmesi talimatı verdi ve uçak, Ankara'ya gelirken çok sert bir şekilde yön değiştirdi. Bu hareket karşısında uçaktakiler arasında, ''acaba bir füze alanına mı girdik'' sesleri duyuldu. 
     
     ÇÖMEZ EYLEMCİNİN ADINI BİLDİRDİ... 

     Bu arada Turhan Çömez, uçağın kaçırıldığını anlayarak kapısı aralık kalan kokpite doğru gitti ve içerideki konuşmaları duymaya çalıştı. Kapı aralığından Çömez'i gören Gençaslan, kapıyı kapattı. Bir süre sonra da kabin amirine, ''O uzun boylu adamla görüşmek istiyorum'' diyerek, Çömez'i çağırdı. 
     Bu arada Turhan Çömez, Gençaslan'ın boşalttığı koltuğa gitti. Burada bileti gören Çömez, telefonla İçişleri Bakanı Abdülkadir Aksu'yu arayarak, eylemcinin adını ve soyadını verdi. Bunun üzerine Ankara ve İstanbul'da yolcu ile ilgili araştırmalar yapıldı. Yolcunun uçağa binerken yanında çok sayıda mum almasının havaalanında dikkat çektiği bunun üzerine ''yakınlarıma götürüyorum'' şeklinde konuştuğu öğrenilince, eylemcide bomba olmadığı anlaşıldı. Bu durumun Çömez'e aktarılması, yolcularda kısmi bir rahatlamaya neden oldu. 
     
     AK PARTİ'YE SEMPATİ... 

     Çömez'e göre, 'madde bağımlısı'' olduğu anlaşılan eylemci, cep telefonu ile bazı görüşmeler yaptı ve bir süre sonra, dahili anonston, ''uçakta önemli kişiler varmış. Bu uçağı yokederim' diye tehditler savurdu. Konuşmasına, ''uçakta AK Parti'li milletvekilleri de varmış onlar olmasa uçağı havaya uçururdum' şeklinde konuşması üzerine aynı zamanda doktor olan Çömez, eylemcinin AK Parti'ye sempati duyduğu düşüncesiyle, hostesle ''isterse Başbakan'ı arayıp kendisini onunla görüştürebilirim'' diye haber gönderdi. Bunun üzerine Gençaslan, ''bağlasın hemen görüşeyim'' dedi. 
     Başbakan Recep Tayyip Erdoğan ile kokpitte yaptığı telefon konuşmasında ''benim kötü bir niyetim yok'' diye bağırdığı duyuldu. Eylemci, Başbakan Erdoğan ile görüşmesinden sonra onore oldu ve dahili hattan, ''Bütün herkese hayırlı yolculuklar. Başbakan ile görüştüm. Ankara'ya gidince beni kabul edecek. Bunun karşılığında ben de hepinizin canını bağışlıyorum'' diye seslendi. 
     Turhan Çömez, Başbakan Erdoğan ile çok sayıda telefon görüşmesi yaparak olayları aktardı. Erdoğan da aynı anda ikinci telefondan Başbakan Yardımcısı ve Dışişleri Bakanı Abdullah Gül'ü aradı. Gül'de elindeki ikinci telefonla Yunanistan Dışşileri Bakanı ile aynı anda konuşarak olayları değerlendirdi. 
     
     DÜŞÜNÜLEN SENARYOLAR 

     Çömez, uçak havadayken bazı senaryolar düşündüklerini de ifade etti. Bunlardan birinin ''içeri çay gönderelim, içine de uyku hapı koyalım'' önerisi olduğunu bildiren Çömez, ''Ancak ben bir ara içeri baktığımda gelen içecekleri önce pilotlara içiriyordu. Böyle birşey yaparsak pilotları da uyutacaktık, söyledim, vazgeçildi'' dedi. 
     AK Parti'li Çömez, ikinci bir önerinin, çantasında göz yaşartıcı sprey olan birinden geldiğini ifade etti. Bu kişi ''kokpitten çıkınca iki kişi üzerine saldırır ve biz de spreyi gözüne sıkarız'' önerisini getirdi, ancak öneri, ''üzerinde bir ihtimal yine de patlayıcı madde vardır, riske atmayalım. Zaten tek kişi, yorgun düşer zaten ele geçiririz'' düşüncesiyle kabul görmedi. 
     
     SEVGİLİLERE MEKTUP... 

     Uçakta yolcuların bazılarının ilerleyen saatlerde stresinin iyice arttığı, Işın Çelebi dahil bazılarının tansiyonlarının yükseldiği görüldü. Bazı yolcular da ''camları kırarak dışarı atlayalım'' önerisi getirdi. Başta Çömez olmak üzere bazı yolcular bu gerginliğin azalması amacıyla fıkra anlattılar. 
     Uçakta, bazı yolcuların vasiyetlerini, bazı yolcuların da sevgili ya da eşlerine mektup yazdıkları görüldü. 
     Yönünü değiştiren ve İstanbul'da bir tur attıktan sonra Atina'ya yönelen uçak, Yunanistan'ın izin vermemesi nedeniyle uzun bir süre havada tur attı. Yakıtın azalması nedeniyle Yunan Hükümeti uçağın Atina Havaalanı'na inmesine izin verdi. 
     Turhan Çömez, eylemin sona ermesinden sonra Yunanistan Dışişleri Bakanı, İçişleri Bakanı, Atina Emniyet Müdürü ve Havaalanı Müdürü'nün yolcuların elini tek tek sıkarak geçmiş olsun dileklerinde bulunduğunu belirtti. 

     
</TEXT>
</DOC>
