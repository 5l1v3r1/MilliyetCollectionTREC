<DOC>
<DOCNO> 131591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/guncel/gun07.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
12 PKK’lı öldürüldü 
</HEADLINE>
<TEXT>

PKK’nın bir çavuşu şehit ettiği, 5 eri de yaraladığı Hani ve Lice’de operasyon düzenlendi 
     Diyarbakır’da düzenlenen operasyonda 12 PKK’lı öldürüldü... PKK’nın Diyarbakır’ın Hani ve Lice, Bingöl’ün Genç ilçeleri arasındaki Tapantepe mevkiinde perşembe günü arama - tarama faaliyetini sürdüren askerlere ateş açması sonucu Uzman Çavuş İrfan Yayla’yı şehit edip 5 eri de yaralaması üzerine güvenlik güçleri bu bölgede operasyon başlattı. Adını KADEK olarak değiştiren PKK’nın sözde Diyarbakır sorumlularından Şırnaklı Celal’ kod adlı Süleyman Kaydu liderliğindeki 25 kadar teröristin peşine düşen güvenlik güçleri, operasyonu Yayla’nın şehit edildiği Tapantepe’nin yanı sıra Kıllıboğa, Nerib ve Ziyarettepe kesimlerine kadar kaydırdı. Ormanlık bölge çembere alınırken, Süper Kobra helikopterler de teröristlerin saklandığı yerlere bomba yağdırdı. Güvenlik güçlerinin teröristlerle sık sık çatışmaya girerek sürdürdüğü operasyon dün akşam tamamlandı. 12 PKK’lının öldürüldüğü operasyonda çok sayıda da silah ele geçti. 
     
     Bordo bereli şehit toprağa verilecek 
     Diyarbakır Lice yakınlarındaki Tapantepe mevkiinde teröristlerle girdiği çatışmada şehit olan iki çocuk babası bordo bereli uzman çavuş İrfan Yayla, dün askeri törenin ardından memleketi Konya Ilgın’a getirildi. Yayla, bugün kılınacak cenaze namazının ardından toprağa verilecek. 
     



 GÜNCEL 























</TEXT>
</DOC>
