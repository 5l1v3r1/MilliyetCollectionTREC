<DOC>
<DOCNO> 101710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur25.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Evcil tahliye edildi... 
</HEADLINE>
<TEXT>

     İşadamı Nesim Malki'nin 7 yıl önce Bursa'da öldürülmesi olayına karıştıkları iddiasıyla tutuklanan Erol Evcil ve Burhanettin Türkeş tahliye edildi. Her iki sanığın da tahliyesiyle, davada tutuklu sanık kalmamış oldu. 
     Bursa 2. Ağır Ceza Mahkemesi'nde yapılan duruşmaya, Erol Evcil'in avukatı Kemal Kumkumoğlu, tutuklu sanık Burhanettin Türkeş ile tutuksuz sanıklar İlhan Öztürk, Yusuf İlhan, Emin Menge, Zeki Işıklı ve Mücahit Çakıcı katıldı. 
     Avukat Kumkumoğlu, müvekkilinin 3 Kasım 1999'dan bu yana tutuklu bulunduğunu, bu nedenle mağdur duruma düştüğünü savunarak, ''Delil, bilgi ve beyan bulunmayan dosyada tutuklu kalmaya devam etmesi, müvekkilimin mağduriyetine yol açacak. Kişilik ve davranışlarını siz de izlediniz. Tahliyesini talep ediyorum'' dedi. 
     Burhanettin Türkeş'in avukatı da, Afyon Cezaevi'nde tutuklu bulunan müvekkilinin tahliyesini istedi. 
     Cumhuriyet Savcısı Bayram Albayrak ise tahliye taleplerinin reddedilmesi yönünde görüş belirtti. 
     Duruşmaya verilen kısa süreli aranın ardından yeniden toplanan mahkeme heyeti, Erol Evcil ve Burhanettin Türkeş'in tahliyelerine karar vererek, duruşmayı erteledi. 
     
     26 AĞUSTOS'TA CEZAEVİNDEN ÇIKACAK 

     Erol Evcil'in avukatlarından Erol Durukan, duruşma sonrası yaptığı açıklamada, tahliyesine karar verilen müvekkilinin, hakkında askeri mahkemenin ''bakaya'' suçundan verdiği 10 aylık kesinleşmiş infaz kararı bulunduğu için hemen cezaevinden çıkamayacağını söyledi. 
     Askeri mahkemenin 26 Haziran 2002 tarihli kararına göre, Kartal Cezaevi'nde yatan Evcil'in 26 Ağustos tarihinde tahliye olabileceğini, ancak müvekkilininin tutukluluk süresi dikkate alındığında bugün itibariyle çıkması gerektiğini öne süren Durukan, ''Bu davadaki tutukluluk halinin kaldırılmasıyla, tutukluluk süresi gözönünde bulundurularak Erol Evcil bugün tahliye edilmeli. Bu konuda yetkili kurumlar nezdinde girişimlerde bulunacağız'' dedi. 
     Diğer sanık Türkeş'in ise tutuklu olarak yargılandığı davalar olduğundan cezaevinden çıkmasının söz konusu olmadığı bildirildi. 
     
     OLAY 

     İşadamı Nesim Malki, 29 Kasım 1995'te Bursa'da uğradığı silahlı saldırı sonucu ölmüştü. Cinayettin azmettiricisi olduğu iddiasıyla aranan ve yurtdışında olduğu sanılan Erol Evcil, 27 Ekim 1999 yılında Bursa'nın Bademli Köyü'nde saklandığı bir villada, polis ekiplerince yakalanmıştı. 
     Dönemin Bursa Emniyet Müdürü Aydın Genç, yaptığı açıklamada, ''Bir yıldır Bursa'da olan adamı yakaladık'' demişti. 
     Bursa'daki sorgulamasının tamamlanmasının ardından İstanbul DGM'ye sevk edilen Erol Evcil, tutuklanarak Kartal Cezaevi'ne konulmuştu. 
     Malki cinayetinin tetikçisi olduğu iddiasıyla aranan Burhanettin Türkeş de, Bulgaristan'da yakalanarak, Türkiye'ye getirilmişti. 
     Malki'nin öldürülmesiyle ilgili açılan davada, Erol Evcil'in de aralarında bulunduğu 16 sanık, İstanbul 6 No'lu DGM'nin görevsizlik kararı vermesinin ardından, 29 Mart'tan itibaren Bursa 2. Ağır Ceza Mahkemesi'nde yargılanmaya başlamıştı. 
     Erol Evcil hakkında Malki cinayeti davasında birlikte yargılandığı Şükrü Elverdi'nin imzasını kullanarak, bankadan 150 milyar lira kredi çektiği ve bu parayı başka bir bankada kendi hesabına geçirdiği iddiasıyla Bursa 8. Asliye Ceza Mahkemesi'nde açılan dava ise sürüyor. Evcil, bu davada tutuksuz yargılanıyor. 
     





</TEXT>
</DOC>
