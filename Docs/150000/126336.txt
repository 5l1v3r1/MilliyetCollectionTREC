<DOC>
<DOCNO> 126336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sondun05.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kuzey Kore'yi nükleer silah'tan vazgeçirmeye çalışıyor 
</HEADLINE>
<TEXT>

     ABD ve müttefikleri, Kuzey Kore'yi nükleer silah programından vazgeçirmek için çabaları artırdı. 
     ABD Dışişleri Bakanlığı sözcüsü Lou Fintor, gazetecilere yaptığı açıklamada, Dışişleri Bakanı Colin Powell'ın, krize çözüm bulma yönünde Çin, Güney Kore, Rusya ve Japonya dışişleri bakanlarıyla telefonda görüştüğünü bildirdi. 
     Ülkesinin, ''inzivaya çekilmiş komünist ülkenin'' verdiği uluslararası taahhütlere uymasını beklediğini belirten Fintor, ''ABD'nin, tehditlere ya da uyulmayan taahhütlere karşılık olarak diyaloğa girmeyeceğinin altını çizmeliyim. Kuzey Kore'ye imzaladığı anlaşmalara uyması için öneride bulunmayacağız ve bu ülkeyle pazarlığa girmeyeceğiz'' dedi. 
     ABD Senatosu Dış İlişkiler Komitesi'nin eski başkanı Joseph Biden de, Kuzey Kore'nin Amerikan çıkarlarına yönelik olarak Irak'tan daha büyük tehdit oluşturduğu açıklamasını yaptı. 
     Kuzey Kore, ABD ile 8 yıl önce vardığı anlaşma çerçevesinde faaliyetleri durdurulan nükleer elektrik santrallarını yeniden aktif hale getirmek için çalışmalara başladığını ve santrallardaki izleme kameralarını devre dışı bıraktığını bildirmişti. 
     





</TEXT>
</DOC>
