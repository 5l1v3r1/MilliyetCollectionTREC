<DOC>
<DOCNO> 129448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/yazar/altan.html </URL>
<DATE> 2003/01/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tutarsızlıklar konçertosu 
</HEADLINE>
<TEXT>

     Bir yanda Washington’un, Saddam’a karşı girişebileceği askeri bir harekat için, bölgede gün günden yoğunlaşan hazırlıkları... 
     Bir yanda Ankara’daki yeni iktidarın, iki uçak dolusu 150 kişilik ticari bir heyetle, Bağdat’a yapmaya hazırlandığı resmi gezi ve güçlendirmeyi planlar göründüğü, Türkiye - Irak ticari ilişkileri... 
     
     Bir yanda ABD’nin olası bir Irak harekatı için, Türkiye’den çeşitli talepleri ve bu arada, Saddam’a Kuzey Irak’ta açacağı ikinci bir cepheden de saldırabilmek için Türkiye’de 80 bin kişilik bir kara kuvveti ile 5 - 6 bin kişilik özel bir kuvveti konuşlandırmak istemesi. 
     Bir yanda Ankara’nın, "Stratejik müttefikimiz" dediği ABD’ye, "Türkiye’de yabancı askerlerin konuşlandırılmasına ancak BMM’nin karar verebileceği" yanıtını vermesi... 
     
     Bir yanda Genelkurmay’ı temsilen Tümgeneral Bekir Kalyoncu’nun, Meclis Dışişleri Komisyonu’nda, konuyla ilgili verdiği brifing ve yaptığı çarpıcı bir uyarı 
     "Saddam Türkiye’yi vurabilir"... 
     Bir yanda Milliyet’in 20. sayfa manşeti 
     "En çok Türkler canlı kalkan olmak istiyor - Milliyet’e konuşan canlı kalkan kampanyasının lideri Körfez’de savaşmış eski Amerikalı asker Ken Nichols O’Keefe, Türkiye’den inanılmaz bir talep var’ dedi" 
     
     Olası bir Irak savaşı konusunda, TV kanallarındaki yorum ve tartışmalar da, yaygınlaşıyor. 
     Cengiz Çandar, Haber Türk kanalındaki "Ufuk Turu" programında, eski Dışişleri bakanlarından Prof. Dr. Emre Gönensay’a sordu 
     - Ankara, ABD’nin taleplerini kabul etmez ve Türkiye üstünden Kuzey Irak’ta, ikinci bir cephe açmasına izin vermezse, Washington’un buna karşı Türkiye’ye göstereceği tepki nasıl olur 
     Emre Gönensay, herhangi bir öngörüden kaçınmak istiyormuşçasına 
     - Bilmiyorum, dedi. 
     
     Ankara’daki yeni iktidarın olası bir Irak harekatı için ABD’nin, Türkiye’den bir an önce yanıt beklediği taleplerine, yanıt vermekte ayak sürümesi konusunda kendisine sorulan bir soruya, Washington muhabiri Yasemin Çongar’ın verdiği yanıt da çarpıcıydı 
     - ABD’deki diplomatik kulislerde, Ankara’daki askeri kanadın, durumu daha iyi değerlendireceği düşünülüyor ve onlarla daha yakından temasa geçilmesinden söz ediliyor. Onlara göre Saddam’ın kitle imha silahları konusunda, BM’nin kararı beklenirken, askeri hazırlıkların şimdiden yapılması gerekiyor. Ankara’daki sivil iktidar, bu tür askeri konuları gerektiği gibi algılayamayabilir ama, askerler çok daha iyi anlarlar durumu... 
     Yasemin Çongar’ın, ABD diplomatik kulislerinde dolaşan söylentilerle ilgili olarak verdiği haber üstünde uzunca düşünülmesi gereken bir haber gibi göründü bize... 
     
     Hızla gelişen saydamlık daha neleri, neleri çıkarmıyor ki gün yüzüne... 
     Meğer 25 yıllık bir süre için, Irak petrollerinden yüzde 10’luk bir hisse alma hakkımız varmış. 1926’da yapılmış bir anlaşmaya dayanıyormuş bu hak. 13 yıl boyunca sürdürmüşüz yüzde 10’luk payımızı almayı. Ama 12 yıl boyunca düşen payı almamışız. Sadece "bütçe"de alacak olarak göstermişiz. Sonra "bütçe"den de çıkartmışız. 
     
     Şimdiye dek, ne gelip geçen onca muhalefet partisi açığa çıkardı bu durumu, ne de medyanın haberi oldu böyle bir alacaktan... 
     Daha kimbilir neler var böyle bilmediğimiz... 
     Gitgide elbet onlar da çıkacaktır gün ışığına... 21. yüzyıl, saydamlaşma yüzyılı... 
     
     Siyasal yönetimlerdeki bin bir çeşit sorumsuzlukla, tutarsızlık eski bir gelenek bizde... 
     Peki ama, şimdi mi ne olacak 
     Bendenizin görüşü odur ki, ABD’nin tüm taleplerine - kamuoyuna başka türlü yansıtılsa bile - "evet" denecek... 
     Çünkü Türkiye, "stratejik müttefiki"nden yana olmadığı oranda, Saddam’dan yana olmuş sayılır ki bu da uğur getirecek bir tavır değil herhalde... 
     
     Mayıs, yahut haziran başına kadar iyice anlaşılır Vehbi’nin kerakkesi... 
     
     







AKP ve asker 


Tutarsızlıklar konçertosu 


Talihsiz giriş... 


Turpun büyüğü... 


Yine kaynak nerede sorusu 


Gri katsayı 


Eğitimin en önemli sorunu 1 


Üniversite reformu 1 


Türkiye Böyle Kuruldu’ 


Ankara’nın tavrı ABD’nin planlarını bozuyor 


Politikacılar mevkilerini kötüye kullanmasa... 


Hoşluklar ve tuhaflıklar 


Kardeşimiz MÜSİAD’dan IMF efendi’ye 


Ne kadınlar vurdum Zaten yoktular 


İç borç ve banka sorununu unuttuk 


</TEXT>
</DOC>
