<DOC>
<DOCNO> 115669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur26.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AB seçim sonucunu bekliyor 
</HEADLINE>
<TEXT>

     AB Dönem Başkanı Danimarka'nın başbakanı Anders Fogh Rasmussen, seçim sonuçlarının, AB liderlerinin Kopenhag'da Türkiye'ye ilişkin alacağı kararda önemli bir unsur olacağını söyledi. 
     Avrupa Birliği dönem başkanı Danimarka'nın, aday ülke devlet ve hükümet başkanlarına, Brüksel zirvesi kararları hakkında bilgi vermek amacıyla düzenlediği toplantı sona erdi. Toplantının sonunda, Rasmussen, Avrupa Birliği Komisyonu Başkanı Romano Prodi ve birliğin savunma ve dış politika yüksek temsilcisi Javier Solana, ortak basın toplantısı düzenledi. 
     Rasmussen, "AB ülkeleri, Türkiye ile ilgili kararını Aralık ayındaki Kopenhag zirvesinde verecektir. Şu anda bundan öte bir açıklama yapmak istemiyorum" derken, Türkiye'deki seçimlerin AB kararını nasıl etkileyebileceğinin sorulması üzerine "Genel seçim sonuçları Türkiye ile ilgili yapacağımız değerlendirmede önemli bir unsur teşkil edecektir" diye konuştu. 
     
     "BÖLÜNMÜŞLÜK ORTADAN KALKACAK" 
     AB aday ülkeleriyle yapılan bugünkü zirvede, Brüksel zirvesi kararlarına ilişkin bilgi verildiğini anımsatan Rasmussen, genişleme konusunda önemli adımlar atıldığını bildirdi. Rasmussen, Aralık'ta tam üyeliği onaylanması beklenen 10 aday ülkeye atıfta bulunarak "Avrupa'nın bölünmüşlüğü 45 gün sonra ortadan kalkacak ve karanlık bir dönem böylelikle kapanacaktır" dedi. 
     Prodi de soru üzerine, AB Konseyi'nin, Komisyon tarafından Türkiye için hazırlanan İlerleme Raporu'nu kabul ettiğini ifade ederek, Kopenhag kriterlerine uyum yönündeki gelişmelerden memnuniyet duyduklarını bildirdi. 
     Prodi, bu gelişmelerin Kopenhag'da Türkiye'nin tam üyelik başvurusunun bir sonraki aşaması için alınacak karara yardımcı olacağını kaydetti. 
     Birliğin savunma ve dış politika yüksek temsilcisi Solana da Avrupa Güvenlik ve Savunma Politikası'na AGSP ilişkin bir soru üzerine, Brüksel'de yapılan zirvede bu konunun çözülmesi yönünde önemli kararlar alındığını hatırlatarak, böylelikle çözüme ilişkin umudunun arttığını belirtti. 
     Solana, AB'nin önerisinin Türkiye'deki ciddi politikacılar tarafından değerlendirileceğini umduğunu da söyleyerek, gerektiği takdirde bu konuyla ilgili Türk yetkililerle görüşmek üzere Ankara'ya gidebileceğini sözlerine ekledi. 
     Brüksel'de yapılan zirvede, AGSP'nin NATO ülkelerinden herhangi biri aleyhine kullanılamayacağı, buna karşılık NATO'nun da bir AB üyesine karşı kullanılamayacağı belirtilmiş ve BM sözleşmesinin kurallarına aykırı operasyonlara başvurulamayacağı bildirilmişti. 
     Dışişleri Bakanı Şükrü Sina Gürel, dün basına yaptığı açıklamada, Brüksel belgesinde Türkiye'yi rahatsız eden bazı konular olduğunu belirtmiş ve özellikle Rum Kesimi'ni AGSP'nin karar alma mekanizması dışında bırakacak bir düzenlemeye gidilmesinin gerektiğini ifade etmişti. 
     Kopenhag'daki zirveye Türkiye'den, Cumhurbaşkanı Ahmet Necdet Sezer ile Başbakan Yardımcısı ve Dışişleri Bakanı Şükrü Sina Gürel katıldı. 
     





</TEXT>
</DOC>
