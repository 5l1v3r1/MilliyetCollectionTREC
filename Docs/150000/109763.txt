<DOC>
<DOCNO> 109763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur15.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lüfer bollaştı, hamsi pahalandı... 
</HEADLINE>
<TEXT>

     Denizi'nde bolluğuyla balıkçıları sevindiren, ancak hamsiyle beslendiği için balıkçılar arasında ''hamsinin piranhası'' olarak adlandırılan lüfer, denizdeki hamsileri azalttı. 
     Bursa'nın Gemlik İlçesi'ndeki balıkçılar, av yasaklarının titizlikle uygulanması ve yasak avcılığın önüne geçilmesi sayesinde çinekopun lüfere dönüştüğünü, bu sayede de lüfer bolluğu yaşandığını bildirdiler. 
     Balıkçılar, Samsun, İnebolu ve Şile açıklarından küçük balıkların peşine takılarak boğaza ve Marmara Denizi'ne inen lüferin, sonbahar ve kış aylarında fakir sofralarının protein kaynağı olan hamsinin azalmasına neden olduğunu savundular. Balıkçılar, geniş ağzı ve keskin dişleriyle hamsiyle beslenen ve bu özelliğiyle ''hamsinin piranhası'' ya da ''canavar balık'' olarak nitelendirilen lüferin, hamsinin fiyatının yükselmesine neden olduğunu söylediler. 
     Balıkçılar, geçen yıllarda nadir olarak avlanan, bu yüzden de tanesi 10 milyon liraya kadar çıkan lüferin tane fiyatının, bu yılki bolluk nedeniyle balık hallerinde büyüklüğüne göre 1,5 - 2 milyon liraya kadar düştüğüne dikkati çektiler. 
     Geçen yıl 500 bin liraya kadar düşen hamsinin kilosunun ise 2,5 - 3 milyon liradan satıldığını kaydeden balıkçılar, şöyle konuştular 
     ''Lüfer yüzümüzü güldürdü ama Marmara'daki hamsiyi de tüketti. Bu yüzden de hamsi fakirin balığı olmaktan çıktı. Geçen yıl, bolluğu sayesinde kasası 1,5 - 2 milyon liraya kadar düşen hamsinin kasa fiyatı 20 milyona kadar yükseldi. Böyle olunca da balık tezgahlarında hamsi hem zor bulunuyor hem de pahalı satılıyor. Lüfer ise fiyatının ucuzluğuyla sadece zenginin değil, herkesin sofrasına girebilecek duruma geldi. Ancak, dar gelirli vatandaşlar, lüfer yeme alışkanlıkları olmadığı için satın almakta zorlanıyorlar.'' 
     
     AHÇININ LÜFER ÖNERİSİ 

     Öte yandan, Bursa Kervansaray Termal Otel mutfak şefi Raşit Erdoğan, lüferin ızgarada pişirilerek yenilmesini önerdi. 
     Lüferin yağsız bir balık türü olduğuna dikkati çeken Erdoğan, bu nedenle ızgara dışındaki pişirme yöntemlerinin lezzetli olmayacağını söyledi. Erdoğan, ''lüfer ızgarayı'' şöyle tarif etti 
     ''Balık temizlendikten sonra, içinin de iyi pişmesi için iki tarafından, kemiklerine inene kadar derin şekilde çizikler atılır. Tuzlanan balık, daha sonra una bulanır. Çiziklerden içeri doğru ayçiçek yağı döküldükten sonra, balık ızgaraya verilir. İyice kızardıktan sonra servis yapılır.'' 
     





</TEXT>
</DOC>
