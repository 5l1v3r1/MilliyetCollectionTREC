<DOC>
<DOCNO> 138957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko37.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Fransa ve Almanya'yı savaş sonrası izole edebilir 
</HEADLINE>
<TEXT>

     Fransa ve Almanya'nın, muhtemel bir Irak operasyonunda ABD karşıtı tutum takınmaları nedeniyle, Irak'ın yeniden yapılandırılmasında, Alman ve Fransız şirketlerinin, ABD tarafından izole edilebilecekleri belirtiliyor. 
     Uzmanlar, özellikle Fransa'nın, Irak konusunda ABD'yi devamlı eleştiren ve karşı çıkan bir ülke olarak, Irak'ın operasyon sonrasında yeniden yapılandırılmasında, ABD'nin, Fransız firmalarının kontratlarını iptal ederek, Irak'ta iş almalarını önleyeceğini vurguluyorlar. 
     Fransa gibi, Almanya'nın da karşı tutumunu sürdürmesi halinde, Irak'ın yeniden yapılanmasında, Alman firmalarının da yeni iş alamayacağı kaydediliyor. 
     Warwick Üniversitesi'nde Irak uzmanı olan Toby Dodge, Fransa'nın, ABD'yi desteklememesi nedeniyle, ekonomik çıkarlarını çok büyük bir tehlikeye attığını işaret etti. 
     Bu arada, Irak'ın yeniden yapılandırılmasının maliyetinin 30 ile 100 milyar dolar arasında değişebileceği belirtiliyor. 
     Birleşmiş Milletler Kalkınma Programı Başkanı Mark Malloch Brown, Irak'ın yeniden yapılandırılmasının, üç yıllık bir süre içinde 30 milyar doları bulabileceğini ve bu rakamın 100 milyar dolara çıkabileceğini ifade etti. 
     Irak'ın, savaş ve ambargolar nedeniyle zayıflayan petrol endüstrisinin, modernize edilmesi için 40 milyar dolarlık bir yatırıma ihtiyaç bulunduğunu belirten uzmanlar, özellikle ABD'yi destekleyen ülkelerin orta ölçekli firmalarının da bu yeniden yapılanmada pay alabileceklerini vurguluyorlar. 
     





</TEXT>
</DOC>
