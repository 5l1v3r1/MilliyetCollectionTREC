<DOC>
<DOCNO> 142997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun18.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ABD'li senatörlerin davranışı içişlerimize müdahaledir 
</HEADLINE>
<TEXT>

     İran, ABD'de bir grup senatörün Kongre'ye İran ile ilgili önerge sunmasını ''içişlerine müdahale'' olarak değerlendirdi. 
     İran Dışişleri Bakanlığı sözcüsü Hamid Rıza Asefi, düzenlediği haftalık basın toplantısında, Cumhuriyetçi Parti ve Demokrat Parti'den bir grup senatörün, Amerikan yönetiminden, İran rejimine karşı olan muhalifleri desteklemesi ve İran hükümetine demokratik değişimler için baskı yapması yönündeki isteklerini içeren bir önergeyi sunmasının, ''iç siyasete yönelik bir davranış'' olduğunu söyledi. 
     ''İran'da yüzyıllardır her zaman uygar hükümetler var olmuştur ve Amerikalı senatörlerin çabaları hiçbir zaman İran halkının derdine çare olmaz'' diye konuşan Asefi, Amerikalı senatörlerin bu tür önergeler hazırlamak yerine Irak'a yönelik saldırıyı engellemelerinin ve Washington'daki liderlerinin savaş tamtamları çalmasını durdurmalarının daha iyi olacağını belirtti. 
     ABD Başkanı George Bush'un İran'a yönelik ambargoyu bir yıl daha uzatma kararını, Washington yönetiminin İran'a karşı daha önce tamamı başarısızlığa uğrayan ''mantıksız politikalarının'' devamı olarak değerlendiren Asefi, İran yönetiminin her zaman kendine ve uluslararası toplumla işbirliğine güvenerek Amerikan yönetiminin politikalarını saf dışı etmede başarılı olduğunu söyledi. 
     İran yönetiminin Irak krizi konusundaki tavrının ''değişmeyeceğini'', Irak'a yönelik askeri harekata karşı olduğunu belirten Asefi, ''Bu yüzden Cumhurbaşkanı Muhammed Hatemi temsilcilerini birkaç ülkeye gönderdi ve Dışişleri Bakanı Kemal Harrazi bu hafta Suudi Arabistan ve Yemen'i ziyaret edecek'' dedi. 
     





</TEXT>
</DOC>
