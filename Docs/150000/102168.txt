<DOC>
<DOCNO> 102168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/spor/aspo.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP’NİN SON GÖZDESİ BİLGİLİ 
</HEADLINE>
<TEXT>

Beşiktaş’ın genç başkanı, Yeni Türkiye Partisi’nden davet aldı. Hüsamettin Özkan, Kahramanmaraş’tan milletvekili adayı olması için kendisini ikna turlarına başladı 
     ORHAN YILDIRIM 

     Kancayı attılar 
     TÜRK sporunun önemli isimleri, siyasi partileri cezbetmeye devam ediyor. Federasyon başkanları ve eski sporcuları 3 Kasım’da yapılacak erken seçimde milletvekili listesinde göstermek için büyük bir yarışa giren partiler, son olarak kulüp başkanlarına da el atmışlardı. Milletvekili adaylığı konusunda en sıcak teklif de Siyah - Beyazlı kulübün genç başkanı Serdar Bilgili’ye geldi. 
     
     Kararsız kaldı 
     YENİ Türkiye Partisi’nin kurucularından olan ve sıkı bir Beşiktaşlı olduğu bilinen Hüsamettin Özkan’ın, siyasete girmesi konusunda Bilgili’yi ikna etmeye çalıştığı ortaya çıktı. Bilgili’yi arayan Özkan’ın, kendisine ailesinin şehri olan Kahramanmaraş’tan milletvekili adayı olması için teklifte bulunduğu öğrenildi. Beşiktaş Kulübü Başkanı’nın, bu konuda kararsız kaldığı ifade edildi. 
     
     Bakanlık garantisi 
     HÜSAMETTİN Özkan’ın, çekimser kalan Bilgili’ye, iktidara gelmeleri halinde Spordan Sorumlu Devlet Bakanı olma garantisi verdiği ileri sürüldü. Serdar Bilgili, önümüzdeki günlerde bu konudaki net fikrini açıklayacak. Siyasi partiler, daha önce de Kocaelispor Başkanı Sefa Sirmen, Malatya’nın Başkanı Hikmet Tanrıverdi ve Gaziantep Başkanı Celal Doğan’a teklif götürmüştü. 
     
     



 SPOR 























</TEXT>
</DOC>
