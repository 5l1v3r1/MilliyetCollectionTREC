<DOC>
<DOCNO> 129841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur14.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya'da iki savaş uçağı havada çarpıştı 
</HEADLINE>
<TEXT>

     Malatya'daki 7. Ana Jet Üs Komutanlığı'na ait iki RF-4 keşif uçağı, Akçadağ İlçesi yakınlarında düştü. Kazada 4 pilot şehit oldu. 
     Genelkurmay Başkanlığı Genel Sekreterliği'nden yapılan açıklamada, saat 10.13'de 7. Ana Jet Üs Komutanlığı'na ait iki RF-4 keşif uçağının, eğitim uçuşu sırasında ''henüz belirlenemeyen bir arıza'' nedeniyle Erhaç-Leventköy civarında düştüğü bildirildi. 
     Kazada Hava Pilot Yüzbaşı F.Fazıl Taşkın, Hava Pilot Yüzbaşı A.Rıza Sadak, Hava Pilot Üsteğmen M.Fatih Ongun ve Hava Pilot Üsteğmen Semih Destecioğlu şehit oldu. 
     
     YAYA OLARAK ULAŞILDI 

     Malatya Valisi Mustafa Yıldırım, bölgede yoğun sis bulunduğunu belirterek, 2 eğitim uçağının düştüğü bölgeye ilk etapta helikopterle ulaşmaya çalışıldığını kaydetti. 
     Sis yüzünden görüş mesafesinin çok az olduğunu anlatan Yıldırım, ''Olay bölgesi dağlık ve yoğun sis var. Yoğun sis nedeniyle olay bölgesine helikopterle dahi ulaşılamıyor. Bu nedenle ekipler karadan olay bölgesine yürüyerek ulaştılar'' dedi. 
     
     ENKAZA İLK ULAŞAN KÖYLÜLER 

     Düşen askeri uçağın enkazına ilk ulaşan köylülerden Musa Aktürk 60 , 2 uçağın da paramparça olduğunu söyledi. 
     Erhaç-Leventköy civarında düşen RF-4 keşif uçağının bulunduğu alana ilk ulaşan Yalımkaya köylülerinden Musa Aktürk, A.A muhabirine, evde oturduğu sırada çok büyük bir gürültünün ardından patlama duyduğunu, evinin duvarının sallandığını hissettiğini anlattı. Aktürk, şöyle konuştu 
     ''İlk anda deprem olduğunu sandım. Daha sonra dışarı çıktım. Bir kaç köylüyle dağ yamacındaki patlamanın olduğu yere ulaştım. 2 uçak da paramparça olmuştu ve yanmıştı. Bölge çok sisliydi. Pilotları göremedim. Daha sonra askerler geldi. Bizi olay yerinden uzaklaştırdılar.'' 
     
     ''UÇAKLAR ÇARPIŞTI'' İDDİASI 

     Bu arada, Yalımkaya Köyü'nda yaşayan bazı vatandaşlar, Erhaç Hava Üssü'nden kalkan RF-4 keşif uçaklarının, yoğun sis yüzünden havada çarpıştığını öne sürdüler. 
     Yalımkaya köylüler, iki uçağın havada çarpışarak düştüğü ve iki pilotun da paraşütle atladığını gördükleri yönünde ihbarda bulundular. Ancak bu bilgi askeri yetkililerce doğrulanmadı. 
     Kaza nedeniyle, Cumhurbaşkanı Ahmet Necdet Sezer, TBMM Başkanı Bülent Arınç, Başbakan Abdullah Gül ve bazı siyasi partilerin liderleri başsağlığı mesajları yayınladılar. 
     
     BÖLGEDEKİ ÜÇÜNCÜ KAZA 

     Bugünkü kazanın benzeri, tam bir yıl önce, 10 Ocak 2002 tarihinde Darende İlçesi yakınında meydana gelmişti. Darende'ye bağlı Ayvalı Beldesi yakınında yine iki RF-4 tipi keşif uçağı düşmüş, kazadan, paraşütle atlayarak kurtulan pilotlar tedavi altına alınmıştı. Akçadağ'da bugün iki keşif uçağının düştüğü bölgede, Yağmurlu Köyü yakınında 16 Mayıs 2001 günü yine üzücü bir uçak kazası meydana gelmişti. Bu kazada, Diyarbakır 2. Taktik Hava Kuvvet Komutanlığı 8. Ana Jet Üssü'nden kalkan ve mürettebatla birlikte 34 kişinin bulunduğu CASA tipi askeri uçak, Akçadağ'a 10 kilometre uzaklıktaki Güzyurdu ile Yağmurlu köyleri arasındaki boş bir alana düşmüştü. Kazada 34 kişiden kurtulan olmadı. 
     Akçadağ'da bugünkü uçak kazasının meydana geldiği Yalımkaya Köyü ile Casa tipi uçağın düştüğü Yağmurlu Köyü arasında yaklaşık 35-40 kilometre mesafe bulunuyor. 
     
</TEXT>
</DOC>
