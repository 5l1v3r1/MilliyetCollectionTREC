<DOC>
<DOCNO> 122893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/dunya/dun04.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Planı İtirazlar taban tabana zıt 
</HEADLINE>
<TEXT>

Annan’ın Kıbrıs Planı’na Rum ve Türk itirazları toprak paylaşımında düğümleniyor 
     SEMA EMİROĞLU New York 

     Birleşmiş Milletler Genel Sekreteri Kofi Annan, gerekli olduğu takdirde Kıbrıs planında değişiklik yapacağını açıklarken, Türk ve Rum taraflarının planla ilgili itiraz ve değişiklik tutumları, birbirlerine büyük ölçüde zıt düşüyor. İki tarafın da 130 sayfayı aşkın planla ilgili farklı bir görüşme zemini öngördüğü gözleniyor. 
     
     Rum görüşü 
Daha çok toprak istiyorlar      Rum basınında yer alan haberlere göre, 33 sayfalık bir itiraz mektubu hazırlayan Rum tarafı, asker sayısı, Türk tarafında kalacak Türkiyeli nüfus, göçmenlerin geri dönüşü ve eşbaşkanlıkla ilgili düzenlemelerde de değişiklikler öneriyor. Planın, tek egemenliğin garanti altına alınmasını istiyor ayrıca 1960 tarihli Garanti Antlaşması’nın tek taraflı müdahaleyi yeterince engellemediğinden kaygı duyuyor. 
     Rum devletine bırakılacak toprakların yönetiminin üç yıl daha Türklerde kalması yerine, bunların hemen BM’e devredilmesini isteyen Rum tarafı, seçilecek haritaya göre, Rumların Türk tarafında en fazla yüzde 9 ila 11 oranında araziye sahip olabilecek olmasını da mülkiyet haklarına aykırı buluyor. Annan planına ekli haritayı yetersiz bulan Rumlar, Gazimagosa ile Güzelyurt’tan denize açılacak şekilde yeniden düzenlenmesini istiyor. 
     
     Türk görüşü 
Göçmen sorunu yaratılmasın      Türk tarafı, egemenliğin kaynağıyla ilgili belirsizliğin ve mevcut Kıbrıs Cumhuriyeti’nin devam ettiğini gösteren ifadelerin ortadan kaldırılmasını istiyor. 
     Plana ekli her iki haritayı da toprak düzenlemeleri açısından sakıncalı bulan Türk tarafı, iki kesimliliğin devam etmediğini, su ve diğer doğal kaynaklardan mahrum bırakıldığını ve sınırların savunulamaz biçimde çizildiğini düşünüyor. Kuzeydeki toprakların içine Rum yerleşim birimlerinin sokulması da Türk tarafını rahatsız ediyor. 
     Planla, bir göçmen sorunu çözülürken bir başka göçmen sorununun yaratılacağını ve 50 bini aşkın Türk’ün yerinden edileceğini kaydeden Türk tarafı, ayrıca güvenlik garantilerinin sulandırıldığını, Türk askerinin sayısının çok aza indirildiğini ve BM Barış Gücü’ne gereğinden fazla yetki verildiğini belirtiyor. 
     



 DÜNYA 













</TEXT>
</DOC>
