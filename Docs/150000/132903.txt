<DOC>
<DOCNO> 132903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/soneko20.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 7 milyon 222 bin 382 kayıtlı işsiz var 
</HEADLINE>
<TEXT>

     Türkiye İş Kurumu Bolu Şube Müdürü Mehmet Turan, 2002 yılında Türkiye'de 7 milyon 222 bin 382 kişinin kayıtlı işsiz olduğunu söyledi. 
     Türkiye'de 2002 yılındaki Türkiye İş Kurumu kayıtlarına göre 7 milyon 222 bin 382 kişinin işsiz olduğunu anlatan Türkiye İş Kurumu Bolu Şube Müdürü Mehmet Turan, kurum istatistiklerine dayanarak yaptığı açıklamada, ''Bu kişilerden 768 bin 386'sı iş için kurumumuza başvurdu, 185 bin 610'u ise özelliklerine uygun işlere yerleştirildi'' dedi. 
     Turan, 2002 yılında Türkiye genelinde iş bulmak için kuruma başvuran kişi sayısının temmuz ve ağustos aylarında büyük artış gösterdiğini belirterek, ''Genelde tüm aylarda iş başvuru sayısı 8 bin ile 20 bin arasında değişiyordu. Yaşanan artış ile temmuz ayında 208 bin 777, ağustos ayında 254 bin 182 kişi kurumumuza iş için başvurdu'' dedi. 
     
     ''DEPREM İŞSİZ SAYISINI ARTIRDI'' 

     Bolu'nun küçük ve az nüfuslu bir kent olmasına rağmen işsizlik oranının yüksek olduğuna dikkat çeken Turan, ''Bolu'da geçtiğimiz sene kuruma kayıtlı olan 2 bin 684 kişi işsizdi. Yaşanan deprem felaketi sonrasında bu sayı arttı'' dedi. 
     Turan, sözlerini şöyle sürdürdü 
     ''Biz bunlardan 945'ini işe yerleştirdik. Ayrıca başvuruda bulunan 157 eski hükümlüden 44'ünü, 320 bedensel özürlüden de 56'sını iş sahibi yaptık. Bilindiği gibi Anayasa'nın 1471 sayılı İş Kanunu'nun 25'inci maddesine göre 50'den fazla işçi çalışan yerlerde işçilerin yüzde 3'ünü eski hükümlülerin, yüzde 3'ünüde bedensel özürlülerin oluşturması gerekiyor.'' 
     
     ''180 NUMARALI TELEFONU ARAYIN'' 

     Türkiye İş Kurumu Bolu Şube Müdürü Mehmet Turan, kurumla ilgili bilgi almak için, 180 numaralı telefonun aranması gerektiğini de belirterek, şöyle konuştu 
     ''İş veya işçi başvurusunda bulunmak isteyen insanlar kurumumuza gelmeden önce telefon ile 180 İş Danışma Servisi'mizden bilgi alabilirler. 180 İş Danışma Servisi'ndeki arkadaşlarımız iş arayanların niteliklerine uygun işlerin olup olmadığını anında bildiriyorlar ve uygun işin bulunması halinde kişiyi kuruma davet ediyorlar.'' 
     





</TEXT>
</DOC>
