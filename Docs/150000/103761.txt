<DOC>
<DOCNO> 103761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sontur08.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'ten imamlara uyarı "Siyaset yapmayın" 
</HEADLINE>
<TEXT>

     Diyanet İşleri Başkanı Mehmet Nuri Yılmaz, 3 Kasım'da yapılacak Milletvekili Genel Seçimi için din görevlilerini ''siyaset yapmamaları'' konusunda uyardı. Yılmaz, ''Herhangi bir siyasi parti, kişi veya zümrenin yararını veya zararını hedef alan konuşmalar yapmaktan sakınılacak'' dedi. 
     Mehmet Nuri Yılmaz, müftülüklere genelge göndererek, seçim sürecinde din görevlilerinin siyaset yapmamalarını, yetkisiz kişilere de vaaz ettirilmemesini istedi. 
     Yılmaz, genelgede, tarihin her döneminde toplumları birarada tutan, milli birlik ve beraberliklerini pekiştiren en önemli unsurun din olduğunu belirterek, dini konuları halka en doğru şekilde anlatan din görevlilerine büyük görev ve sorumluluklar düştüğünü kaydetti. 
     Din görevlilerinin, seçim sürecinde Başkanlığın tarafsızlığına gölge düşürecek veya tarafsızlığı konusunda şüphe uyandırabilecek her türlü hareketten kaçınacaklarına olan inancını dile getiren Yılmaz'ın uyarıları şöyle 
     ''Toplumu dini konularda aydınlatma faaliyetleri gerçekleştirilirken, yetkisiz ve sorumsuz kişilere vaaz ettirilmeyecek, Vaaz ve hutbelerde dini ve milli bütünlüğü pekiştirici konulara ağırlık verilecek, Siyaset ve şahsiyet yapılmayacak, iç ve dış politik konulara girilmeyecek, Herhangi bir siyasi parti, kişi veya zümrenin yararını veya zararını hedef alan konuşmalar yapmaktan ve yanlış anlama ve yorumlara sebebiyet verebilecek davranışlardan sakınılacak, Seçim propagandasının başlangıç tarihinden itibaren oy verme gününe kadar olan süre içinde açılış ve temel atma dahil herhangi bir tören düzenlenmeyecek, Siyasi partilerin seçim propagandası ile ilgili düzenleyecekleri her türlü gezi ve ziyaretlere katılınmayacak, siyasi nitelikli toplantılarda bulunulmayacak, Genel Seçim dolayasıyla din görevlilerine 4 Kasım tarihine kadar zorunlu haller dışında izin verilmeyecek, Bu dönemde denetimlerin sıklaştırılacak, müftüler de denetimlere bizzat katılacak. 
     





</TEXT>
</DOC>
