<DOC>
<DOCNO> 123781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo14.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Trabzon'daki saldırıyı FIFA'ya taşıyacak... 
</HEADLINE>
<TEXT>

     Gaziantepspor Kulübü, Trabzon Havaalanı'nda asbaşkanlar Asım Atmaz ve Bülent Mamatoğlu'nun saldırıya uğraması olayının soruşturulması amacıyla Futbol Federasyonu'na başvurdu. 
     Kulüp başkanı Celal Doğan, asbaşkanlar Atmaz ve Mamatoğlu'nun Trabzon Havaalanı'nda bir grubun saldırısına uğraması olayının peşini kesinlikle bırakmayacaklarını belirterek, ''İki yöneticimiz Cumhuriyet Başsavcılığı'na başvurdu. Konuyu, FIFA'ya kadar götüreceğiz'' dedi. 
     Bu olayın failleri ve perde arkasındaki azmettiricilerinin belirlenip yargı önünde çıkarılmaması durumunda, Türkiye'de bu ve benzer olaylarda artış görüleceğine dikkati çeken Doğan, şöyle devam etti 
     ''Bugün iki yöneticimiz de Cumhuriyet Başsavcılığı'na başvurdu. Bize göre bu olayın sorumluluları ve failleri aslında belli. Bugün sahiplenilen bu olay, sahiplenenin başına da gelebilir. Bu olaylara prim verilmemeli. Spor ahlakıyla bağdaşmayan bu anlayışın incelenmesi için Futbol Federasyonu'na başvurumuzu yaptık, gelecek yazıya göre FIFA'ya gideceğiz. 
     Tek üzüntümüz, Trabzonspor yönetiminin bu olayı sahiplenmesi ve suçlayıcı açıklamalarda bulunmasıdır. Bu konunun kapatılmak istenmesi ve sahiplenilmesi daha büyük tehlikeler doğurabilir. Bu işin arkasında olan ve yönlendirenlerin meydana çıkmasını, kimsenin zan altında kalmamasını istiyoruz.'' Profesyonel Futbol Şube Sorumlusu Asım Atmaz da olayı yakından izlediklerini, saldırganların ve azmettirenlerin biran önce yakalanmasını beklediklerini bildirdi. 
     ''Tek korkum, bu işi örtbas etmek amacıyla bir kişinin günah keçisi seçilip, suçu üstlenmesi ve ben yaptım diyerek ortaya çıkması. Böyle birşey olursa kendi kendimizi kandırırız, suçlular cezasını çekmemiş olur. Çok ciddi ve tarafsız bir soruşturma ile olay aydınlanacaktır. 
     Bu olayı örtbas etmek kimseye birşey kazandırmaz, büyük bir camia kaybeder, Türk futbolu kaybeder, art niyetli kişilere prim tanınmış olur. Azmettirenin adresini zaten saldırganlar tekme tokat girişirken söylediler. O nedenle kimse ben temizim demeye kalkışmasın, komik duruma düşer.'' 
     





</TEXT>
</DOC>
