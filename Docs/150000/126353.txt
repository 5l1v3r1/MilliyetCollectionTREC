<DOC>
<DOCNO> 126353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sondun22.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ta tarihi yerleri bombalamamak için harita çıkartıyor 
</HEADLINE>
<TEXT>

     ABD yönetimi, olası bir Irak saldırısında, ülkedeki tarihi yerleri bombalamamak için harita hazırlatıyor. 
     Alman Netzeitung gazetesindeki habere göre, ABD'nin olası Irak saldırısında, sivil halkın yanı sıra bölgedeki önemli tarihi yerler de zarar görebilir. 
     Mezopotamya bölgesinde ortaya çıkan medeniyetlere dikkat çekilen haberde, Sümerlerin tekerleği ve çivi yazısını burada buldukları, bölgenin daha sonra Yahudi, Hıristiyan ve İslam tarihlerinin merkezi haline geldiği kaydedildi. 
     Arkeologların tahminine göre, Irak'ta çoğu henüz araştırılmamış yaklaşık 10 bin tarihi yer var. Bazı kültürel varlıkların M.Ö. 5 bin yıllarına ait olduğu belirtilen haberde, buna örnek olarak dünyanın en eski şehri olarak bilinen, Hz. İbrahim'in doğduğu antik Ur kenti gösterildi. 
     Bilim adamları Ashton Hawkins ve Maxwell Anderson, Ur, Babil, Kiş, Larsa ve Nippur gibi antik kentlerin kalıntılarının bin yıllara meydan okuyabilmesinin nedeninin, Irak'taki sıcak ve kuru iklim olduğunu belirterek, buradaki kalıntıların bombalanarak yok edilmesiyle sadece bir milletin kültürel varlığının değil, ABD de dahil olmak üzere batının da kültürel mirasının yok edilmiş olacağını söylediler. 
     
     ''BUSH TALİBAN'A BENZETİLMEK İSTEMİYOR'' 
     Maryland Üniversitesi'nde İslam araştırmacısı Charles Butterworth, ABD hükümetinin, Afganistan'da 2001 yılının baharında Buda heykellerini yıkan Taliban'a benzetilmek istemediği için, sonbaharda harita çıkarması için arkeolog ve doğubilimcilerden oluşan bir komisyon kurduğunu söyledi. 
     Chicago Üniversitesi'nde görevli arkeoloji profesörü MacGuire Gibson ile birlikte komisyonun başkanlığını yapan Butterworth, şu anda 40 bilim adamının harita üzerinde çalıştığını belirtti. 
     





</TEXT>
</DOC>
