<DOC>
<DOCNO> 128335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo12.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor ''Erkan ile Baliç'in takasından haberimiz yok'' 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, Galatasaray Kulübü'nün, savunma oyuncuları Erkan için Boşnak oyuncu Baliç'i önerdiği yönündeki iddialara ilişkin olarak, ''Benim böyle bir takastan haberim yok'' dedi. 
     Nurettin Karayaka, yaptığı açıklamada, Erkan için bugüne dek ne Galatasaray ne de başka bir kulüpten resmi bir öneri gelmediğini söyledi. 
     Futbolcuları Erkan'ın Galatasaray'a Baliç ile takas edilerek verileceği biçimindeki haberleri gazetelerden okuduğunu belirten Karayaka, ''Benim böyle bir takastan haberim yok. Teknik asbaşkan olduğum için herhalde önce benim duymam gerekirdi. Benim bilgim dahilinde böyle bir görüşme olmadı. Bazı menajerler Erkan'ı arayarak, seni Galatasaray'a götürelim diyerek teklifte bulunmuşlar. Ben de bunu Erkan'dan öğrendim. Sanıyorum, bunlar menajerlerin çıkardığı haberler'' diye konuştu. 
     Karayaka, transferlerle ilgili olarak da henüz netleşmiş bir isim olmadığını belirterek, şunları söyledi 
     ''Görüştüğümüz birkaç oyuncu var ama şu anda şu futbolcuyu alacağız diyemem. Yarın, teknik direktörümüz Erdoğan Arıca ile oturup bu konuyu konuşacağız. Onun vereceği rapor doğrultusunda hareket edeceğiz. Sadece daha önce Çaykur Rizespor'da oynayan Kamerunlu kaleci Süleyman Hamidou'yu kampa davet ettik. O da transfer değil, kampa davet. Eğer beğenirsek, kadromuza dahil edeceğiz.'' Bu arada Bursaspor'un Belek kampına denenmek üzere birkaç Üçüncü Lig futbolcusunun da katılacağı öğrenildi. 

     
</TEXT>
</DOC>
