<DOC>
<DOCNO> 115322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur28.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bozlak DEHAP iktidarında elinde silahlı genç bırakmayacağız 
</HEADLINE>
<TEXT>

     Eski HADEP Genel Başkanı Murat Bozlak, ''DEHAP iktidarında, elinde silah dağda bir tek genç bırakmayacağız'' dedi. 
     Demokratik Halk Partisi'nin DEHAP Ankara Abdi İpekçi Parkı'nda düzenlediği miting, Kürtçe şarkılar eşliğinde halaylarla başladı. Ankara milletvekili adaylarının tanıtımının ardından konuşan eski EMEP Genel Başkanı Levent Tüzel, AK Parti Genel Başkanı Recep Tayyip Erdoğan ile CHP Genel Başkanı Deniz Baykal'ın katıldığı televizyon programını anımsatarak, ''farklarının olmadığını gösterdiklerini'' söyledi. 
     Sosyalist Demokrasi Partisi'nin eski Genel Başkanı Akın Birdal da seçimlerin ardından ''DEHAP meşalesini TBMM'ye taşıyacaklarını'' söyledi ve ÖDP ile TKP'yi, DEHAP'a destek olmaya çağırdı. 
     Bozlak ise konuşmasında Baykal ve Erdoğan'ı eleştirdi. İki parti arasında fark olmadığını, iki partinin de IMF'ci olduğunu ileri süren Bozlak, CHP'nin 6 okunun 6 ışığa dönüştüğünü ve 9 ışıkla yarıştığını savundu. 
     ''DEHAP'ın baraj sorunu yok'' diyen Bozlak, iktidara geldiklerinde Anayasa'yı ve yasakçı yasaları baştan sona değiştireceklerini, milletvekili dokunulmazlığı, Devlet Güvenlik Mahkemeleri ve Milli Güvenlik Kurulu ile F tipi cezaevlerini kaldıracaklarını ifade etti. 
     Bozlak, iktidar olmaları halinde işsizlere iş imkanı da bulacaklarını dile getirerek, ''DEHAP iktidarında, elinde silah dağda bir tek genç bırakmayacağız'' dedi. 
     Konuşmaların ardından kadın milletvekili adayları, otobüsten partililere kırmızı ve sarı karanfiller dağıttılar. Mitingde, farklı müzik grupları Türkçe ve Kürtçe parçalar da seslendirdiler. 
     





</TEXT>
</DOC>
