<DOC>
<DOCNO> 111861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo21.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Olaylı Altay - Fenerbahçe maçının ardından... 
</HEADLINE>
<TEXT>

     İzmir Valiliği, spor ahlakından yoksun az sayıda taraftarın kötü tezahüratı ve bazı misafir takım taraftarlarının da birbirlerini darp etmeleri ve yaralamalarının spor ahlakı ile bağdaşmayacağını ve asla kabul edilemeyeceğini bildirdi. 
     İzmir'de yapılacak spor müsabakalarında meydana gelebilecek şiddet olayları ve kötü tezahüratın önlenebilmesi amacıyla alınacak önlemler ile Altay-Fenerbahçe maçındaki şiddet ve kötü tezahürat Vali Alaaddin Yüksel başkanlığında yapılan bir toplantıda değerlendirildi. 
     İzmir Valiliği'nden yapılan açıklamada, geçen Pazar günü yapılan Altay-Fenerbahçe maçı sırasında çıkan olaylara bir gurup taraftarın neden olduğu belirtildi. Fenerbahçe kulübü yöneticilerinin de eleştirildiği açıklamada, şu görüşlere yer verildi 
     ''Altay-Fenerbahçe maçının şiddet ve kötü tezahürattan uzak bir şekilde sonuçlanması için alınan tüm güvenlik önlemlerine rağmen, spor ahlakından yoksun az sayıda taraftarın kötü tezahüratı ve bazı misafir takım taraftarlarının da birbirlerini darp etmeleri ve yaralamaları spor ahlakı ile bağdaşmaz ve asla kabul edilemez. Ancak bu gelişme karşısında Fenerbahçe Kulübü Başkan ve bazı yöneticilerinin devre arasında ve maç sonrasında ortaya koydukları tutum ve davranışların da hiç kimsenin arzulamadığı bu sorunların çözümünde olumlu katkı sağlamayacağı değerlendirilmektedir.'' 
     
     SPORUN ÇİRKİN YÖNÜ 
     İzmirli sporseverin şiddet ve kötü tezahüratı spor sahalarında kesinlikle görmek istemediği, sporun çirkin yönünün İzmir'in spor gündeminden çıkarılacağı da bildirilen açıklamada, şunlara değinildi 
     ''İzmir'de müsabakalara emsallerine örnek olacak bir biçimde ailelerle birlikte izlenmeye gelinmesi ve bu vatandaşlarımızın sayılarının giderek artması İzmir Valiliği'nce alınan karar ve yapılan uygulamaların doğruluğunu ortaya koymaktadır. Ortak hareket, kararlılık ve sorumluluk içerisinde konunun mutlaka çözüleceğinden hiç kuşku bulunmamaktadır. Altay maçında alınan tüm güvenlik önlemlerine rağmen spor ahlakından yoksun az sayıda taraftarın kötü tezahüratı ve bazı misafir takım taraftarlarının da birbirlerini darp etmeleri spor ahlakı ile bağdaşmaz.'' Toplantıya spordan sorumlu Vali Yardımcısı E. Selçuk Botsalı, asayişten sorumlu Vali Yardımcısı İhsan Uğurcan, İl Jandarma Alay Komutanı Albay Mehmet Çörten, Emniyet Müdürü Halil Tataş, Gençlik ve Spor İl Müdürü Kemal Erdin ve diğer ilgililerin katıldığı bildirildi. 
     Altay ile Fenerbahçe takımları arasında hafta sonunda oynanan maçın ikinci yarısı başlamadan kısa süre önce çıkan olaylarda 11 kişi yaralanmıştı. 
     





</TEXT>
</DOC>
