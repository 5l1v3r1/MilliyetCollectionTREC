<DOC>
<DOCNO> 141492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo04.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'in ilk sıralama turunu Michael Schumacher kazandı 
</HEADLINE>
<TEXT>

     Otomobil sporlarında Formula 1 Grand Prix Dünya Şampiyonası'nda, 2003 yılının ilk yarışının sıralama turlarında birinciliği, Ferrari ekibinin Alman sürücüsü Michael Schumacher kazandı. 
     Formula 1'in . sezonunun ilk yarışı olan ve yarın sabaha karşı TSİ 05.00'de başlayacak Melbourne kentindeki Avustralya Grand Prix'sinin sıralama turları, bu sabah yapıldı. 
     Yeni kuralların uygulandığı ve tek tur üzerinden yapılan sıralama turlarında, 4 dünya şampiyonluğu bulunan Ferrari ekibinden Michael Schumacher, 1.27.173'lük derecesiyle ''pole position'' elde ederek yarınki yarışa ilk sırada başlama hakkını elde etti. Schumacher böylece kariyerinde 51. kez ''pole position'' elde etmiş oldu. 
     20 sürücünün katıldığı 5 bin 303 metrelik Albert Park pistinde yapılan yarışta Schumacher, ortalama 219 kilometrelik bir hıza ulaştı. Sıralama turlarında ikinciliği, yine Ferrari ekibinden Brezilyalı Rubens Barrichello, 1.27.418, üçüncülüğü Williams-BMW ekibinden Kolombiyalı Juan Pablo Montoya, 1.28.101, dördüncülüğü Sauber ekibinden Alman Heinz Harald Frentzen, 1.28.274, beşinciliği de Toyota ekibinden Fransız Oliver Panis, 1.28.288'lik dereceyle aldı. 
     Geçen yılki yarışta, sıralama turlarında Barrichello ilk sırayı almasına karşın yarışı bitirememiş, sıralama turlarının ikincisi Schumacher ise bu pistte üstüste 3. birinciliğini kazanmıştı. 
     





</TEXT>
</DOC>
