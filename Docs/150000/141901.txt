<DOC>
<DOCNO> 141901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/guncel/agun.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerlerinizi ticari uçakla gönderin ..’ 
</HEADLINE>
<TEXT>

İsrail istihbaratına yakın olan Debkafile adlı internet sitesine göre Tayyip Erdoğan, ABD’ye "Askerleriniz ortalığı ayağa kaldırmadan sivil giysiler içinde, ticari uçaklarla Türkiye’ye gelsin" dedi... 
     DIŞ HABERLER SERVİSİ 

     Ankara ve Washington’daki kaynaklara dayandığını vurgulayan Debkafile adlı internet sitesi, haberinde AKP lideri Recep Tayyip Erdoğan’ın ABD’ye "Başbakan olduktan sonra bana bir hafta süre tanıyın, tezkereyi geçireyim" dediğini yazdı. Debkafiles’ye göre Erdoğan’ın başbakanlık koltuğuna oturması bir hafta, tezkerenin Meclis’ten geçirilmesi de yine bir hafta alacak ve böylelikle Irak’a kuzeyden bir cephe açılması 2 hafta içinde, yani mart ayının ikinci yarısından sonra mümkün hale gelecek. 
     
     SAVAŞIRIZ’ 
     Yine aynı habere göre, Erdoğan, ABD askerleriyle ilgili planlarını ABD Başkanı’nın Irak Özel Temsilcisi Zalmay Halilzad’a açıkladı. İşbaşına gelir gelmez retçi 5 bakanı azledeceğini söyleyen Erdoğan, siyasi prosedürün uzaması halinde bile Washington’u Türk siyasetine rehin olma durumuna sokmayacağını ifade etti. Böyle bir durumda Erdoğan, Amerikan askerlerinin Türkiye ile ABD arasında daha önce imzalanmış bulunan stratejik anlaşmalara dayanarak konuşlanabileceğini belirtti. Erdoğan, ayrıca, Türk askerlerinin ABD’yle birlikte savaşacağını ve ABD birliklerinin Türk üslerinden yararlanacağını söyledi. 
     
     SESSİZ OLMALISINIZ’ 
     Bu planın uygulanabilmesi için ABD tarafının ortalığı ayağa kaldırmaması ve sessiz olması gerektiğini ifade eden Erdoğan, Türkiye’ye konuşlanacak ABD askerlerinin, halen 36. paralelin kuzeyini denetleyen Kuzeyden Keşif Operasyonu’nda görevliymiş gibi gösterilebileceğini belirtti. Erdoğan, Amerikan askerlerinin sivil kıyafetle ticari uçaklara binerek Türkiye’deki üslere gelebileceklerini kaydetti. Debkafile, Washington’un AKP liderinin yanı sıra Genelkurmay Başkanı Orgeneral Hilmi Özkök’ten de güvence aldığını iddia etti. 
     



 GÜNCEL 

















</TEXT>
</DOC>
