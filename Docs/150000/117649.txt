<DOC>
<DOCNO> 117649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sontur11.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Bu dönemde Cumhurbaşkanı özel önem taşıyan konumda'' 
</HEADLINE>
<TEXT>

     CHP Genel Başkanı Deniz Baykal, ''Seçim sonrası siyasi tablonun ülke yararlarını gözeten bir dikkat içinde yönlendirileceği konusundaki Sayın Cumhurbaşkanı'nın kararlılığını gözlemledim'' dedi. 
     Baykal, Cumhurbaşkanı Ahmet Necdet Sezer'in Çankaya Köşkü'ndeki kabulünün ardından gazetecilere açıklamalarda bulundu. Deniz Baykal, Cumhurbaşkanı'nın, Parlamentoya giren bir siyasi partinin genel başkanı olarak kendisini kutladığını bildirdi. Seçimlerden sonra Cumhurbaşkanı Sezer'e Türkiye'nin sorunlarını iktidar-muhalefet işbirliği ile göğüsleme kararında olduklarını ifade ettiğini kaydeden Baykal, şöyle konuştu 
     ''Sayın Cumhurbaşkanı da bundan duyduğu memnuniyeti dile getirdi. İşbirliği içinde çalışmamızdan büyük memnuniyet duyduğunu ifade ettiler. Bu işbirliğinin özellikle AB konusunda önümüzdeki dönemde daha somut bir şekilde geliştirilmesi bekleyişi içinde olduğunu dile getirdiler. 
     Anayasamız çerçevesi içinde seçim sonrası siyasi tablonun ülke yararlarını gözeten bir dikkat içinde yönlendirileceği konusundaki Sayın Cumhurbaşkanı'nın kararlılığını gözlemledim. 
     Bu dönemde öyle anlaşılıyor ki Cumhurbaşkanı özel bir önem taşıyan konumdadır. Cumhurbaşkanımız da bunun dikkati içindedirler. Önümüzdeki dönemde cumhurbaşkanı iktidarla muhalefetle yakın işbirliği içinde yönlendirici işlevini yerine getirme çabası içinde olacaktır. Bu izlenimleri aldım. Ben de teşekkürlerimi, iyi dileklerimi ve saygılarımı ifade ettim.'' Baykal, daha sonra gazetecilerin sorularını yanıtladı. 
     





</TEXT>
</DOC>
