<DOC>
<DOCNO> 146813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko34.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Hükümet ''Savaş Tahvili''ne sıcak bakıyor... 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ''Savaş Tahvili'' önerilerini sıcak bakıldığını ve dün Bakanlar Kurulu'nda gündeme geldiğini bildirdi. 
     Devlet Bakanı Ali Babacan Hazine Müsteşarlığı'ndaki makamında ASO Başkanı Çağlayan'ı kabul ederek, yaklaşık 1 saat görüştü. 
     Çağlayan, görüşmenin ardından yaptığı açıklamada, yapmış oldukları teklifin Hazine'nin borçlanmalarında mevcut bir enstrüman olduğunu kaydetti. 
     Çağlayan, '''Allaha şükür, Hazinemiz borcu çevirebilecek durumdadır. Bunda en ufak bir kuşku olmasın'' dedi. 
     Görüşmelerinde Bakan Babacan'ın, kendisine, Biz dışardan tek kuruş gelmeyecek şekilde tedbirlerimizi almış durumdayız dediğini ifade eden Çağlayan, dış gelişmelerde olabilecek her türlü şokun karşılanabilecek durumda olduğunu kaydetti. Borçların vadelerinin uzaması, faizlerinin düşmesi konusunda Hazine'nin borçlanmasını destekleme önerisinde bulunduklarını anlatan Çağlayan, ''Önerinin boyutlarını Bakana ilettik kendileri teknik çalışmayı yapıp önümüzdeki günlerde ortaya koyarlar'' diye konuştu. 
     
     IMF PROGRAMINA SIKI SARILMAK GEREKİR 

     Çağlayan, IMF ile yapılmış mevcut programa sıkı sıkıya sarılmak gerektiğini ifade ederek, ''Kamuda etkin bir reform yapılması da gerekir, 'Savaş Tahvili' yoluyla da diğer yollarla da olsa gelecek kaynak iç borçların mutlaka tasfiyesinde kullanılmalıdır'' dedi. 
     ''Türkiye'nin problemi borç çevirememe değildir, Merkez Bankası'nın yetirince döviz rezervi var, sıkıntı vadelerin kısa, faizlerin yüksek olmasıdır'' diyen Çağlayan, bu noktada vatandaştan bir talep ve arzu olduğunu bu nedenle öneri getirdiklerini söyledi. 
     Çağlayan, şunları kaydetti 
     ''Babacan, Bazı vatandaşlarda moral bozukluğu var. Bazı insanlarda borcu çevirememe endişesi olduğu söyleniyor. Böyle bir endişeye kimse kapılmasın dedi. Borçlar çevrilemez değil, savaş ortamında borçlanmaya ek yük geliyor, Türkiye borçları çevirecek güce sahiptir.'' ''Savaş Tahvili'' önerilerinde TÜFE çarpı 1.10 ile bulunacak bir faiz oranı ve 1-3-5 yıl vadenin makul olabileceğini söyleyen Çağlayan, yurtdışında yaşayan vatandaşlar için de dövize endeksli tahvil çıkarılabileceğini ayrıca faiz istemeyen kesimlerin taleplerinin yerine getirilebilecek bir mekanizma kurulabileceğini ifade etti. 
     Çağlayan, şöyle devam etti 
     ''Önerilerimiz nedeniyle devlet aciz duruma düşmüş gibi bir şey anlaşılmasın. Bunun adına ulusal dayanışma denmesi biraz dramatik olacak. Savaş Tahvilini dramatize etmeye gerek yok. Borç çevrilemez diye bir şey yok. Ne kadar kaynak gelirse o kadar gelir. İnsanlarda böyle bir istek var.'' 
     
     ÇAĞLAYAN, MALİYE BAKANI İLE DE GÖRÜŞTÜ 

     Ankara Sanayi Odası ASO Başkanı Zafer Çağlayan, ''Savaş Tahvili'' konusundaki önerisi ile ilgili Devlet Bakanı Ali Babacan ile yaptığı görüşmenin ardından, Maliye Bakanı Kemal Unakıtan ile biraraya geldi. 
     Özelleştirme İdaresi'nde basına kapalı olarak gerçekleştirilen görüşme yaklaşık 45 dakika sürdü. 
     Çıkışta, görüşmeye ilişkin soruları yanıtlayan Çağlayan, ''Benim söylediğim bu Savaş Tahvili işini çok süratli yapmak lazım'' dedi. 
     Devlet Bakanı Ali Babacan, Hazine Müsteşarı Faik Öztrak ve Maliye Bakanı Kemal Unakıtan ile yaptığı görüşmelerde borçların çevrilmesinde bir sıkıntı olmadığını gördüklerini anlatan Çağlayan, ekonominin dışarıdan gelecek her türlü şoka dayanıklı olduğunu ifade etti. 
     Maliye Bakanı ile görüşmesinde, bu ''Savaş Tahvilleri''nden elde edilecek gelirlerden belirli bir oranda vergi alınmamasını istediklerini de belirten Çağlayan, Bakan'ın bu isteği dinlediğini ifade etti. 
     Tahville ilgili olarak, Devlet Bakanı Babacan'ın çalışacağını anlatan ASO Başkanı, ardından çalışmalarının sonucunu hükümete aktaracağını sözlerine ekledi. 
     ''Savaş Tahvili'' ile birlikte kamuda reform yapılması, tasarruflara ve IMF programına devam edilmesi gerektiğini de vurgulayan Çağlayan, bu tahvil yoluyla sağlanacak kaynağın öncelikle borçların tasfiyesinde kullanılması gerektiğini bildirdi. 
     Ancak, bunun dramatize edilmemesi gerektiğini belirten Çağlayan, ''Devlet acz içinde dersek yanlış olur. Böyle bir şey yok'' değerlendirmesinde bulundu. 
     





</TEXT>
</DOC>
