<DOC>
<DOCNO> 123773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo06.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derslerini geçip teknik direktör olacaklar... 
</HEADLINE>
<TEXT>

     Fenerbahçe Teknik Direktörlüğü görevine getirilen Oğuz Çetin, teknik direktörlük diploması olmadığı için kayıtlara antrenör olarak geçecek. Ancak Oğuz Çetin de diğer eski futbolcular gibi yeni dönemde Futbol Federasyonu Eğitim Departmanı tarafından düzenlenen teknik direktör kursuna kayıt yaptırdı. 
     Riva Orhan Saka Kamp ve Eğitim Tesisleri'nde 16-27 Aralık 2002 ve 31 Mart-9 Mayıs 2003 tarihlerinde iki dönem olarak gerçekleştirilecek teknik direktör kursuna, Oğuz Çetin'in yanı sıra İstanbulspor'u çalıştıran Aykut Kocaman, daha önce Fenerbahçe, Vanspor, Altay ve Adanaspor'da teknik sorumlu olarak görev yapan Rıdvan Dilmen, A Milli Futbol Takımı Yardımcı Antrenörü Ünal Karaman, Çanakkale Dardanelspor'u çalıştıran Metin Tekin, Beşiktaş Yardımcı Antrenörü Feyyaz Uçar gibi birçok teknik adam kayıt oldu. 
     Antrenörlük yapma hakkı kazanan A Kursu mezunlarının başvurduğu ve puan sıralamasına göre ilk 30 kişinin katılma hakkı kazandığı eğitim programını tamamlayan kişiler, teknik direktörlük yapabilme hakkı kazanacak. 
     Listede yer alan birçok ismin takımlarının başında teknik direktör sıfatıyla bulunmasına karşın, bu hakları olmaması nedeniyle resmi kayıtlarda antrenör olarak gözüküyorlar. 
     Futbol Federasyonu tarafından açıklanan teknik direktör kursu listesinde şu isimler bulunuyor 
     Bülent Baturhan, Tahir Çopur, Levent Eriş, Mustafa Gülen, Reşat Kartal, Mehmet Kulaksızoğlu, Reha Kapsal, Memduh Özbalta, Adnan Örnek, Nurettin Şiro, Nurullah Sağlam, Hayati Soydaş, Adnan Şentürk, Necmettin Sert, Reşat Zengin, Abdullah Avcı, Tuncay Akyüz, Lemi Çelik, Oğuz Çetin, Rıdvan Dilmen, Erdinç Erol, Ünal Karaman, Aykut Kocaman, Ramazan Kaya, Ersin Şolpan, Kemal Şahinoğlu, Bilal Şar, Metin Tekin, Feyyaz Uçar ve Metin Yıldız. 

     
</TEXT>
</DOC>
