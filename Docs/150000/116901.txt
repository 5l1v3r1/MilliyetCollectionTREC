<DOC>
<DOCNO> 116901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun20.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonuçları Alman basınında... 
</HEADLINE>
<TEXT>

     Alman gazeteleri, genel seçimlerden zaferle çıkan AK Parti'nin Türkiye'nin AB üyeliğinden yana olduğuna dikkat çekti. 
     Frankfurter Allgemeine gazetesi, ''Türkiye'de Erdoğan'ın partisi salt çoğunluğu sağladı'' başlığıyla verdiği haberde, koalisyon ortağı iktidar partilerinin hiçbirinin yüzde 10'luk barajı aşamadığına dikkat çekti ve 1983 yılından bu yana ilk kez bir partinin tek başına iktidara geleceğini yazdı. 
     AK Parti Genel Başkanı Recep Tayyip Erdoğan'ın, sonuçların açıklanmasından sonra yaptığı ilk açıklamada, Türkiye'nin AB üyeliği sürecinin hızlandırılması yönünde çaba harcayacaklarını söylediğini anımsatan gazete, ''Ankara'daki parlamentoda yeni yüzler'' başlığıyla yayımladığı yorumda ise DSP Genel Başkanı ve Başbakan Bülent Ecevit'in, Türkiye'nin politikasını, hiçbir politikacının yapmadığı kadar uzun süre şekillendirdiği, ''ancak Türk halkının ülkedeki ekonomik krizin faturasını Ecevit'e çıkardığı'' görüşüne yer verdi. 
     Yorumda, AK Parti'yi Kıbrıs, AB, Irak ve IMF gibi önemli konuların beklediği belirtildi. 
     Die Welt gazetesi ''Ilımlı dinciler Türkiye'deki seçimleri kazandı'' başlığıyla verdiği haberde, AK Parti'nin Türkiye'nin AB üyeliğini desteklediğine dikkat çekti. 
     Gazete, Erdoğan'ın IMF ile işbirliğini sürdüreceğini ve Türkiye'nin yabancı yatırımcılara her zaman açık olduğunu belirttiğini yazdı. 
     Berliner Morgenpost gazetesi, AK Parti lideri Recep Tayyip Erdoğan'ın ''Laik anayasayı tüm Türklerin çıkarına olacak şekilde uygulayacağız'' şeklinde konuştuğunu belirti. 
     Süddeutsche Zeitung ise ''Türkiye'deki iktidar partilerinin hiç şansı yok'' başlığıyla verdiği haberde, genel seçimlere katılımın yüksek olduğuna ve seçimlerin büyük ölçüde olaysız geçtiğine işaret etti. 
     Gazetenin haberinde, seçim sonuçlarının Irak'a yönelik olası harekattan dolayı ABD'de ve Türkiye'nin AB üyeliği sürecinden dolayı Avrupa'da büyük ilgiyle izlendiği belirtildi. 
     Frankfurter Rundschau gazetesinin, seçim sonuçlarına ilişkin haberinde, birinci sayfada iki çarşaflı kadının fotoğrafına yer verdiği dikkat çekti. 
     
     YEREL GAZETELER 
     Berliner Kurier gazetesi, ''41 milyon Türk ve bir koyun seçim yolunda'' başlığıyla verdiği haberde, Ankara'da Hayrettin Taner adlı bir vatandaşın oy vermeye koyunuyla birlikte gittiğini yazdı ve fotoğrafını yayınladı. 
     Berliner Zeitung gazetesi, ''Türkler, ülkenin politikasında sürekli ön plana çıkan, ancak gelişme sağlayamayan politikacılara uzun süre sabırlı davrandılar, ancak şimdi kısa bir süre önce kurulan AK Parti'ye, ülkedeki krizin aşılmasında fırsat vermeyi kararlaştırdılar'' ifadesini kullandı. 
     Bonner General-Anzeiger gazetesinin haber-yorumunda, AK Parti'nin seçim zaferinin ''Türkiye'ye iyi bir şans tanıdığı, sadece az bir risk taşıdığı'' görüşü savunulurken, ''AK Parti'nin rüşvet olaylarına son vereceği umudunun yüksek, radikal dinci bir program geliştirme olasılığının ise çok düşük olduğu'' belirtildi. 
     





</TEXT>
</DOC>
