<DOC>
<DOCNO> 143736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur30.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan "Bugün git yarın gel taktiğini ABD'ye yediremediler" 
</HEADLINE>
<TEXT>

     Genç Parti GP Genel Başkanı Cem Uzan, ''Hükümet Bugün git, yarın gel taktiklerini, ABD'ye yediremedi'' dedi. 
     Cem Uzan, İzmir'deki temasları çerçevesinde, Ege Bölgesi Sanayi Odası'nı EBSO ziyaret etti. 
     EBSO Meclis Başkanı Kemal Çolakoğlu ile görüşen Uzan, gazetecilerin, ABD'nin Irak harekatıyla ilgili sorularını yanıtladı. 
     ABD Başkanı Bush'un son açıklaması doğrultusunda, Irak'a harekatın başlayacağının belli olduğunu ifade eden ve hükümetin tutumunu eleştiren Uzan, ''Dimyat'a pirince giderken, evdeki bulgurdan olunduğunu'' öne sürdü. 
     Uzan, ''Hem giriyoruz, hem onların şartlarıyla giriyoruz, hem de elimiz boş giriyoruz. Bugün git yarın gel taktiklerini devlet vatandaşa uyguluyor, ama hükümet bu taktikleri ABD'ye yediremedi'' diye konuştu. 
     ''Bundan sonra ne olacak '' sorusuna karşılık da Uzan, elinde yeteri kadar bilgi bulunmadığını, tahminler üzerine yorum yapamayacağını söyledi. 
     EBSO Meclis Başkanı Kemal Çolakoğlu ise Irak operasyonu konusunda Türkiye'nin net tavrını ortaya koyamaması nedeniyle sıkıntı yaşandığını savundu. 
     Çolakoğlu, ziyareti dolayısıyla Uzan'a plaket verdi. 
     





</TEXT>
</DOC>
