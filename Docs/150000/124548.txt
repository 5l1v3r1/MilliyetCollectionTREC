<DOC>
<DOCNO> 124548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/guncel/gun20.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopenhag'dan kısa kısa.. 
</HEADLINE>
<TEXT>

Yakış Ağladık metin düzeldi      Dışişleri Bakanı Yaşar Yakış, Kopenhag’ta Avrupa liderlerini ikna etmek için "surat asma" taktiği uyguladıklarını belirterek, "Biraz daha ağlasaydık, ağıt yaksaydık, daha iyi sonuç bile alırdık" dedi. Yakış, Başbakan Gül’le birlikte izledikleri stratejiyi anlattı. Türkiye’nin isteyen taraf olduğu için taktik olarak pazarlığı 2003’ten açtığını ifade eden Yakış, şunları kaydetti "Eğer 2005’e razıyız’ deseydik, onlar 2009 diyeceklerdi. 2003’ü vermedikleri zaman, son derece hayal kırıklığına uğradık’ demek durumundaydık. Çünkü böyle söylemezsek bunlar halinden memnun’ deyip geçeceklerdi. Öyle dediğimiz için ve suratımızı astığımız için metni iyileştirdik. Biraz daha ağlasaydık, ağıt kursaydık belki metnin başına en geç Aralık 2004’te müzakereler başlar’ ifadesini bile koydurabilirdik." 
     
Genişlemeden vazgeçilemez      Kopenhag Zirvesi, genişleme konusunda gelenekte olmayan bir gelişmeye de sahne oldu. "Bir Avrupa" başlığı taşıyan ve 15 üye ülkeyle 10 aday ülkenin imzasını taşıyan ortak açıklamada, genişlemenin "devamlı, kapsayıcı ve geri döndürülemez" olduğuna vurgu yapıldı. Belgenin, Türkiye açısından bir bağlayıcılığı olmasa da "psikolojik açıdan" rahatlatıcı bir boyutu var. 25 ülkenin imzasını taşıyan belgede, genişlemeye dahil olamayan Bulgaristan ve Romanya’nın yanı sıra Türkiye’ye de mesaj gönderildi. Belgede, Mayıs 2004’ten önce müzakere tarihi talep eden Türkiye’ye ilişkin olarak, "Türkiye’nin adaylığının bir sonraki adımı için alınan kararı memnuniyetle karşılıyoruz" ifadeleri kullanıldı. 
     
Schröder 2010 çok iyimser      Türkiye’nin AB’ye giriş zamanını daha önce yaptığı açıklamalarda 2013 olarak gösteren Almanya Başbakanı Gerhard Schröder, bu konudaki "umutsuz" açıklamalarını sürdürüyor. Schröder, Türkiye’nin 2010 yılından önce AB’ye üye olması konusundaki varsayımı, "çok iyimser" olarak nitelendirdi. Kopenhag’da bu yöndeki açıklamalarına bir yenisini ekleyen Schröder, "2005 yılında başlayabilecek görüşmeler çok uzun bir süre devam edebilir, çünkü çözülmesi gereken sorunlar çok zor" dedi. 
     
     
Rasmussen Garanti yok      AB Dönem Başkanı Anders Fogh Rasmussen, zirvenin kapanışında yaptığı açıklamada, olumlu sinyaller veren Türkiye’nin üzerine düşenleri yerine getirmesi gerektiğini vurgulayarak, "Müzakerelerin ne zaman başlayacağının garantisi yok. Siyasi kriterlerin yerine getirilmesi gerekiyor. Nihai karardaki ileri aşama buna bağlı olacak" dedi. 
     AB Komisyonu’nun Genişlemeden Sorumlu Üyesi Günter Verheugen de sonuçları görmek istediklerini belirterek, "Türk hükümeti işkence, siyasi tutuklular gibi mevcut gerçekleri değiştirmeli. Verilen tarih, değişikliklerin yapılabilmesi için avantaj. İki yıl sonra da baskılara kulak asmayacağız" diye konuştu. 
     AB Komisyonu Başkanı Romano Prodi ise, Türkiye’ye önümüzdeki yıldan itibaren mali katkıların artırılacağına dikkat çekerek, şunları söyledi "Hedefi-miz yeni dostlara kapıları açmak." 
     
Avrupa ordusunda Güney Kıbrıs yok      Kopenhag Zirvesi, uzun süredir sürüncemede olan Avrupa Güvenlik ve Savunma Politikası AGSP konusunda da bir açılıma ev sahipliği yaptı. AB, Güney Kıbrıs’ın AGSP çerçevesinde NATO olanaklarından yararlanmasını engellemeye çalışan Türkiye’nin istediği çizgiye geldi. Bulunan formül çerçevesinde Güney Kıbrıs uygulama kapsamı dışında kalınca Türkiye iki yıldır NATO’da uyguladığı blokajı kaldırdı. 
     Türkiye’nin ürettiği, AB tarafından da benimsenerek zirvede gündeme getirilen formül gereği NATO’nun ikili anlaşmalarla yürüttüğü Barış İçin Ortaklık BİO programına dahil olan birlik ülkelerinin NATO olanaklarından yararlanmalarına olanak sağlanıyor. Bu durumda BİO dışında bulunan Güney Kıbrıs ve Malta, NATO’nun olanaklarının kullanıldığı AB komutasındaki operasyonlarda yer alamayacak. 
     
     NATO DA ONAYLADI 
     AB’nin vardığı bu anlaşmaya NATO da onay verdi. NATO ile AB arasındaki anlaşma pazartesi günü yürürlüğe girecek. 
     Dışişleri Bakanlığı Müsteşarı Uğur Ziyal da, AGSP sorununun AB ile NATO arasında varılan mutabakat çerçevesinde çözümlendiğini, Türkiye’nin Avrupa ordusuna kabul edildiğini bildirdi. 
     



 GÜNCEL 
















</TEXT>
</DOC>
