<DOC>
<DOCNO> 106619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur21.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani-Talabani anlaşması Ankara'yı rahatsız etti... 
</HEADLINE>
<TEXT>

     Irak Kürdistan Demokratik Partisi IKDP lideri Mesut Barzani ile Irak Kürdistan Yurtseverler Birliği IKYB lideri Celal Talabani arasında varılan anlaşmada, Ankara'yı rahatsız eden unsurlar bulunuyor. 
     Diplomatik kaynaklardan ediilen bilgiye göre, Barzani'nin Türkiye aleyhine yaptığı sert açıklamaların ardından Talabani ile anlaşmaya varması Ankara'da hoşnutsuzluk yarattı. 
     Anlaşma ile ortak bir parlamentonun oluşturulmasına karar verilmesinin, Türkiye için öteden beri endişe kaynağı oluşturan olası bir Kürt devletinin tohumlarını attığına dikkati çeken kaynaklar, Türkiye'nin böyle bir oluşuma izin vermeyeceğini vurguluyorlar. 
     Barzani ve Talabani'nin Washington anlaşmasından bahsederken, Türkiye'nin çok önem verdiği Ankara Süreci'ne hiç atıfta bulunmaması da Ankara'yı rahatsız eden bir diğer unsuru oluşturuyor. 
     Diplomatik kaynaklar, bölgenin üçüncü büyük nüfusuna sahip Türkmenlerin de bu anlaşmada gözardı edildiğine dikkati çekiyorlar. 
     IKDP ile IKYB arasındaki bu anlaşmayı ayrıntılı bir şekilde orjinal belgelerinden incelemeye alan Ankara'nın, gerek Dışişleri Bakanlığı gerekse üst düzey hükümet yetkilileri kanalıyla tepki vermesi bekleniyor. 
     Selahaddin kentinde önceki gün biraraya gelen iki örgüt, sorunlarını çözmek amacıyla anlaşma imzaladıklarını açıklamışlardı. 
     İki lider, 2 gün süren görüşmeler sonunda imzaladıkları anlaşmayı ''tarihi'' olarak nitelendirmiş ve anlaşmayla ''bütün sorunların çözüldüğünü, 1998'de Washington'da imzaladıkları barış anlaşmasının pürüzlerinin de giderildiğini'' bildirmişlerdi. 
     Talabani ve Barzani, aralarındaki sorunların en önemlisi olan ''parlamento'' konusunu da hallettiklerini ve her iki tarafın temsilcilerinin eşit sayıda katılımıyla ''parlamentonun'' toplanmasını kararlaştırdıklarını söylerken, söz konusu parlamentonun 4 Ekim'de Erbil'de toplanacağı haberleri gelmişti. 
     





</TEXT>
</DOC>
