<DOC>
<DOCNO> 102164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/siyaset/siy03.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP, Baykal’a inanmadı 
</HEADLINE>
<TEXT>

Partinin açıklamasında, CHP’nin birleşme çağrıları "taktik amaçlı" olarak değerlendirildi ve "seçime kendi kimliğimizle katılacağız" denildi 
     ANKARA Milliyet 

     YTP Merkez Yürütme Kurulu, partilerinin 3 Kasım seçimlerine kendi kimliğiyle katılacağını bildirdi. YTP Merkez Yürütme Kurulu’nca yapılan açıklamada, eski Devlet Bakanı Kemal Derviş, YTP Genel Başkanı İsmail Cem ve YTP Genel Başkan Yardımcısı Hüsamettin Özkan arasında önceki gece yapılan görüşmeye ilişkin olarak Cem ve Özkan’a atfen basında yer alan düşüncelerin gerçekdışı olduğu belirtildi. 
     Açıklamada, geçmişten bu yana çevresindeki tüm birikimleri bozup parçalayanların her seçim öncesi gündeme getirdikleri klasik, eskimiş ve taktik amaçlı birleşme söylemlerine hiç kimsenin inanması veya güvenmesinin beklenmemesi gerektiği kaydedildi. Açıklamada şöyle denildi 
     "Yeni Türkiye hareketi Cem, Özkan, Derviş’in birlikte aldığı kararla yola çıkmıştır. Sayın Derviş’in bazı arayışları nedeniyle bugüne kadar katılımı henüz gerçekleşmemiştir. Biz başlangıçtaki sözümüzün arkasındayız. Yeni Türkiye Partisi, ülkemizdeki çağdaş birikimleri bir araya getirmek ve siyasetin önünü açmak için yola çıkmış bir toplumsal harekettir. Halkımız yeni Türkiye’yi benimsemiştir. Partimiz örgütlenmesini hızla sürdürmektedir. Yeni Türkiye, ülkemizin yenileşmesi ve gelişmesi hedeflerinde birleşen herkesle beraberdir. Çağdaş değerlerin buluştuğu bir Türkiye koalisyonunu halktan aldığı destekle gerçekleştirmeye başlamıştır." 
     YT Merkez Yürütme Kurulu’nun açıklamasında, YTP’nin kararlı bir şekilde iktidar yürüyüşünü sürdürdüğü ifade edilerek, "3 Kasım seçimine kendi partisi ve kimliği ile katılacaktır" denildi. 
     
     Cem Güldürmeyin beni 
     YTP Genel Başkanı İsmail Cem, Derviş’in açıklamalarını değerlendirirken, "Bizim partimiz açısından güven, güvenilir olmak fevkalade önemli. Biz halkımızın güvendiği bir parti, halkımızın güvendiği insanlar yolumuza zaten çıktık ve güçlenerek devam ediyoruz" dedi. 
     Gazetecilerin soruları üzerine, "Halkımızın güvendiği insanlar yolumuza zaten çıktık ve güçlenerek devam ediyoruz, devam da edeceğiz. Gerekirse biz cevabı yarın vereceğiz" diyen Cem, "Derviş açıklamalarında, sizi sağ parti olarak nitelendirdi" sözleri üzerine, "Güldürmeyin beni" diye konuştu. 
     



 SİYASET 













</TEXT>
</DOC>
