<DOC>
<DOCNO> 131543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur18.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Din öğretmeni, erkek öğrencisine cinsel tacizle suçlanıyor... 
</HEADLINE>
<TEXT>

     Bartın Milli Eğitim Müdürlüğü Müfettişleri, ilköğretim okulu öğrencisini taciz ettiği iddiasıyla, Din Kültürü ve Ahlak Bilgisi öğretmeni hakkında soruşturma başlattı. 
     İl Milli Eğitim Müdürü Ali Yeşilyurt, Ulus İlçesi'ne bağlı Aptipaşa Beldesi İlköğretim Okulu Din Kültürü ve Ahlak Bilgisi Öğretmeni C.Y'nin 35 , geçici olarak ders verdiği Ulupınar Köyü'ndeki Güney İlköğretim Okulu'nda, geçen yılın mayıs ayında erkek öğrencisini okul içinde ve dışında taciz ettiği yönünde kendilerine şikayette bulunulduğunu söyledi. 
     Öğrenci E.K'nin 15 babası cami imamı F.K.'nın şikayeti sonrasında, görevlendirdikleri müfettişin konuyla ilgili araştırma başlattığını anlatan Yeşilyurt, şöyle konuştu 
     ''Tanıkların ifadesine başvuruyoruz. İddiaları kesinlikle reddeden öğretmen, sadece başarılı bulduğu öğrencisine sevgisini göstermek amacıyla başını okşadığını belirtmiştir. Fakat, öğretmenin incelenen defterinde öğrencinin notları üzerinde tahribat olması bizi endişelendirmekte. Müfettişlerimizin araştırması tamamlandığında olayın aydınlanacağını tahmin ediyorum. Taciz iddialarında bulunan öğrenci, şu anda başka bir ilde eğitimini sürdürmektedir.'' Baba Karapınar, oğlunun taciz edildiğini iki hafta önce öğrenmesinin ardından İl Milli Eğitim Müdürlüğü'ne dilekçeyle başvurduğunu, dava ve soruşturmanın da takipçisi olacağını belirtti. 
     Bu arada öğretmen C.Y'nin, Güney İlköğretim Okulu'nda görev yapmasına izin verilmezken, Aptipaşa İlköğretim Okulu'nda derslere girebildiği öğrenildi. 
     





</TEXT>
</DOC>
