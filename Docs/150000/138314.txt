<DOC>
<DOCNO> 138314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/ekonomi/eko02.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimse sokağa atılmayacak 
</HEADLINE>
<TEXT>

Kamudaki 24 bin fazla personelin 10 bininin emekli olacağını, kalanının memur yapılacağını belirten Başbakan Yardımcısı Şahin, Kimseyi sokağa atmayız’ dedi 
     ANKARA Milliyet 

     Başbakan Yardımcısı Mehmet Ali Şahin, kamudaki personel rejimi ile devletin tüm birimlerinde norm kadro uygulamasına geçileceğini, statüleri azaltarak ekonomik ve sosyal farklılıkları gidereceklerini söyledi. 
     Şahin, Türkiye’de Kamu Personel Rejiminin Yeniden Yapılandırılması Sempozyumu öncesinde düzenlediği basın toplantısında bir yıl içinde kamu reformunu gerçekleştireceklerini belirtti. Bir soru üzerine stand - by anlaşmasında KİT’lerde çalışan 45 bin 800 istihdam fazlası personelin tasfiyesinin öngörüldüğüne dikkat çeken Şahin, bunların 21 bin civarında bölümünün emekli edildiğini, geriye 24 bin dolayında personelin kaldığını vurguladı. 
     
     İşçi nakli için düzenleme 
     Söz konusu personelin 10 bininin emekliliğinin geldiğini belirten Şahin, "Bunların emekli edilmesi suretiyle, diğerleri memur yapılarak ve ihtiyaç duyan diğer kuruluşlara gönderilerek bunun çözülebileceği inancındayız. İşçi nakli ve memur yapılmaları için yasal düzenleme gerekiyor. Bu konuda da mesafe alındı" dedi. 
     Hiç kimsenin işinden olmasını istemediklerini, ancak Türkiye’nin şartlarının da bazı tedbirlerin alınması sonucunu doğurduğunu anlatan Şahin, "Bunlar ileride refaha ermemiz için alınan tedbirler" diye konuştu. Şahin, önceki hükümete bu konuda yapılan eleştirilere dikkat çekilerek, "Sizin ne farkınız var" sorusuna, "Biz kimseyi mağdur etmek istemeyiz, sokağa atmayız. Bizden böyle bir şey istense dahi bunu yapmayız. Farkımız bu" dedi. 
     
İşsizlik sigortasında kolaylık sağlanacak      Çalışma ve Sosyal Güvenlik Bakanı Murat Başesgioğlu, "İşletmelerimiz mevcut işçi sayılarına ilave yeni işçi aldıkları takdirde, muhtasar ve SSK primlerinde belli ölçüde indirim yapmayı düşünüyoruz. Bu şekilde yeni istihdamı teşvik etmiş olacağız. Ama bunun oranları henüz belli değil. Önümüzdeki günlerde bunu daha detaylı bir şekilde açıklayacağız" dedi. 
     Bakan Başesgioğlu, işsizlik sigortasında da sorunlar bulunduğunu, hem ödenen paranın miktarı hem de sigortadan yararlanmak için gerekli olan 600 günlük prim ödeme süresinin uzunluğunu dikkate alarak bir düzenleme yapacaklarını vurguladı. Başesgioğlu, "Yararlanma konusunda daha hafif şartların getirilmesi için bir anlayış içindeyiz" dedi. 
     



 EKONOMİ 
























</TEXT>
</DOC>
