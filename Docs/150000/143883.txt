<DOC>
<DOCNO> 143883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun60.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdatlılar için zor gece... Halk endişe içinde bombaları bekliyor 
</HEADLINE>
<TEXT>

     ABD'nin Irak'a başlattığı bombardımanın ardından yıllardır savaşa alışkın Bağdatlılar, dün geceyi atlattıktan sonra, bu gece ne olacağını endişeyle bekliyor. 
     Irak televizyonu, sabaha karşı yapılan bombardımanda yıkılan evlerin, parçalanan ağaçların ve metal yığınlarının görüntülerini yayınladı. 
     Televizyon, önemli bir petrol rafinerisinin bulunduğu Daura semtindeki evlerin bombardımanda isabet aldığını aktarırken, yanmış bir Kuranıkerim'in görüntülerine de yer verdi. 
     Günlük hayat akışının bombardıman öncesinde olduğu gibi normal sürdüğü kentte radyo ve televizyonlarda sürekli marşlar çalınıyor, Irak lideri Saddam Hüseyin'in daha önce halkla görüşmelerini içeren arşiv görüntüler yayınlanıyor. 
     Sokakların kalabalık olduğu Bağdat'ta, askeri üniformalar içinde Iraklılar ve evlerinin önünde oyun oynamaya çıkan çocuklar dikkat çekiyor. 
     Alışveriş merkezleriyse savaştan önce kapanmıştı. 
     Yabancı basın mensupları, basın merkezinde toplanarak, haber bekleyişindeler. Gazeteciler, bombardıman sonrası kenti görebilmeleri için Iraklı yetkililerce öğle saatlerinde 3 otobüse doldurularak kent içinde gezdirilmişlerdi. 
     
     HALK BOMBARDIMANI ANLATIYOR 
     Bombardıman başladığı sırada Bağdat halkının bir kısmı yatağında, bir kısmı da sabah namazı için camilerdeydi. 
     Ahmed İbrahim adlı bir taksi şoförü, bombardıman anını şöyle anlatıyor ''Biz camide namaz kılıyorduk. Bir anda sesleri duyduk, herkes tekbir getirmeye başladı. Vatanımızın, halkımızın güvenliği için dua ettik, Bush'u da lanetledik. Bir ülke diğerine nasıl saldırır, hukuk nerede...'' 1991 Körfez Savaşı'ndan sonra doğan ve bombardıman sonrası sokağa çikolata almaya çıkan 10 yaşındaki Semih Muhammed ise ailesinin kendisini bombardımana hazırladığını belirterek, o an hakkında şunları söyledi 
     ''Ailem bana, gece Amerikan uçaklarının geleceğini, sığınağa ineceğimizi anlattı. Sirenler çalınca beni uyandırıp sığınağa götürdüler. Bombaları ve hava saldırısını duydum. Hepimiz binadan aşağı inmiştik. Çok korktum. Ailem bana, korkmamamı, saldırıp gideceklerini, bize bir şey olmayacağını söyledi.'' 50 yaşındaki Ebu Ahmed de aynı şeyi söylüyor ''Onlar bizi korkutamaz, 500 bin askerle gelseler bile bizi korkutamayacaklar.'' 
     





</TEXT>
</DOC>
