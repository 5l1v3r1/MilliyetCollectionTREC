<DOC>
<DOCNO> 128066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun14.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te Arap ve Türkmenler Kürtlerin talebini protesto etti 
</HEADLINE>
<TEXT>

     Irak'ın Kerkük kentinde, binlerce Arap ve Türkmenin, Kerkük'ün kendi kontrollerindeki bölgeye bağlanmasını isteyen Kürtleri protesto için düzenledikleri gösteri sırasında peşmergelerin açtığı ateşte 3 kişinin öldüğü, 31 kişinin yaralandığı bildirildi. 
     Hastane kaynakları, yaralılardan 6'sının durumunun ağır olduğunu söylediler. Kerkük Hastanesi Müdürü Haşim Muhammed, ''Ölülerin sayısı arttı. Hastaneye kaldırılan iki cesedin yanı sıra yaralının biri ameliyat masasında öldü'' dedi. Muhammed, 31 yaralının hastaneye kaldırıldığını, bazılarının baş, karın ve kalplerinden isabet aldıklarını kaydetti. 
     Kentin güneyindeki Polis Akademisi önünde toplanan 2000 kadar gösterici, ''Kerkük Irak kentidir'' ve ''Federasyona hayır'' şeklinde sloganlar attı. 
     Şii lider Muktada Sadr'ın temsilcileri de, Şii Türkmenlere destek amacıyla gösteriye katıldı. 
     Gösteriyle ilgili ilk gelen haberlerde 2 kişinin öldüğü, 14 kişinin yaralandığı bildirilmişti. 
     Emniyet yetkilisi Salim Tayib Tahar, çoğu Arap ve Türkmen olan göstericilerin federasyon projesine karşı valilik önünde toplandıkları sırada, çevredeki peşmergelerin ateş açtıklarını söyledi. 
     Tahar, gösterecilerin muhtemelen, bürosu valiliğin yanında bulunan Irak Kürdistan Yurtseverler Birliği'nin IKYB silahlı adamlarını tahrik ettiklerini söyledi. 
     IKYB'nin yerel yetkililerinden Celal Cevher adlı kişi de, ateşin gösterinin sonunda açıldığını söyledi. Bu yetkili, ''Gösteriden sonra bir grup partinin bürosuna yürüdü, onlarla peşmergeler arasında çatışma çıktı. Peşmergeler havaya ve göstericilerin yönünde ateş açtı'' dedi. 
     Kerkük bölgesindeki Amerikalı komutan Albay William Mayville ise ''göstericilerin arasına sızan bazı unsurların kasıtlı bir eyleminin'' söz konusu olabileceğini, bu kişilerin Kürtlere ateş açtıklarını söyledi. Albay Myville, ''Gösterinin başında hiçbir silah görünmüyordu. Bazıları yürüyüş sırasında silahlarla gösteriye katıldı'' diye konuştu. 
     Bu arada, yerel konseyin Arap ve Türkmen üyeleri, Amerikalı yetkililerden, olayla ilgili soruşturma açılmasını ve sorumluların cezalandırılmasını istedi. 
     Öte yandan, Irak Geçici Hükümet Konseyi dönem başkanı Abdülaziz El Hekim, Bağdat'ta toplanan konseyin, ''bu acı olayın'' büyümemesi için elinden geleni yapma kararı aldığını açıkladı. 
     Anayasayı hazırlayacak komitede, Irak halkının bütün unsurlarını tatmin edecek çözüm için ayrıntılı tartışmaların yapılacağını kaydeden El Hekim, Irak'ta federal sistem ilkesinin konsey içindeki ulusal ve İslamcı partilerce kabul gördüğünü kaydetti. 
     Irak'ın Kerkük kentinde yaşayan Kürtler, ülkenin gelecekteki olası federal yapısı çerçevesinde kentin Kürt bölgesine dahil edilmesi talebiyle 22 Aralık'ta gösteri düzenlemişti. 
     Federal bir Irak'tan yana olan Kürt siyasi liderleri, üyesi bulundukları Irak Geçici Hükümet Konseyi'ne GHK Kerkük'ün Kürt bölgesine dahil edilmesi yönunde öneri sunmuşlardı. 
     
</TEXT>
</DOC>
