<DOC>
<DOCNO> 122484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/soneko15.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'nin elindeki 263 parça gayrimenkul müzayedeyle satışta 
</HEADLINE>
<TEXT>

     Bankacılık Düzenleme ve Denetleme Kurumu BDDK Tasarruf Mevduatı Sigorta Fonu'nun elinde bulunan 263 gayrimenkul ile batık durumdaki TYT Bank, IMPEXBANK ve Marmarabank'ın 24 gayrimenkulu, Turyap tarafından 17 Aralık'ta Profilo Alışveriş Merkezi'nde yapılacak müzayede ile satışa sunulacak. 
     Muhammen bedeli 150 trilyon lira olan 27 ildeki çeşitli gayrimenkullerin müzayede ile satışına, katılımcılar internet, telefon, kapalı zarf usulü ve vekalet vererek teklif verme yöntemiyle de katılabilecekler. Internet yolunu kullananlar, www.kontratmüzayede.com adresinden teklif yapabilecekler. 
     Müzayedeye İstanbul dışından katılmak isteyenler için Ankara, İzmir, Gaziantep, Adana, İçel, Muğla, Bursa, Eskişehir ve Kocaeli'nde bulunan Turyap temsilciliklerinde seans odaları kurulacak. Katılımcılar tekliflerini Turyap seans odası yöneticisi aracılığıyla Profilo'daki müzayede salonuna iletebilecekler. 
     Müzayedeye katılım için, 3 milyar lira teminat yatırılması gerekiyor. 
     
     KAPALIÇARŞI'DA MASA KADAR DÜKKAN 
     Satılık gayrimenkuller arasında en ilginç olanlardan birisi Kapalıçarşı'daki 0.66 metrekarelik dükkan. Masa büyüklüğündeki dükkanın muhammen bedeli 22.5 milyar lira olarak saptandı. 
     Müzayede portföyünde 4 milyar liradan 12 trilyon liraya kadar gayrimenkul bulunuyor. 
     Zincirlikuyu'da bir işyeri binası 12 trilyon lirayla en yüksek fiyatlı gayrimenkulu oluştururken, Eyüp'te 5 trilyon liraya fabrika, İstanbul'da 1 trilyon liraya bağ, Çankaya'da 4.5 trilyon liraya mağaza, 3 trilyon liraya Karaköy'de 6 dükkan ve 3 ev, 6.5 milyar liraya mesken, Silivri'de 8.5 milyar liraya yazlık, Dolapdere'de 4 milyar liraya çay ocağı satışa çıkarılacak gayrimenkuler arasında yer alıyor. 
     
     HİSSE SATIŞI DA YAPILACAK 
     Müzayedede satışa sunulacak Ataköy Turizm Tesisleri ve Ticaret A.Ş.'nin yüzde 0.41 oranındaki 27 bin 999 adet hissesinin muhammen bedeli 493 milyar lira, Hür Sigorta A.Ş.'nin yüzde 9.20 oranındaki hissesinin de muhammen bedeli 89.4 milyar lira olarak belirlendi. 
     Müzayedeyle ilgili düzenlenen basın toplantısında konuşan TURYAP Yönetim Kurulu Başkanı Azmi Sarıbay, müzayedeyi 2 paket halinde gerçekleştireceklerini, ilk pakette batık bankalardan TYT Bank A.Ş., Impexbank A.Ş., Marmara Bank A.Ş.'nin 24 parçalık gayrimenkulünün bulunduğunu belirterek, ''İki pakette yaklaşık 300 adet gayrimenkul bulunuyor. Şeker gibi iki paket var'' dedi. 
     Üç bankanın gayrimenkullerinin iflas idaresi tarafından satışa çıkartıldığını ve prosedürün biraz farklı olduğunu anlatan Sarıbay, ''Bu üç bankada yüzde 5 oranında banka ve sigorta muamele vergisi ile alım satım harcı var. Büyük pakette ise hiçbir alım satım harcı yok. Vergiden arındırılmış şekilde satılacak. Alıcılar, yüzde 21 oranındaki KDV, alım satım harcı, banka ve sigorta vergi yükünden kurtulmuş olacak'' dedi. 
     
     EMLAKBANK'IN ESKİ GENEL MÜDÜRLÜK BİNASI SATILIK 
     Gayrimenkuller arasında Emlakbank'ın eski genel müdürlük binasının bulunduğunu anlatan Sarıbay, Maltepe Yaşamkent'te inşaatı yarım kalan konutlar, Kadıköy Kalamış Residence'de 240 metrekare alanlı daire, Beykoz'da Hekimler Sitesi'nde 160 metrekare alanlı dubleks daire, Bebek'te 215 metrekare alanlı Boğaz manzaralı daire, Mecidiyeköy'de 5 bin 760 metrekare alanlı iş merkezi ve arsası, Zeytinburnu Tercüman Blokları'nda 100 metrekare alanlı dairenin de pakette yer aldığını bildirdi. 
     Soruları da yanıtlayan Sarıbay, satışın zamanlamasına ilişkin soru üzerine, ''Doğru bir zaman. Türkiye krize alıştı zaten. Seçim sonrası faiz getirisi düştü. Şu anda tek olumsuz faktör olası Irak savaşı. Bizim paketimiz iyi. Şeker Bayramı'nda şeker gibi paket. Fiyatları çok uygun'' dedi. 
     Banka kredisinin de müzayedeye finansman olarak katkıda bulunacağını ifade eden Sarıbay, İş Bankası ile bu konuda anlaşma yaptıklarını belirterek, ''Şu anda müzayede yapıyor olsaydık dövize 0.78 faiz uygulayacaktık. Oranlar gün be gün değişiyor. Umut ediyoruz ki 17 Aralık'ta hem döviz hem Türk lirasında faizler biraz daha aşağıya çekilecek. 10 yıla kadar kredi verilecek'' dedi. 
     Bir başka soru üzerinde Sarıbay, katalogdaki gayrimenkullerin sayısal olarak yüzde 50'sini satmayı hedeflediklerini, bunun daha fazla olmasını da beklediklerini belirtti. 
     Sarıbay, Turyap'ın ilk kez müzayede ile satışa aracılık etmesi konusunda ise, ''Müzayede enstrümanlarını kullanma konusu Türkiye'de yeni. TMSF ile başlayan bir süreç. Bizi de davet ettiler. Görüşmeler sonunda uygun bulunduk. Yurt çapında yaygın bir organizasyonumuz var. Biz bunu ilk kez yapmakla birlikte en iyi yapmaya en yakın şirket konumundayız'' dedi. 
     





</TEXT>
</DOC>
