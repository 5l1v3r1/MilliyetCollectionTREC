<DOC>
<DOCNO> 120868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/yasam/yas02.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Maltepe’ye AİHM yolu göründü 
</HEADLINE>
<TEXT>

Yurdagül Tufan’ın ilk duruşmasını göremeden hayatını kaybettiği sigara davası "Bilerek içti" diye reddedildi. Bundan sonraki adres Avrupa İnsan Hakları Mahkemesi 
     GURBET GÖKÇE Edirne DHA 

     Edirneli Yurdagül Tufan’ın içtiği Maltepe sigarası yüzünden kanser olduğunu iddia ederek, Tekel aleyhine açtığı 1.1 trilyon liralık tazminat davası Avrupa İnsan Hakları Mahkemesi’ne götürülecek. Edirne 1. Asliye Hukuk Mahkemesi’nin davayı reddetmesi üzerine Yargıtay’a başvuracağını söyleyen Tufan’ın avukatı Rıfat Çulha, temyizden de sonuç alınamazsa, davayı AİHM’e taşıyacaklarını açıkladı. 
     
     Mahkemeye göre bilerek içti 
     Yurdagül Tufan, 13 Eylül 2000’de açtığı davada, içtiği Maltepe sigarası nedeniyle akciğer kanserine yakalandığını iddia ederek, Türkiye’de Tekel aleyhine tazminat davası açan ilk kişi oldu. Ancak Tufan, ilk duruşmanın yapıldığı 21 Kasım 2000’de, 44 yaşındayken öldü. Davayı eşi Adnan Tufan sürdürdü. Ancak mahkeme mayısta, "Tufan’ın zararlarını bilerek sigarayı içtiği ve sigaranın kansere tam olarak neden olduğunun tespit edilemediği" gerekçesiyle davayı reddetti. 
     
     Davanın peşini bırakmıyor 
     Herşeye rağmen eşi Adnan Tufan davanın sonuna kadar takipçisi olmakta kararlı. Genç yaşta eşini kaybetmenin üzüntüsünü yaşayan Tufan 9 yaşındaki kızıyla birlikte yaşam savaşı veriyor. Tufan davanın kazanılmasının önemini, "Eşim de davanın sonuçlandırılmasını istiyordu. Tazminattan daha önemlisi insan sağlığı. Biz insanları uyarmak için bu davayı sonuna kadar sürdüreceğiz" sözleriyle açıkladı. 
     
Amerika’da örnekleri çok      Batı California’da yaşayan Richard Boeken, 13 yaşından itibaren 40 yıl boyunca Marlboro sigarası içti ve sonunda kansere yakalandı. Boeken, avukatı aracılığıyla, üretici firma Philip Morris aleyhine açtığı dava sonucu 100 milyon dolar kazandı. Ancak Boeken, "Bir kerede bir kişiye bir tütün firmasınca ödenen en yüksek rakam" olarak kayıtlara geçen bu paranın tek kuruşuna dokunamadan öldü. Birçok sigara tiryakisinin açtığı ortak dava sonucu da iki yıl önce beş büyük sigara firması ve iki kurum, toplam 145 milyar dolar ödemeye mahk m olmuştu. 
     



 YAŞAM 


















</TEXT>
</DOC>
