<DOC>
<DOCNO> 147561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo16.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Serhat, antrenmanda sakatlandı... 
</HEADLINE>
<TEXT>

     Adanaspor ile 6 Nisan Pazar günü yapacağı lig maçının hazırlıklarını sürdüren Fenerbahçe'de Serhat, bugünkü antrenmanda sakatlık geçirdi. 
     Basına kapalı olarak gerçekleştirilen idman sırasında yaptığı ani bir dönüş sırasında sakatlanan genç futbolcu, antrenmanı yarıda bıraktı. 
     Kulüp doktoru İsmail Başöz, Serhat'ın, uyluk iç yan adalesindeki sorunu nedeniyle 10 gündür tedavi edildiğini belirterek, ''Antrenmanda geçirdiği sakatlık sonrası durumu iyi değil. Sakatlığı aynı yer gibi durmuyor. Çekilecek MR sonucunda durumu netlik kazanacak. Şu anda kesin birşey söylemek zor'' diye konuştu. 
     Serhat'ın sakatlanması, teknik sorumlu Oğuz Çetin'in Adanaspor maçı öncesinde planlarını da bozdu. 
     Bu hafta yapılan idmanlarda Adanaspor maçı için özel olarak hazırladığı ve dünkü çalışmada da 5 gol atarak iyi bir performans sergileyen Serhat'ın sakatlanmasının, teknik heyeti üzdüğü bildirildi. 
     
     REBROV, YARIN TAKIMLA ÇALIŞABİLECEK 
     Ukrayna Milli Takımı'nda sakatlanan Sergei Rebrov'un durumunun ise iyi olduğu bildirildi. 
     Bugün takımdan ayrı koşu yapan Ukraynalı oyuncunun yarın takımla birlikte çalışacabileceği kaydedildi. 
     Dr.Başöz, arka adalesinde sorun olan Rebrov'un sakatlığının çok önemli olmadığını söyledi. 
     
     ADANASPOR MAÇI HAZIRLIKLARI 
     Fenerbahçe, Adanaspor maçı hazırlıklarını, bugün tek antrenmanla sürdürdü. 
     Teknik sorumlu Oğuz Çetin yönetiminde, Samandıra Tesisleri'nde basına kapalı gerçekleştirilen idmanda futbolcuların taktik ağırlıklı bir çalışma yaptığı öğrenildi. 
     Sarı-lacivertliler, dizinde hafif ezilme nedeniyle idmana katılmayan Fatih dışında milli futbolcuların da dönmesiyle Altay maçından bu yana ilk kez tam kadro çalıştı. Fatih'in yarın takımla çalışabileceği kaydedildi. 
     Fenerbahçe, yarın sabah yapacağı idmandan sonra öğleden sonra Adana'ya gidecek. Bekar futbolcular bu akşam 22.00'de Samandıra Tesisleri'nde kampa girecek. 
     
     ÜMİT, KAPTAN OLARAK ÇIKACAK 
     Fenerbahçe'de, 5 futbolcunun kadro dışı bırakılmasının ardından kaptanlığa getirilen Ümit, Adanaspor maçında ilk kez sahaya kaptan olarak çıkacak. 
     Sarı-kart cezalısı olduğu için Altay maçında oynamayan Ümit, teknik sorumlu Oğuz Çetin'in görev vermesi durumunda 6 Nisan Pazar günü Adanaspor maçında kaptanlık pazubandını koluna takacak. 
     
     4 OYUNCU KART CEZASI SINIRINDA 
     Sarı-lacivertli takımda 4 futbolcu, Adanaspor maçı öncesinde sarı kart cezası sınırında bulunuyor. 
     3'er sarı kartı bulunan Serhat, Ceyhun, Mustafa ve Steviç, Adanaspor maçında oynayıp, sarı kart görürlerse cezalı duruma düşecekler. 
     





</TEXT>
</DOC>
