<DOC>
<DOCNO> 119553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo03.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, son 6 yılın en iyi sezonunu yaşıyor... 
</HEADLINE>
<TEXT>

     Beşiktaş son yıllarda yaşadığı savunma sorununu, bu sezon teknik direktör Mircea Lucescu ve yeni transferlerle çözmüş görünüyor. 
     Siyah-beyazlılar, yediği gol bakımından ligde son 6 yılın en iyi sezonunu yaşarken, 2002-03 sezonunda 12 maçta yediği 8 golle, en az gol yiyen ekip unvanını da elinde bulunduruyor. 
     Özellikle bundan önceki iki sezonda savunmasında büyük sorunlar yaşayan ve hemen hemen her maçta kalesinde gol gören Beşiktaş, bu sezon oynadığı 12 maç sonunda, savunmada oldukça başarılı bir grafik çizdi ve 1996-97 sezonundan bu yana en az gol yediği sezonu yaşadı. 
     En son 1996-97 sezonunda 12 maçın ardından kalesini sadece 6 kez rakip oyunculara açan ''Kara kartallar'', geçen 6 yıl süresince kalesinde aynı sürede hep daha fazla gol gördü. 
     
     GEÇEN SEZON 20 GOL YEMİŞTİ 
     Beşiktaş, Christoph Daum'un başında bulunduğu geçen sezon 12 maç sonunda kalesinde 20 gol görürken, Lucescu döneminde ise 12 gol daha az yiyip, ligin en az gol yiyen takımı oldu. 
     Gaziantepspor ile birlikte ligin yenilgisiz 2 ekibinden biri olan Beşiktaş, 2000-01 sezonunda ise 12 lig maçı sonunda taraftarlarını tam 15 kez üzmüştü. 
     Geçen sezon kaleciler konusunda yaşanan sorunları Cordoba ile çözen, AS Roma'dan Zago'yu ve Gençlerbirliği'nden Tolga'yı alarak savunmasını güçlendiren siyah-beyazlılar, Lucescu'nun sistem değişikliği ile de son sezonlara oranla daha az gol yemeyi başardı. 
     Beşiktaş'ın son 7 sezonda, 12 maç sonundaki yediği gol sayıları şöyle 
1996-97 6 gol 
1997-98 9 gol 
1998-99 10 gol 
1999-00 9 gol 
2000-01 15 gol 
2001-02 20 gol 
2002-03 8 gol 
     





</TEXT>
</DOC>
