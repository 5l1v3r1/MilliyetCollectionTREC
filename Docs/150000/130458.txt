<DOC>
<DOCNO> 130458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/spor/spo00.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağır suçlama 
</HEADLINE>
<TEXT>

Alman haber dergisi Der Spiegel, Türk kulüplerinin yabancı teknik direktörleri tabancayla kaçırdığını, futbolcuların paralarını ödememek için kovalattığını iddia etti 
     ZEKİ DOMAÇ 

     "AB normları vız geliyor" 
     AVRUPA’DA Türkiye’nin AB üyeliğinin tartışıldığı bir dönemde, Türk futboluna ve özellikle kulüplere geniş yer ayıran Alman haber dergisi Der Spiegel, "Türkiye, AB’ye girmek istiyor ama, kulüp başkanlarına AB normları vız geliyor" yorumunu yaptı. Jörg Berger’den, Revivo’ya kadar birçok teknik adam ve sporcuyu örnek gösteren dergi, FIFA’ya yansıyan 1000 alacak davası bulunduğunu, her altı davadan birinin Türk kulüplerine karşı açıldığını kaydetti. 
     
     "Masaya tabanca koydular" 
     BURSASPOR’U çalıştıran Jörg Berger dergiye, "Bursa’da İstanbulspor’a 5-2 yenildiğimiz maçtan sonra kıyamet koptu. Yaşamımın tehlikede olduğunu söyleyen yöneticiler hemen ülkeyi terketmemi istedi. Ertesi gün bir lokantaya çağrılıp, başkan ve diğer yöneticiler ile görüştüm. Konuşmalar sertleşince, idarecilerden biri belindeki tabancayı çıkararak masaya koydu. Korkup kaçtım" demecini verdi. Berger, 750 bin Euro alacağı için FIFA’ya başvurduğunu da söyledi. 
     
     "Yıldırım kural tanımıyor" 
     FENERBAHÇE’NİN de Löw’ü oyuna getirdiğini kaydeden dergi, Türkiye’den ayrılan her yabancının benzeri olay yaşadığını ileri sürdü. Ayrıca, "Aziz Yıldırım büyük bir servetin sahibi olmasına ve kulübe her yıl 35 milyon dolar cebinden vermesine rağmen hiçbir kural tanımıyor" yorumu yapıldı. Der Spiegel, dünya kupasında üçüncülüğü kazanan Türkiye’nin kulüplerin tutumu yüzünden Batılı spor adamları arasında itibar ve güvenini kaybettiğine de işaret etti. 
     



 SPOR 


























</TEXT>
</DOC>
