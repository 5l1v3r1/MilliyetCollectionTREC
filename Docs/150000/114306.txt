<DOC>
<DOCNO> 114306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/ekonomi/aeko.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai, Starex’le, 350 milyon dolar taşıyacak 
</HEADLINE>
<TEXT>

52 milyon dolar yatırımla Starex model ticari araçların ihracat üssü olan Hyundai Assan İzmit fabrikasının 2003’teki toplam ihracatını 350 milyon dolara çıkaracak 
     FATİH ÇINAR İzmit 

     Hyundai Assan, 60 ülkeye ihraç edeceği Starex model ticari araçlarla ihracatını 350 milyon dolara yükseltiyor. Hedeflenen tarihten bir ay önce üretime geçen 52 milyon dolarlık ek tesisle, Türkiye Güney Kore’den sonra Starex’in ikinci üretim merkezi oldu. 
     İzmit fabrikasında düzenlenen toplantıda konuşan Hyundai Assan Yönetim Kurulu Başkanı Ali Kibar "Krizlere rağmen Hyundai verdiği sözü tuttu. Yatırımlara da devam edeceğiz" dedi. 
     
     6 bin kişiye istihdam 
     Ocakta ihracatına başlanacak ve yılsonuna kadar 18 bin adet ihraç edilecek Starex’le birlikte toplam 350 milyon dolar ihracat rakamına ulaşmayı hedeflediklerini söyleyen Kibar, "Starex yatırımı tam kapasiteye ulaştığında yan sanayi ile birlikte 6 bin kişiye yeni iş imkanı yaratılmış olacak" dedi. Kibar, Starex üretiminin yılda 40 bin adete ulaşacağını ve 30 binini ihraç etmeyi hedeflediklerini söyledi. 
     Starex projesinin devreye alınmasıyla Hyundai Assan’ın Kore ve Hindistan’dan sonra Hyundai Motor Company’nin üçüncü global tedarik merkezi olduğunu söyleyen Kibar, bölgedeki tek üretim merkezi olduklarını, ocakta ihraç edilecek ilk partinin Fransa, İsviçre ve Ürdün’e gönderileceğini kaydetti. Avrupa ülkelerinin yanı sıra Orta Doğu, Afrika, Türk Cumhuriyetleri ve Rusya olmak üzere 60 ülkeye ihraç edilecek Starex serisinde Panel Van, Space, minibüs, Multiway ve Starex kamyonet versiyonları bulunuyor. 
     
     Üretim pazara bağlı’ 
     İlk etapta Starex Panel Van ve Space modellerinin üretileceği tesiste daha sonra minibüs ve Multiway’in üretimi gerçekleşecek. Ayrıca Starex kamyonet’in iç pazardaki başarısından sonra İzmit’te üretim hattına ilave edilebileceğini söyleyen Ali Kibar, bunun da yeni yatırım doğuracağını kaydetti. Starex üretimiyle birlikte 12 Kore’li yedek parça firmasının daha İzmit’e geldiğini söyleyen Kibar ayrıca, Starex serisinde yüzde 80 yerlilik oranı bulunduğunu kaydetti. İç pazara sunulan Starex serisi panelvanların fiyatı 24 milyar ile 27 milyar 600 milyon arasında değişirken, Space modelinin fiyatı ise 25 milyar 250 milyon ile 34 milyar 350 milyon lira arasında. 
     
İthal araç iki misli fiyata geliyor’      Uzakdoğu ülkeleri ve yatırımlarının gözardı edildiğini söyleyen Ali Kibar, yeni hükümetin otomotivden alınan vergiyi düşürmesi, tüketicinin de yerli malına yönelmesi gerektiğini söyledi. Yeterli iç pazara sahip olmayan ülkelerin ileriye dönük yeni yatırımlarda çekimser davrandıklarını söyleyen Kibar, özellikle otomotivdeki her bir ithal aracın, 10 yıllık yedek parça ihtiyacıyla birlikte en az iki misli dövizin yurtdışına gidişine sebep olduğunu sözlerine ekledi. 
     



 EKONOMİ 

























</TEXT>
</DOC>
