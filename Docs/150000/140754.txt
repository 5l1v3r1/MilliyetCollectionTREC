<DOC>
<DOCNO> 140754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun18.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Orgeneral Özkök'ün açıklaması, güzel bir açıklama" 
</HEADLINE>
<TEXT>

     Başbakan Abdullah Gül, Genelkurmay Başkanı Orgeneral Hilmi Özkök'ün açıklaması hakkında, ''Okuduğum kadarıyla, bu açıklama, güzel bir açıklama'' dedi. 
     Başbakan Gül, İslam Konferansı Örgütü İKÖ zirvesine katılmak üzere gittiği Katar'ın başkenti Doha'da, gazetecilerin gündeme ilişkin sorularını yanıtladı. 
     Genelkurmay Başkanı Orgeneral Hilmi Özkök'ün açıklamasının hatırlatılması üzerine Gül, ''Biraz önce okudum. Okuduğum kadarıyla bu açıklama güzel bir açıklama'' diye konuştu. 
     Orgeneral Özkök, Türk Silahlı Kuvvetleri'nin görüşünün, hükümetle aynı ve hükümetin TBMM'ye sunduğu tezkerede yansıtıldığı gibi olduğunu söylemişti. 
     Gül, Siirt seçimlerinin ardından başbakanlık görevini bırakacak olmasının hatırlatılması ve bir değerlendirme yapmasının istenmesi üzerine, ''değerlendirmeyi görevi bırakırken yapacağını'' söyledi. 
     Başbakan Gül, ''yüzünün eskisi kadar gülmediği'' şeklindeki bir gazetecinin sözleri üzerine, ''Bu kadar önemli konular karşısında eğer devamlı gülüyor olsaydım, o zaman farklı yorumlamanız gerekirdi. Önemli konularda bunu içinizde hissetmiyorsanız, buna sadece Irak değil, ekonomi de dahil, işte o zaman rahatsız olmanız gerekirdi'' diye konuştu. 
     Gül, ''Yeni hükümette görev alacak mısınız '' sorusunu yanıtlarken de, ''Bu yeni başbakanın tercihidir. Yeni başbakan hükümetini nasıl kurarsa onun tercihine bırakmak gerekir'' dedi. 
     Cumhurbaşkanı Ahmet Necdet Sezer ile konuyu görüşüp görüşmediğinin sorulması üzerine Gül, şunları söyledi 
     ''Sayın Cumhurbaşkanı muhakkak ki gerçekleri görecektir. Şu anki durumu da çok iyi biliyorlar şüphesiz. Meclis'te büyük çoğunluğu olan bir partinin genel başkanı Meclis'e girdikten sonra Sayın Cumhurbaşkanı bunu muhakkak ki normal görecektir, her şey açık.'' Gül, ''tezkereyi getiren başbakan olmak istediği'' şeklindeki yorumların hatırlatılması üzerine, ''Bunlar doğru değil. Tabii ki bunları üzüntüyle karşılıyorum. Ben oyumun rengini bile söyledim'' dedi. 
     ''15 Mart'a kadar yeni hükümetin kurulup kurulmayacağına'' ilişkin bir soruyu da Gül, ''Olacak şeylerin sürüncemede kalmaması gerekir'' diye yanıtladı. 
     İKÖ toplantısı çerçevesinde herkesin kendisine gelerek, ''Yeni tezkere gelecek mi '' diye sorduğunu kaydeden Gül, ''Kimi iyi oldu diyor, ama herkes kendi tavrına göre karşılıyor'' diye konuştu. Gül, tezkere konusunu şu anda değerlendirme noktasında olduklarını kaydetti. 
     
     IRAK SORUNU 
     Başbakan Abdullah Gül, Irak sorununun çözümü için Birleşik Arap Emirlikleri'nin, ''Irak lideri Saddam Hüseyin'in sürgüne gitmesi'' önerisini Türkiye'nin nasıl karşıladığına ilişkin bir soru üzerine, ''Türkiye'nin başından beri, savaşı Irak liderliğinin önleyebileceğini söyleyegeldiğini'' belirtti. 
     ''Bu yanıttan ne anlamalıyız'' sorusunu da Gül, her türlü politik çözümü destekledikleri şeklinde yanıtladı. 
     İKÖ toplantısında Irak-Kuveyt tartışmasını da değerlendiren Gül, ''Bunlar ne yazık ki acı gerçekler. Halbuki şimdi herkesin soğukkanlı ve gerçekçi olma zamanı'' dedi. 
     Gül, İKÖ zirvesi çerçevesinde Irak'la ilgili ikili bir teması olmadığını söyledi. 
     Başbakan Gül, Malazya Başbakanı, Yemen Devlet Başkanı, Mısır Devlet Başkanı, Filistin Dışişleri Bakanı ve Katar Emiri ile ikili görüşmelerde bulundu. 
     





</TEXT>
</DOC>
