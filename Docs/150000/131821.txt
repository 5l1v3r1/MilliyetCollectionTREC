<DOC>
<DOCNO> 131821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/soneko06.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Ekonomi siyasetin birinci değil, tek önceliğidir... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, içinde bulunulan süreçte ekonominin siyasetin birinci değil, tek önceliği olduğunu belirtti. 
     TOBB tarafından Dedeman Oteli'nde düzenlenen ''Ekonomi Zirvesi''nin açılışında konuşan Hisarcıklıoğlu, Türkiye ekonomisi gibi sinyallere ve işaretlere fevkalade duyarlı olan bir ekonomide, yanlış sinyaller verilmemesi gerektiğini vurguladı. 
     Hükümetin, uygulanmakta olan iktisadi programın mali sorumluluk ve buna dayalı yapısal değişim hedefine bağlılığı ile ilgili soru işaretleri yaratmaması gerektiğini kaydeden Hisarcıklıoğlu, bu çerçevede, politika önceliklerinin doğru belirlenmesi ve kamuoyuna doğru sinyaller verilmesi gereğine işaret etti. 
     Acil Eylem Planı'nın mevcut haliyle bir yapılacak işler listesi niteliğinde olduğunu belirten Hisarcıklıoğlu, ''Bir listenin bir plan ya da program olarak dikkate alınması için işlerin hangi sırayla ve nasıl yapılacağı ortaya konulmalıdır'' dedi. 
     Ekonomide kırılganlığı giderecek mali disiplini sağlamaya yönelik adımların önemli olduğunu belirten Hisarcıklıoğlu, yüzde 6.5 oranındaki faiz dışı fazlanın teknik bir gösterge olduğuna işaret ederek, bunun siyasi tartışma alanının dışında tutulması gerektiğine işaret etti. 
     Bütçede otomatik ödenek uygulamasına son verilmesinin mali disiplin açısından önemli bir adım olduğunu vurgulayan Hisarcıklıoğlu, Türkiye ekonomisinin, geçen yıl büyüme sürecine girdiğini hatırlatarak, siyasi iradenin bu büyüme potansiyeline sahip çıkması halinde, önümüzde dönemde ortalama yüzde 7'lik bir büyüme ivmesinin yakalanabileceğini söyledi. Hisarcıklıoğlu, iyileşme sürecini riske sokacak ve piyasanın güvenini sarsacak kararlardan uzak durulursa, sağlanacak ekonomik büyüme ile geniş halk kitlelerinin hayat standardının iyileşeceğini belirtirken, ''Aceleci davranmak yeni bir kriz ihtimalini arttırıp, büyümeyi geciktirecektir. Bu bakımdan siyasetin günlük meselelerle boğulmaması ve ekonominin önceliklerini doğru tespit etmesi gerekmektedir'' dedi. 
     Türkiye'de yatırımı ve üretimi cazip olmaktan çıkaran rekabet gücünü azaltan faktörlerin düzeltilmesi gerektiğini bildiren Hisarcıklıoğlu, aksi takdirde 5 milyon işsize ek olarak her yıl istihdam piyasasına çıkan 1 milyon işsize iş bulunamayacağını söyledi. 
     
     HÜKÜMETTEN TALEPLER 
     TOBB Başkanı Hisarcıklıoğlu, kapsamlı bir vergi reformuna başlangıç teşkil etmek üzere TOBB tarafından bir çalışma başlatıldığını, kamuoyunun görüşüne açılan taslağın bu ayın sonunda hükümete sunulacağını bildirdi. 
     Hisarcıklıoğlu, yatırım ortamının iyileştirilmesi için alınması gereken tedbirleri ve önerileri de şöyle sıraladı 
     ''Bankacılık sektöründe mevduatın krediye dönüşüm oranı çok düşük ama faizleri çok yüksek. KOBİ'ler için alternatif finansman imkanları oluşturulmalıdır. İstanbul Yaklaşımı'ndan başta KOBİ'ler olmak üzere beklenen yarar sağlanamamıştır. 
     Vergi Barışı projesi tek başına değil enflasyon muhasebesi, sicil affı, idarede ve sistemde reform ile birlikte ele alınmalıdır. Yatırım indiriminde damga vergisi, stopaj kaldırılmalıdır. 
     Yatırım ortamını İyileştirme Koordinasyon Kurulu'nun Kızılcahamam'daki toplantısında alınan kararların uygulamaya geçilmesi için gerekli siyasi irade gösterilmedir. Yatırımları teşvik için yeni bir strateji oluşturulmalıdır. Teşvik politikalarının yeniden tasarımı kapsamında bölgesel, sektörel hatta ürün bazında ayrıma gidilmelidir. Vadeli sanayi, ham maddeleri ve yatırım malı ithalatında yüzde 3 oranındaki kaynak kullanımı destekleme fonu kaldırılmalıdır. Uzakdoğu kaynaklı dampingli ithalat konusunda önlem alınmalı, enerji maliyetleri düşürülmelidir. 
     
     İHRACAT SEFERBERLİĞİ BAŞLATILMALI 
     İstihdamı olumsuz etkileyen yasal düzenlemeler kaldırılmalıdır. Asgari ücretin üzerindeki SSK primi uygulamasına son verilmelidir. İş Güvencesi, iş kanunu ile birlikte ele alınmalıdır. 
     İhracatta AB ve OECD ağırlıklı olan yapı, diğer ülke gruplara yönelik geliştirilmedir. Kapsamlı bir ihracat seferberliği başlatılmalıdır. AR-GE harcamaları teşvik edilmeli, kambiyo mevzuatı günün şartlarına uygun hale getirilmelidir. KOBİ tanımı yasası ve tarım kanunu çıkarılmalıdır. Turizm çeşitlendirilmeli ve desteklenmelidir. 
     Bağımsız üst kurullarda özel sektörün daha etkin olarak temsili sağlanmalıdır. Siyasi partiler kanununda, kamu yönetiminde, hukuk sisteminde değişim ve dönüşümü sağlayacak yapısal reformlar gerçekleştirilmelidir. Merkezde toplanan yetkiler ve kamu hizmetleri, etkinlik, kalite ve ucuzluk kriterlerine göre, özel sektöre, yerel yönetimlere, sivil toplum kuruluşlarına ve meslek örgütlerine devredilmelidir.'' Bakanlıklardan üst düzeyde bürokratların da katıldığı toplantı, basına kapalı olarak devam ediyor. 
     





</TEXT>
</DOC>
