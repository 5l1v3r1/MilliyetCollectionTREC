<DOC>
<DOCNO> 132640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko03.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch Ratings, Japonya'yı uyardı... 
</HEADLINE>
<TEXT>

     Uluslararası kredi derecelendirme kuruluşu Fitch Ratings, Japonya'da önemli değişimler olmadığı takdirde, bu ülkenin Hazine tahvil ve bonosuyla iç borçlanma kredi notunun bir-iki yıl içinde daha da düşürülebileceğini bildirdi. 
     Fitch ülke kredi derecelendirme Direktörü Brian Coulton, Kyodo Haber Ajansı'na verdiği demecinde, bir ülkeyi negatif görünüme aldıklarında, bunun, kredi notunun bir-iki yıl zarfında düşeceği anlamına geldiğini söyledi. 
     Coulton, Japon hükümetinin 2010'lu yıllarda faiz dışı bütçe fazlası sağlamayı öngören mali uyum planını ''ümitsizce yetersiz'' diye nitelendirdi. 
     Japonya'nın çok daha tutarlı orta vadeli mali stratejisine cidden ihtiyaç duyduğunu vurgulayan Coulton, Fitch'in, faiz dışı bütçe açığını sekiz yılda yüzde 4-5 yerine, dört-beş yılda yüzde 6-7 azaltabileceğini hesapladığını söyledi. 
     Coulton, reformların sürdürülmesi halinde, Japonya'nın mali durumunun orta vadede istikrara kavuşma şansı bulunduğunu, fakat, iyileşmenin kısa vadede kötüleşmeden sonra geleceğini belirtti. 
     Reformların sürdürülmemesi halinde, Japonya'nın iç borçlarının çok daha kötü olacağını kaydeden Coulton, böyle bir durumda, iç borçların gayrisafi yurtiçi hasılaya GSYİH oranının 2008'de yüzde 200'ü aşabileceğine dikkat çekti. Bu oranın 2003 mali yılı sonunda yüzde 137'ye ulaşması bekleniyor. 
     Fitch, Japonya'nın yen cinsinden uzun vadeli Hazine tahvillerinin kredi notunu Kasım ayında AA'dan AA-'ye düşürüp, negatif görünüm ilan etmişti. 
     Öndegelen sanayileşmiş ülkelerden oluşan Yediler Grubu G-7 içinde en düşük kredi notuna sahip Japonya'nın bu kredi notunun daha da düşürülmesi, A kategorisine inip, Çin ve Yunanistan ile aynı sırayı paylaşması anlamına geliyor. 
     





</TEXT>
</DOC>
