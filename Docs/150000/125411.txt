<DOC>
<DOCNO> 125411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/soneko24.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Duble yolun 1 km'lik üstyapı maliyeti 240 milyar lira 
</HEADLINE>
<TEXT>

     Karayolları Genel Müdürü Vekili Sabri Erbakan, yapılacak duble yolların sathi kaplama ve sıcak karışım kaplama olarak gerçekleştirileceğini belirterek, 1 kilometrelik yolun üstyapı maliyetinin, yaklaşık 240 milyar lira civarında olacağını söyledi. 
     Sabri Erbakan, gazetecilerin, duble yollar ve beton yollara ilişkin sorularını yanıtladı. 
     Türkiye Çimento Müstahsilleri Birliği'nin, yapılacak duble yolların yüzde 20'sinin beton yol olması yönündeki önerisinin hatırlatılması üzerine Erbakan, ''Onlar indirim yapsınlar, bizim maliyetlerimize insinler, onlarla yapalım. Oturup, görüşmemiz lazım'' dedi. 
     Yılbaşına kadar 3 duble yolun temelinin atılmasını hedeflediklerini açıklayan Erbakan, bunlardan Aksaray'daki yolun temelinin atıldığını hatırlattı. 
     Mevsim şartlarının kendilerini sıkıntıya soktuğunu ifade eden Erbakan, bu dönemde malzeme nakliyesi gibi işlerin gerçekleştirildiğini kaydetti. 
     Bu yollarda ödenek konusunda bir sıkıntı olacağını sanmadığını belirten Erbakan, yılbaşına dek temeli atılacak 3 yolun toplam maliyetinin 80 trilyon lira olacağını ifade etti. 
     Aksaray'daki yolun çalışmalarına başlandığını söyleyen Erbakan, yarın Kayseri'ye gideceğini ve ardından bu kentteki güzergahın başlayacağını belirtti. 
     Sabri Erbakan, daha sonra Sivrihisar-Eskişehir istikametine giden yola sıra geleceğini sözlerine ekledi. 
     





</TEXT>
</DOC>
