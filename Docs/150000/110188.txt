<DOC>
<DOCNO> 110188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur09.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP seçim bildirgesini açıkladı... 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''millet desteğini kaybeden bazı partilerin'', Türk siyasetinin zaaflarından biri olan ''küskünler hareketi''ni de yanlarına alarak son bir denemede daha bulunacaklarının anlaşıldığını belirterek, ''Ancak bu nafile çabalar, Türk demokrasisine de, bu zorlamaları yapanlara da itibar kazandırmayacaktır'' dedi. 
     Bahçeli, partisinin ''Türkiye'nin Onurlu Geleceği'' başlığı altındaki seçim beyannamesini tanıtmak amacıyla Dedeman Oteli'nde bir basın toplantısı düzenledi. 
     MHP Lideri Bahçeli, salona, ''Devletin başına Devlet gelecek'', ''Başbakan Devlet'' sloganları ile girdi. 
     MHP'li bakanlar, Başkanlık Divanı üyeleri, milletvekili adayları ve partililerin katıldığı toplantıda konuşan Bahçeli, 1990'lı yılların Türkiye için birçok açıdan kayıp yıllar olduğunu söyledi. 
     ''Sürekli çözümsüzlük üreten hakim siyasi anlayışların Türkiye'ye çok ağır ekonomik, sosyal ve siyasi bedel ödettiğini'' ifade eden Bahçeli, bu ağır tablonun, ''toplumda bıkkınlık ve yılgınlık psikolojisinin yaygınlaşmasına yol açtığını'' belirtti. Bahçeli, ''Kısır siyasi çekişmelerin ülke çıkarlarının önüne konulduğu bu dönemde gelecek endişesi ve ümitsizlik doruk noktasına ulaşmıştır'' dedi. 
     Partisinin, 18 Nisan seçimleri sonrası böyle bir kargaşa ve bocalama ortamında, ülke ekonomisinin geçici bütçeyle yönetildiği bir süreçte hükümet sorumluluğunu üstlendiğini kaydeden Bahçeli, MHP'nin hükümet döneminde yaptıkları ve yapamadıklarıyla bugün milletin huzuruna vicdan ve gönül rahatlığı içinde, başı dik olarak çıktığını anlattı. 
     
     ''SİYASİ ALANDA YENİ BİR DÖNÜŞÜME İHTİYAÇ VAR'' 

     Bahçeli, 3 Kasım seçimlerinin Türkiye için yeni bir dönemin başlangıcı olacağına yürekten inandığını vurgulayarak, Türkiye'nin seçimlerle birlikte tarihinin en zor dönemlerinden birini geride bırakmış olacağını kaydetti. 
     Ekonomi alanında yaşanan sıkıntıların aşılması, dar gelirli toplum kesimlerinin refaha kavuşmasının yeni hükümeti bekleyen en öncelikli görevlerden biri olacağını ifade eden Bahçeli, ekonominin ayağa kaldırılması kadar acil ve önemli bir diğer konunun da Türkiye'de siyasi alanda yeni bir dönüşüm sürecine olan ihtiyaç olduğunu söyledi. 
     Son yıllarda yaşanan gelişmelerin tahribatının sadece ekonomi alanıyla sınırlı kalmadığını ifade eden Bahçeli, siyaset kurumu ve siyasetçilerin de büyük yara aldığını, itibar kaybına uğradığını savundu. 
     Bahçeli, özellikle son dönemde şahsi çıkar ve siyasi gelecek hesaplarıyla neredeyse bütün ahlaki ölçülerin bir kenara itilebildiğinin görüldüğünü belirterek, ''Bu amaçla siyasi istikrar ortamının tehdit edilmesinden ve nazik ekonomik dengelerin gözardı edilmesinden bile çekinilmediği ibretle izlenmiştir. Milletin içinde yer almadığı arayışlara girilmiş, milli iradeyi hiçe sayan zorlamalar yapılmıştır'' diye konuştu. 
     
     ''NAFİLE ÇABALAR" 

     Bütün bu gelişmelerin, Türkiye'de yeni ve güçlü bir siyaset kültürünün gelişmesi, demokratik geleneklerin kök salması için önlerinde kat etmeleri gereken uzun bir yol olduğunu gösterdiğini vurgulayan Bahçeli, sözlerini şöyle sürdürdü 
     ''TBMM'nin 1 Ekim'de açılmasıyla birlikte bu oyunların yeniden sahneye konulmasına çalışılacağı görülmektedir. Millet desteğini kaybeden bazı partilerin, Türk siyasetinin zaaflarından biri olan küskünler hareketini de yanlarına alarak son bir denemede daha bulunacakları anlaşılmaktadır. Ancak bu nafile çabalar, Türk demokrasisine de, bu zorlamaları yapanlara da itibar kazandırmayacaktır. Çünkü böyle bir durumda kaybeden, siyaset kurumu ile sağlıklı bir büyüme sürecine kavuşması gereken ekonomimiz olacaktır. 
     Unutulmamalı ki, ülkemizin milli varlığı ve geleceği ile ilgili çeşitli senaryoların üretildiği, entrikaların çevrildiği ortamlar, milli iradenin hakemliğine de en çok ihtiyaç duyulduğu ortamlardır. 
     Seçimleri erteleme çabaları, milli iradeyi hiçe sayan çeşitli odakların yine siyaset kurumunu zayıflatarak etkinliklerini artırmak isteyen çevrelerin işini kolaylaştıracaktır. Bunun için diyoruz ki, hiç kimsenin, hiçbir gerekçeyle ülkemizi yeni hükümet krizlerine, meşruluk tartışmalarına sürüklemeye hakkı yoktur. Türk milleti ve her açıdan güçlendirmeye çalıştığımız Türk demokrasisi bu tür oyunlara layık değildir. Milli iradeyi dışlayarak siyaset yapılamayacağı, böyle bir siyaset anlayışının sahiplerine de fayda sağlamayacağı artık kabul edilmelidir. Türkiye bu çirkinlikleri artık geride bırakmalı, Türk milletine yeni hayal kırıklıkları yaşatılmamalıdır.'' Bahçeli, son dönemde aslında ekonomik krizden çıkışın uzamasıyla, yeryüzü cenneti propagandasıyla Türk milletinin özgüveninin zayıflatılması ve milli direncin kırılmasının amaçlandığını savunarak, milletin kendi hasletlerine, ülkenin imkanlarına ve tarihine güvenmesinden rahatsız olanların bu güvenin kaybolduğu bir ümitsizlik ve boşluk ortamında kendilerine yer bulabileceklerini hesapladıklarını savundu. 
     
     "EKONOMİ BAKANLIĞI KURMAYI AMAÇLIYORUZ" 

     Bahçeli, ekonomi ile ilgili kurum ve kuruluşların koordineli çalışması ve daha etkin bir ekonomi yönetiminin sağlanması için Ekonomi Bakanlığı kurmayı amaçladıklarını söyledi. 
     Avrupa Birliği AB konusunun Türkiye için adeta ''Var olma veya yok olma'' meselesi olarak ortaya konulduğunu belirten Bahçeli, ''Adaylık sürecimiz, Türkiye'nin tüm sıkıntılarını giderecek sihirli bir reçete, bir 'yeryüzü cenneti' olarak takdim edilmeye çalışılmıştır. Türk milletinin AB konusunda şartlandırılması için her çaba sarfedilmiş ve teslimiyetçi bir anlayış Türkiye'nin karşısına bir kader olarak çıkarılmak istenmiştir'' dedi. 
     Milliyetçi Hareket'in AB'nin tutarsız tavrına ve dayatmalarına hem de ülkedeki teslimiyetçi zihniyete milli sorumluluk anlayışının bir gereği olarak tek başına karşı çıktığını, milliyetçi ve demokrat kimliğinin bir gereği olarak hakkaniyetli ve onurlu üyelik sürecini savunduğunu belirten Bahçeli, bu ilkeli ve gerçekçi duruşlarının AB karşıtlığı olarak gösterilmek istendiğini söyledi. Bahçeli, ''Ancak milletimiz bu konudaki gelişmeleri ve gerçekleri artık daha iyi bilmekte ve herkesin esas niyetini daha iyi değerlendirmektedir. Giderek görülmektedir ki erken seçim sürecinde yaşananlar da aynı senaryonun bir parçası olarak sahneye konulmuştur'' diye konuştu. 
     
     SEÇİM BEYANNAMESİ 

     MHP Lideri Bahçeli, seçim beyannamelerinin, Türkiye'nin saygın, etkin bir ülke olması hakkındaki temel görüş ve politikaları içeren gerçekçi bir siyasi taahhüt belgesi olduğunu belirtti. 
     MHP'nin stratejik hedefinin ülkeyi barış ve istikrarın teminatı, güçlü ve lider bir ülke konumuna getirmek olduğunu ifade eden Bahçeli, ''Ekonomide Toparlanma ve Dönüşüm Programı'', ''Toplumsal Ahlak ve Kalitenin Tesisi Projesi'', ''Toplumsal Dönüşüm Sürecinde Devlet ve Yönetim Reformu Projesi''yle milletinin huzuruna çıktığını söyledi. 
     Bahçeli, MHP'nin tek başına iktidarında demokrasinin bütün kurum ve kuralları ile işletildiği, demokratik siyasi kültürün yerleştiği temel hak ve özgürlüklerin güvence altına alındığı, kanunilik yerine en geniş anlamda hukukun üstünlüğünün tesis edildiği ve her alanda adaletin hakim kılındığı siyasi ve hukuki bir düzenin oluşturulmasının hedeflediğini bildirdi. 
     
     ''TÜRKİYE, 2023'TE LİDER ÜLKE'' 

     Devlet Bahçeli, partisinin tek başına iktidarındaki hedeflerini şöyle sıraladı 
     ''-İstikrarlı ve sürdürülebilir bir büyüme yapısı ile adil bir gelir bölüşümünün tesisini, -İnsan onur ve haysiyetine yakışır sosyal düzenin oluşturulmasını, -Belirlenmiş politikalara göre, tavır alan değil, dünya ölçeğinde siyasi, sosyal ve ekonomik politikaları yönlendiren, öncelikle bölgesinde süper güç, 2023 yılında da 'Lider ülke' olmayı hedefleyen bir dış politikanın uygulanması, -Türkçe'nin Türk dünyasında kullanılan ve anlaşılabilen ortak bir kültür ve bilim dili olmasının sağlanmasını, -Yoksulluk, işsizlik ve yolsuzla mücadele etmek üzere milli bir seferberliğin başlatılması, -Avrupa ile siyasi ve ekonomik bütünleşme ve AB üyeliği hedefinin gerçekleşmesi için gereken çaba ve sorumluluğa günübirlik siyasi mülahazaları aşan milli ve gerçekçi bir bakış açısı ile yaklaşılması, -Avrupa, Balkanlar, Kafkasya, Orta Asya Türk Cumhuriyetleri ve orta doğu ülkeleriyle ilişkiler en üst seviyeye çıkarılarak bu ülkelerle ekonomik sosyal, siyasi ve kültürel alandaki işbirliğinin zenginleştirilmesi, -e-devletin hakim olduğu, şeffaf kurum ve kurallardan oluşan akıllı devletin tesisi.'' 
     
     EKONOMİDE TOPARLANMA VE DÖNÜŞÜM PROGRAMI 

     Devlet Bahçeli, Ekonomide Toparlanma ve Dönüşüm Programı'nın, enflasyonun 4 yıllık bir dönem sonunda tek haneli rakamlara kalıcı bir şekilde indirmeyi, kamu açıklarını azaltmayı, kamu borç stokunu sürdürülebilir bir seviyeye çekmeyi, rekabetçi piyasa ekonomisini geliştirmeyi ve hukuki altyapısını güçlendirmeyi, özelleştirmeyi sağlıklı ve etkin bir biçimde tamamlamayı amaçladığını bildirdi. 
     Ekonomik program kapsamında bölgeler arası gelişmişlik farklarının giderileceğini, geri kalmış bölgelerde sevgi ve kardeşliği güçlendirecek politikaların uygulanacağını ifade eden Bahçeli, enflasyonu 4 yıllık dönem sonunda yüzde 5'e çekmeyi hedeflediklerini kaydetti. Bahçeli, enflasyonun aşağı çekilmesi ve fiyat istikrarının sağlanması için öncelikle kamu açıklarının ve kamu borç stokunun azaltılarak kamu kesiminin mali piyasalar üzerindeki baskısının giderileceğini ifade etti. Bahçeli, ekonomi ile ilgili kurum ve kuruluşların koordineli çalışması ve daha etkin bir ekonomi yönetiminin sağlanması için Ekonomi Bakanlığı kuracaklarını söyledi. 
     Bahçeli, harcamalarda israf ve verimsizliğin önüne geçileceğini, vergi oranları artırılmaksızın verginin tabana yayılarak vergi gelirlerinin arttırılacağını belirtti. 
     
     VERGİ SİSTEMİ 

     Herkesin mali gücüne göre vergi ödediği adaletli bir vergi sisteminin uygulanacağını anlatan Bahçeli, bu çerçevede vergi kanunlarının tümüyle gözden geçirilerek, uygulamada basitlik ve etkinliğin sağlanacağını söyledi. 
     Vergi sistemine ilişkin temel düzenlemelerin gerçekleştirilmesi ve vergi idaresinin yeniden yapılandırılması için gerekli olan iki yıllık süreyi takiben mali miladın uygulamaya konulacağını ifade eden Bahçeli, şöyle devam etti 
     ''Katma değer vergisi genel oranı kademeli olarak aşağı çekilerek tek oran uygulamasına geçilecektir. Asgari ücret üzerinden vergi alınmayacak, diğer çalışanların gelirlerinin de asgari ücret kadar kısmı vergi dışı bırakılacaktır. Serbest döviz kuru politikası uygulamaya devam edilecektir, ancak kısa dönemde kurlarda aşırı dalgalanmalara ve spekülatif hareketlere müdahale edilecektir. Borsanın yönlendirilmesi ve spekülasyon yapılması engellenerek özellikle küçük tasarruf sahipleri korunacaktır. Milli menfaatlerimizi gözeten kanunlara, insa8na ve çevreye saygılı doğrudan yabancı sermayeye her türlü kolaylık sağlanacaktır. Bürokratik işlemleri basitleştiren ve tüm işlerin tek bir yere başvuru ile çözülmesini mümkün kılacak düzenlemeler yapılacaktır. İstanbul Tüp Geçiş Projesi ile Kars-Tiflis Demiryolu Projesi uygulamaya konulacaktır.'' 
     
     "KOBİ'LER DESTEKLENECEK" 

     Devlet Bahçeli, gazilerin, şehit ailelerinin, terörle mücadele ederken mağdur ve malul olanlar ve özürlülerin, öncelikli olarak işe alınacağını, Sosyal Yardımlaşma ve Dayanışmayı Teşvik Fonu kaynaklarından destekleneceğini söyledi. 
     KOBİ'lerin destekleneceğini, sınır ticaretinin yeni bir düzenlemeyle kontrollü olarak geliştirilip, il ekonomilerine katkı sağlanacağını anlatan Bahçeli, bölgeler arası gelişmişlik farklarının azaltılması, özel sektörün güçlendirilmesi, girişimcilik ve rekabet ruhunun geliştirilmesi amacıyla illerde Bölgesel Kalkınma Ajansları kurulacağını belirtti. 
     
     ÜNİVERSİTE GİRİŞ SINAVI KALDIRILACAK 

     Eğitimin bütün kademelerinde yabancı dille eğitim yapılmasına son verilerek, öğrencilere en az bir yabancı dilin iyi bir şekilde öğretilmesinin altyapısının oluşturulacağını ifade eden Bahçeli, zorunlu temel eğitim süresinin 12 yıla çıkarılacağını kaydetti. 
     Bahçeli, orta öğretim başarısını esas alan ve fırsat eşitliğini gözeten bir üniversiteye geçiş sistemi uygulamaya konularak, üniversite giriş sınavının kaldırılacağını belirtti. 
     Kadınların, kalkınma sürecinde, iş hayatında ve karar alma mekanizmalarında daha fazla rol almaları sağlanarak, toplumsal konumlarının güçlendirileceğini ifade eden Bahçeli, Türkçe'nin uluslararası düzeyde, bilim, sanat, ticaret ve tele-iletişim dili olarak kullanılabilmesi için çalışmalar yapılacağını kaydetti. 
     Sosyal sigorta sisteminin, Emeklilik Sigortası Kurumu ve Sağlık Sigortası Kurumu şeklinde yeniden yapılandırılacağını taahhüt eden Bahçeli, bütün vatandaşların sağlık sigortası kapsamına alınarak, hastane ve hekim seçme hakkına sahip olacağını söyledi. 
     
     BAKANLIK SAYISI 21'E DÜŞÜRÜLECEK 

     Bahçeli, devletin yürüteceği hizmetler ile uyumlu şekilde teşkilat yapısının yeniden düzenleneceğini ve başbakanlık dahil, halen 38 olan bakanlık sayısının 21'e düşürüleceğini belirtti. 
     Ücret adaletsizliğinin giderilerek, eşit değerde iş yapanın eşit ücret almasının sağlanacağını anlatan Bahçeli, emekli aylığının memuriyet boyunca ödenen prim ortalamasına dayalı şekilde belirleneceğini ifade etti. 
     Yolsuzluktan suçlu görülen kişilerin, servetlerinin nerede ve kimin adına kayıtlı olursa olsun el konulmasına imkan sağlayacak hukuki düzenlemelerin yapılacağını kaydeden Bahçeli, sözlerini şöyle sürdürdü 
     ''Anayasamızın, genel sınırlama hükümlerinden daha çok özgürlüğü esas alan genel koruma hükümlerine yer veren gerçek bir toplum sözleşmesi belgesi olması için mümkün olabildiğince geniş bir uzlaşma ile yenilenmesini öngörmekteyiz. 
     Milletvekili genel seçimleri ile yerel seçimler 4 yılda bir yapılacak, milletvekili seçilebilme yaşı 25'e düşürülecektir. Milletvekillerinin, başka görev almalarını engelleyecek etkin hukuki düzenlemeler yapılacaktır. Milletvekillerinin yasama faaliyetleri dışında her ne nedenle olursa olsun, suç işlemeleri halinde diğer vatandaşlar gibi yargılanması sağlanacaktır. 
     Partilerin ve adayların seçim harcamalarının kamuoyuna açıklanması sağlanacaktır.'' 
     
     İKİ YENİ BAKANLIK 

     Bahçeli, deprem ve diğer doğal afetlerin zararlarını en aza indirebilmek için afete maruz kalmadan önce gerekli hukuki düzenlemeler, eğitim ve teşkilatlanmaya yönelik çalışmaların hızla sonuçlandırılacağını söyledi. 
     ''e-Türkiye'' projesinin gerçekleştirilmesi, bilgi toplumuna geçişin sağlanması için Bilim, Teknoloji ve İletişim Bakanlığı ile Türk dünyası-Avrasya işbirliği politikalarının bir çatı altında yürütülmesi için Türk Dünyası Bakanlığı kurulacağını ifade eden Bahçeli, dış politika alanındaki görüşlerini de şöyle açıkladı 
     ''Milliyetçi Hareket, Kıbrıs sorununa ancak siyasi eşitlik ve adadaki iki egemen halk ve devlet arasında yeni bir ortaklık yapılanması temelinde, adil ve kalıcı bir çözüm bulunabileceğine inanmaktadır. 
     Türkiye, milli ve manevi değerlerini koruyarak, dini ve kültürel kimliği ile AB'ye üye olacaktır. 
     ABD ile ilişkilerimizin, çıkar birliğimiz olan alanlarda gerçek anlamda güçlü bir stratejik ortaklığa dönüştürülmesi esas olacaktır. 
     Japonya, Rusya, Çin Halk Cumhuriyeti, Balkan ve Orta Doğu ülkeleri ile ilişkilerimiz her alanda geliştirilecektir.'' Bahçeli, Türk Silahlı Kuvvetleri'nin görevini, çağın şartlarına uygun ve başarılı bir biçimde yerine getirebilmesini sağlamak amacıyla askeri modernizasyon programı başlatılarak, silah ve teçhizat bakımından dünyanın en gelişmiş orduları seviyesine çıkartılmasının sağlanacağını belirtti. 
     
     124 SAYFALIK BEYANNAME 

     MHP Genel Başkanı Devlet Bahçeli, ''Türkiye'nin Onurlu Geleceği'' başlıklı, 124 sayfadan oluşan seçim beyannamesini, 40 dakikada özetledi. 
     Konuşmasının ardından, salonda bulunan milletvekili adaylarına başarı dileyen Bahçeli, milletvekili adaylarını desteklemek için toplantıya gelen partililere de, ''3 Kasım'a kadar çalışma seferberliği ilan ediyorum'' diye seslendi. 
     Beyanname, ''21. Yüzyılda Dünya ve Türkiye, ''Temel Görüşlerimiz'', ''Ülkemizde Yaşanan Sorunların Temel Dinamikleri ve Bakış Açımız'', ''Ekonomik Hedef ve Politikalar'', ''Sosyal ve Kültürel Politikalar'', ''Etkin Kamu Yönetimi'', ''Ahlaki Değerlerde Yozlaşma ve Yolsuzlukla Mücadele'', ''Adalet'', ''Kentleşme, Konut ve Çevre Politikası'', ''Bilim ve Teknoloji Politikası'', ''Demokrasinin Gelişimi ve Kurumsallaşması'', ''Dış Politika'' ve ''Ülke Güvenliği ve Terörle Mücadele'' başlıkları altında 13 bölümden oluşuyor. 
     Basın toplantısından önce, gazete ve televizyonların üst düzey yöneticileri ve köşe yazarları ile kahvaltıda biraraya geleceği duyurulan Bahçeli, kahvaltıya katılmadı. 
     Bu arada, seçim beyannamesi ile birlikte MHP milletvekili adaylarının meslek ve eğitim durumlarına ilişkin istatistiki bilgi de dağıtıldı. 
     Buna göre, milletvekili adaylarının yüzde 5'i ilköğretim, yüzde 10'u orta öğretim ve yüzde 85'i üniversite mezunu. 
     Adayların çoğunluğunu mühendis ve mimarlar oluşturuyor. Bunu, işadamları, öğretim üyeleri, öğretmen, hukukçu, doktor, esnaf, bürokrat, emekli, ekonomist, çiftçi, gazeteci, işçi, din görevlisi, sanatçı ve büyükelçi izliyor. 
     





</TEXT>
</DOC>
