<DOC>
<DOCNO> 141673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sontur11.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Halkımızdan korktuğumuz düşünülsen istemiyoruz" 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın 3. planında yer alan referanduma ilişkin, ''Biz halkımızdan korktuğumuz için 'referanduma gidilmiyor, gidilmesin' demiyoruz. Bu planın henüz referanduma sunulacak bütünlüğü yoktur'' dedi. 
     Lahey'e hareketinden önce Atatürk Havalimanı'nda basın açıklaması yapan ve soruları yanıtlayan KKTC Cumhurbaşkanı Denktaş, ülkesinde aleyhine düzenlenen gösteriler hatırlatılarak, Annan planında yer alan referandum konusunu nasıl değerlendirdiğinin sorulması üzerine şunları söyledi 
     ''Biz halkımızdan korktuğumuz için 'referanduma gidilmiyor, gidilmesin' demiyoruz. Bu planın henüz referanduma sunulacak bütünlüğü yoktur. Bütün Kıbrıs için bir nizam ve intizam teşkil edecek olan bu planı, henüz Rum ve Türk tarafları 'bu haliyle kabul ederiz' demiş değillerdir. İki tarafın henüz kabul etmediği, 'tadilat lazımdır' dediği bir planı halkın oyuna sunmak akıl işi değildir.'' Referanduma gidilebilmesi için hükümetin ''Bu, memleketim, halkım için iyidir. Ama halkın içinde karşı görüşler vardır. Halka iyi takdim edersem kabul edilecektir'' demesi gerektiğini kaydeden Denktaş, konuşmasına şöyle devam etti 
     ''Biz henüz o duruma gelmedik. Hükümetim o duruma gelmedi. Ama içimizden bir grup, 'derhal referandum, derhal imza' diye tutturmuş gidiyor. Sözünüzü ettiğiniz gösterilerin 3 misli büyük gösteri, 2 gün evvel yapıldı. Bunun karşı tarafın gösterileri kadar aksettirilmemesi bizim için üzücüdür. 
     Kıbrıs Türkü'nün mayası yerindedir, anavatanına bağlıdır. Anavatanın tanımış olduğu KKTC'nin egemenliğini savunarak, 2 eşit taraf olarak anlaşma yapmak için aylarını, yıllarını vermiştir. Bu mümkün olmamışsa, Rum kesiminin dünya tarafından meşru Kıbrıs hükümeti olarak tanınmasındandır. Suç bizde değildir.'' 
     
     ''GARANTİ KAĞIT ÜZERİNDE KALIYOR'' 
     Annan planına da değinen Denktaş, ''planda, 1960 anlaşmalarıyla kalıcı garantör olan Türkiye'nin etkin ve fiili garantisinin, yani Kıbrıs'ta asker bulundurmasının kısa zaman içinde ortadan kalktığını'' vurgulayarak, ''Yani sözde, kağıt üzerinde garanti kalıyor'' dedi. 
     Denktaş, harita konusunu da değerlendirirken, ''Bizim askerlerimize göre harita, Yunan Genelkurmayı kurmaylarının öngördüğü şekilde çizilmiştir. 50 bin Türk'ün göçmen olmasına amirdir. İçimize, yıllar içinde 60 bin Rum gelip yerleşecektir. Bu bizi eskiye götürmek demektir. Eski kavgalara çanak tutmak demektir. Biz bunların bertaraf edilmesini, sağlam bir anlaşma yapılmasını istiyoruz'' diye konuştu. 
     
     ''MÜZAKERE TALEBİNDE BULUNACAĞIM'' 
     BM Genel Sekreteri'nin Kıbrıs Özel Temsilcisi Alvaro De Soto'nun, ''kendilerini Lahey'e müzakere yapmak için değil, 'evet' veya 'hayır'ı öğrenmek için davet ettiğini söylediğini'' belirterek, ''cevabınız peşin olarak hayır mı '' diye soran gazeteciye Denktaş, ''Bunca saat söylediğimden herhalde peşin cevapla gitmediğimi, müzakere talebinde bulunacağımı sizler de anlamışsınızdır'' karşılığını verdi. 
     KKTC Cumhurbaşkanı Rauf Denktaş, sözlerini şöyle tamamladı 
     ''De Soto'nun değerlendirmesi kendini ilgilendirir. Biz, De Soto durumu öyle görüyor diye, temel haklarımızdan vazgeçerek, bizi kısa zamanda Kıbrıs'ta Rum'un azınlığı haline getirecek, Türkiye'nin etkin garantörlüğünü ortadan kaldıracak, 80 bin Rum'u salarak bizi tedirgin edecek, 50 bin insanımızı başlangıçta göçmen yapacak bir plana 'evet' diyemeyiz. Bunun değişmesi lazım. Bizim için karanlık gelecek o zaman olacak. Şimdi karanlık bir gelecek görmüyorum.'' Daha sonra İstanbul'dan askeri törenle uğurlanan Denktaş, KKTC Dışişleri ve Savunma Bakanı Tahsin Ertuğruloğlu ile birlikte THY'nin tarifeli uçağıyla Lahey'e gitmek üzere Amsterdam'a hareket etti. 
     





</TEXT>
</DOC>
