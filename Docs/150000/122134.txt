<DOC>
<DOCNO> 122134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/soneko12.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlıcan, Kasım ayını zam şampiyonu oldu... 
</HEADLINE>
<TEXT>

     İstanbul'da Kasım ayında en fazla fiyat artışı, yüzde 35.2 ile patlıcanda görüldü. 
     Patlıcandaki artışı, yüzde 25.5 ile biber ve yüzde 24.5 ile yaş üzüm izledi. 
     İstanbul Ticaret Odası İTO , Kasım ayı ve 12 aylık dönemde İstanbul'da perakende fiyatları en fazla artan maddeleri açıkladı. 
     Açıklamaya göre, geçen ay en yüksek artış, kilogram fiyatı 810 bin 701 liradan, 1 milyon 96 bin 142 liraya çıkan patlıcanda gerçekleşti. 
     Kasım ayında Ramazan'ın da etkisiyle perakende fiyatı en fazla artan maddeler gıda ve yiyecek grubuna dahil olanlardı. 
     Fiyat artışları patlıcanda yüzde 35.2, biberde yüzde 25.5, yaş üzümde yüzde 24.5, sütte yüzde 18.7, armutta yüzde 16.9, ekmekte yüzde 15.4 ve yeşil soğanda yüzde 15.0 olarak gerçekleşti. 
     Fiyatı en az artan maddeler arasında ise yüzde 4.0 ile salam, uzun filtreli sigara ve yemek odası takımı, yüzde 4.1 ile sucuk, bal ve çarşaf, yüzde 4.2 ile yorgan yer aldı. 
     
     12 AYLIK SONUÇLAR 
     İTO verilerine göre, son 12 aylık dönemde ortalama perakende fiyatı en fazla artan hizmet yüzde 250.9 ile yine mahkeme ve avukatlık ücreti oldu. 
     Bunu yüzde 191.7 ile 1. sınıf günlük hastane yatak ücreti ve yüzde 146.3 ile limon izledi. 
     Araştırma kapsamındaki ürün ve hizmetlerde yıllık bazda fiyatı en az artan ürün ve hizmetler ise yüzde 50.2 ile reçel ve yemek odası takımı, yüzde 50.7 ile çocuk mamaları, yüzde 50.8 ile yoğurt ve manto dikiş ücreti, yüzde 50.9 ile turp olarak belirlendi. 
     





</TEXT>
</DOC>
