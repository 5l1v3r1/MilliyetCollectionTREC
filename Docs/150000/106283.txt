<DOC>
<DOCNO> 106283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sontur02.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis memuru hırsızlık yaparken yakalandı... 
</HEADLINE>
<TEXT>

     İzmir'in Karşıyaka İlçesi'nde bir polis memuru, emekli bir kişinin cüzdanını çalarken yakalandı. 
     Alınan bilgiye göre, Karşıyaka İlçe Emniyet Müdürlüğü Yamanlar Karakolu'nda görev yapan polis memuru Soner Erdoğan, Karşıyaka Çarşısı yakınında emekli bir kişinin cüzdanını çalarken, meslektaşları tarafından suçüstü yakalandı. 
     Sekiz yıllık polis memuru olan ve bir süre önce Kemeraltı Karakolu'ndan Yamanlar Karakolu'na tayin edilen Erdoğan'ın daha önce altı defa idari tahkikat geçirdiği ve ceza aldığı öğrenildi. 
     Sorgusu tamamlanan ve Adliyeye sevk edilen Erdoğan, tutuklanarak cezaevine gönderildi. 
     Konuyla ilgili açıklama yapan Emniyet Müdürü Halil Tataş, emniyet teşkilatının büyük bir teşkilat olduğunu, bu tür çürük kişilerin olabileceğini belirterek, ''Önemli olan bu kişilerin temizlenmesidir'' dedi. 
     Tataş, hırsızlık yapan polis memurunun daha önce de altı defa idari soruşturma geçirdiğini ve çeşitli cezalar aldığını ifade ederek, ''suç işleme eğiliminde olduğunu tahmin ediyorduk. Bu nedenle takibe almıştık. Daha önce de kahvede kağıt oynarken yakalamıştık. Teşkilatımız içerisinde bu tür çürük elmayı yaşatmamak için elimizden geleni yapıyoruz. Teşkilatımız, çürük bir elmayı ayıklamanın sevincini yaşıyor'' dedi. 
     





</TEXT>
</DOC>
