<DOC>
<DOCNO> 113738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur15.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Başsavcılığı, ''ekonomik suç bürosu'' kurdu 
</HEADLINE>
<TEXT>

     Ankara Başsavcılığı, ekonomik suçlara ilişkin soruşturmaları yürütmek, bu soruşturmalarda karşılaşılan sorunları en aza indirmek ve hızlı sonuç almak için "Kaçakçılık ve Mali Suçlar Bürosu"nu kurdu. 
     Ankara Cumhuriyet Başsavcısı Fahri Kasırga, büronun kaçakçılık, karapara, organ nakli ve uyuşturucu madde ticareti gibi kamuoyunu yakından ilgilendiren suçlara ilişkin soruşturmalara bakacağını söyledi. 
     Büronun 15 Ekim'den itibaren faaliyete geçtiğini belirten Kasırga, büroda savcılar Mehmet Çavuşoğlu, Ahmet Fırat ve H. Yücel Üçkoymaz'ın görevlendirildiğini kaydetti. 
     Kaçakçılık ve diğer mali suçlarla, savcıların çok sık karşılaşmadıklarını bildiren Kasırga, uygulamada farklılık ortaya çıkabildiğini söyledi. 
     Adliyede, memur suçları, basın, çocuk, infaz, müracaat, ön ödeme, çek ve zamanaşımı büroları bulunduğunu anlatan Kasırga, ''Aynı suç nedeniyle farklı sonuçlar ortaya çıkmaması, hataları asgariye indirmek, yargının hızlı ve etkin çalışmasını sağlamak için bu büroyu kurduk. 21. asır, uzmanlaşma çağı. Günümüzde ekonomik suçlar ön plana çıktı. Mali suçların soruşturmalarında uzmanlaşmayla belli bir etkinlik sağlayacaktır. Bu büro bir ihtiyaçtan doğdu'' diye konuştu. 
     





</TEXT>
</DOC>
