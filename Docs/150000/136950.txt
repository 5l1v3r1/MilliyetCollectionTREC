<DOC>
<DOCNO> 136950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sonspo11.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Bursa'da... 
</HEADLINE>
<TEXT>

     Galatasaray, yarın Bursaspor ile yapacağı zorlu karşılaşma için Bursa'ya geldi. Sarı-kırmızılı ekibin Bursa'ya girişiyle birlikte, kentte ''lapa lapa'' kar yağmaya başladı. 
     Deniz otobüsüyle önce Mudanya'ya ardından da karayoluyla Bursa'ya gelen Galatasaray, Kervansaray Termal Otel'de yerleşerek, maç saatini beklemeye başladı. 
     Sarı-kırmızılıları, otel önünde az sayıda taraftar karşıladı. Sarı-kırmızılı taraftarlar, takım otobüsünün otel önüne yanaşmasıyla birlikte, ''İmparator Fatih Terim'' ve ''En büyük Galatasaray'' biçiminde tezahürat yaparken, futbolcular arasında özellikle yeni transferler Revivo, Lukunku ve Xavier'e büyük ilgi gösterdi. 
     Teknik direktör Fatih Terim'e çiçek veren taraftarlar, deneyimli çalıştırıcı ve futbolcularla fotoğraf çektirmek ve imza alabilmek için adeta birbirleriyle yarıştı. 
     
     BAŞKAN ÖZHAN CANAYDIN 

     Galatasaray Kulübü Başkanı Özkan Canaydın, Bursaspor ile yarın yapacakları maçın çok çekişmeli ve güzel geçeceğine inandığını söyledi. 
     Gazetecilerin bayramını da kutlayan Canaydın, ''Galatasaray, yarın inşallah iyi bir netice alacaktır'' dedi. Canaydın, bir gazetecinin, ''Galatasaray'ın geçen hafta Denizlispor ile oynaması gereken maç yoğun kar yağışı nedeniyle oynanamadı. Bursa'da da bugün kar yağışı başladı'' demesi üzerine, ''Galatasaray'ın da şansı karda'' yorumunda bulundu. 
     





</TEXT>
</DOC>
