<DOC>
<DOCNO> 149204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/astro/index.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeniden keşfedilen astroloji 
</HEADLINE>
<TEXT>

Yeniden keşfedilen astroloji bizi köklere, tarihe ve adeta ilmek ilmek örülen bir harita içinde değerlendirme yapmaya davet ediyor 
     Günümüzde astrolojinin psikoloji ile bu kadar sarmaş dolaş, sıkı fıkı olmasının geçmişi çok değil, psikolojinin 20’nci yüzyılda sahneye çıkması ile başlamıştı. İnsanı anlatan iki konunun arasındaki bağları ortaya koymak hem bize yeni pencereler açmış hem de yeni algılar sağlamıştır ama bu arada yeni bir tehlike daha doğmuştur. Zira günümüz astrologları astrolojinin binlerce yıldan bu yana getirdiği birikimi bilinçli ya da bilinçsiz biçimde göz ardı ederek, artık astrolojik haritaları "Bana göre bu Satürn şu anlama geliyor" ya da "Bu kişinin babasına karşı geliştirdiği kötü duygulardan sıyrılması gerekir" tarzı adeta son derece subjektif ve neredeyse psikologluk taslayan, sanki kendini o kişi için en doğruyu bilen yerine koyan bir tavır geliştirmeye başladılar. Astroloji adeta gezegen, burç ve ev kombinasyonlarının psikolojik yorumundan ibaret bir şey gibi görülmeye başlandı. Astrolojinin gelişim aşamalarına bakarsak aslında durumun hiç de böyle olmadığını görebiliriz. 
     Günümüzde pek çok astrolog bazı temel astroloji tekniklerini kullanmadan, kendi değer yargıları ve hayat felsefeleri içinde garip bir yaratık, yapay bir canlı, adeta bir Frankenstein yaratma durumunda. Kuşkusuz bu durumun tarihsel nedenlerine bakınca belki nasıl bu yola girdiğimizi de görebiliriz. 
     Astroloji 17’nci yüzyıldan başlayarak bilim felsefesinde baskın hale gelen materyalist felsefe sonucunda üniversitelerden kovulmuş, entelektüel atmosferden dışlanmış durumdaydı. 19’uncu yüzyılın ikinci yarısına gelindiğinde astrolojinin yeniden ambalajlanarak halka anlatılması için yeni bir yaklaşım gerektiği belliydi ve hedef kuşkusuz filiz vermeye başlayan psikolojinin kanatları altına girmek olacaktı. Özellikle, gerçek adı William Frederick Allen olan Alan Leo, İngiltere’de gelişmekte olan Theosophy hareketi ile bağlantıya geçip astrolojiyi yarı spritüel yarı popüler bir kıvama getirerek günümüze kadar uzanan bir zincirin ilk halkasını yaratmış oldu. 
     Halbuki astroloji psikolojinin kanatları altına sığmayacak kadar farklı bir disiplindir. Astroloji bize hayatımızın koordinatlarını verir. Bu aşamada yumurta-tavuk ikilemine düşmemeliyiz. Zira yaşadığımız hayat, içinde bulunduğumuz psikolojimizin bir sonucu değildir. Tam tersine hayatımızın çerçevesini çizen olaylar ve deneyimlerimiz psikolojimizi şekillendirir. 
     Günümüz astrologları özellikle son dönemlerde bulunan ve modern gezegenler olan Uranüs, Neptün ve Pluto’nun sembolleri üzerinden giderek kişinin gelişimini, krizlerini ve değişim sürecini vurgulamakta. Fakat bu yaklaşım temel noktalardan uzaklaşan, kişiyi daha fazla kaosa sürükleyen bir görünüm yansıtıyor. Modern gezegenler kolektif enerjilerdir ve pek çok uygulamada görüldüğü gibi tek bir burçla bile bağlantıları sınandığında yeterli bir açıklama getirmemektedirler. Bu konuda, araştırmacı bir astrolog olan Bernadette Brady’nin yaptığı bir istatistik çalışmasında söz konusu gezegenlerin sırasıyla Kova, Balık ve Akrep burçlarını yönettiği bilgisi bile pratiklerle uyuşmamaktadır. Tam tersine, geleneksel yöneticiler, Kova için Satürn, Balık için Jüpiter ve Akrep için Mars yüksek oranda açıklayıcılığa sahiptir. 
     Astroloji binyıllardan gelen ve kökleri olan bir disiplindir. Geleneksel bilgi ve teknikleri değerlendirmeden yapılan böyle bir yaklaşımın dejenere bir astroloji yaratması tehlikesine dikkat etmeliyiz. Astroloji 20’nci yüzyıl icadı bir konu değildir ve sadece insan psikolojisine ya da birtakım sembolik rastlantılara dayanarak yapılan yorumlar ancak hayal gücümüzü eğlendiren bir oyun yaratacaktır. 
     Dünya üzerinde milyarlarca hayat, en fakirinden en zenginine, en ahlaksızından en ruhsalına kadar farklı farklı yaşamlar var. Astroloji psikolojiye değil, hayatın kendisine işaret eder. Nasıl bir aileye doğduğumuz, dedemizin ya da annemizin kim olduğu bile hayatımızı şekillendirir. Kişi astroloji yardımıyla kendini daha kolay algılayabilir ve hayatının en temel eksenlerini görebilir. Astrolojinin amacı her şeyi hoş bir gelişim ambalajına sarmalayıp özden uzaklaşarak, gerçek hayattan kaçırmak olmamalıdır. 
     Bu, özellikle astrolojiye ilgi duyan ve öğrenme aşamasında olanlar açısından da dikkat çekici bir konudur. Astroloji 12 burcu, dokuz gezegeni ve bunların evlerdeki konumunun psikolojik sonuçlarını yorumlayan bir oyun değildir. Eğer geçmişin bilgi birikiminden ve geleneğinden uzakta kalır, gözlerimizi kaparsak sadece kendi kendimizi eğlendirmiş oluruz. 
     


            Faks 287 74 37 
      




</TEXT>
</DOC>
