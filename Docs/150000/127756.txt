<DOC>
<DOCNO> 127756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sondun21.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
2002'de dünyada felaketlerin faturası 55 milyar dolar... 
</HEADLINE>
<TEXT>

     Dünyada 2002 yılında meydana gelen doğal afetlerin, 55 milyar dolarlık zarara yol açtığı bildirildi. 
     Dünyanın önde gelen sigorta şirketi Münih Re'nin verilerine göre, dünyada bu yıl içinde meydana gelen felaketlerin faturası, geçen yıla göre yüzde 57 kabardı. Buna karşılık sigorta şirketlerinin karşıladığı hasar tutarı, geçen yılkinden fazla bir farklılık göstermedi ve 11.5 milyar dolar oldu. 
     Şirkete göre, doğal felaketlerin yol açtığı can kaybı bu yıl daha az oldu. Geçen yıl felaketlerde yaklaşık 25 bin kişi ölmüşken, bu rakam bu yıl 11 bin dolayında kaldı. 
     Şirket, bu yılın en önemli doğal felaketlerinin, 18.5 milyar dolarlık zarara yol açan Avrupa'daki seller olduğunu vurguladı. 
     Başta Tuna ve Elbe olmak üzere birçok nehrin taşmasıyla orta Avrupa ülkeleri yazın sular altında kalmıştı. 
     





</TEXT>
</DOC>
