<DOC>
<DOCNO> 129563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo18.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da yeni dönem... 
</HEADLINE>
<TEXT>

     Gaziantepspor Teknik Direktörü Nurullah Sağlam, yönetim kurulu ve futbolcuların desteğini alarak yola çıktığını söyledi. 
     Sağlam, düzenlediği basın toplantısında, ligin ikinci yarısına takımın yeni bir kimlikle başlayacağını belirterek, ''Öncelikli hedefimiz Anadolu Şampiyonluğunu kazanmak, göze hoş gelen, mücadeleci, galibiyeti düşünen bir takım olma yolunda ilerleyeceğiz'' dedi. 
     Gigi Multescu'nun görevinden ayrılmasından sonra, kulüp başkanı ve diğer yöneticiler tarafından teknik direktörlük için düşünülmesi üzerine önce futbolcularla konuştuğunu, daha sonra görevi başarıp başarmama noktasına geldiğini, başaracağına olan inancının tam olması üzerine zor görevi kabul ettiğini kaydetti. 
     Gaziantepspor'da çift başlılık olmayacağını, deneyimli ve tecrübeli teknik direktör Milorad Mitroviç'in genel menajer olarak görev yapacağını, kendisinin de takımdan tek sorumlu olduğunu ifade eden Sağlam, şöyle dedi 
     ''Mitroviç nerede görev yapacak, ne konumda olacak, nerede olacağım, asli görevim nedir Bunları çok iyi biliyorum. Görevi kabul etmeden önce daha önce de beraber çalıştığım Mitroviç'i arayarak onunla fikir alışverişinde bulundum. Mitroviç'e, kendisinin 31 yıllık futbol tecrübesinden yararlanacağımı söyledim. Mitroviç de bana her türlü konuda, başarılı olmam için yardım edeceğini belirtti. 
     Gaziantepspor'un her kademesinde görev yaptım. Bilgi birikimimi, gençliğimi, girişimciliğimi ortaya koyup çağdaş futbolun tüm gereklerini Gaziantepspor'a uygulayacağım. Başarılı olmamamız için hiçbir neden yok. Geçmiş döneme sünger çektik. Yeni bir sayfa açtık. Futbolcularım özverili ve dürüst şekilde çalıştılar. İkinci yarıda biraz performansımızı artırarak ligde iyi bir çıkış yapmak amacındayız.'' 
     
     SAKATLARIN DURUMU 

     Ligin ilk yarısında yaşadıkları sakatlıklar nedeniyle sahalardan uzak kalan Maxim, Preko ve Halit'in tedavilerinin sürdüğünü, bu oyunculardan yalnızca Preko'nun tedavisinin zaman alacağını anlatan Sağlam, ''Maxim ve Halit ikinci yarı hazırlıklarına katılacaklar ve muhtemelen kadroda da yer alacaklar, Preko'nun sakatlığı ise devam ediyor'' diye konuştu. 
     Sağlam, biri yabancı olmak üzere iki oyuncu ile temasların sürdüğünü, kiralık oyuncu sistemine karşı olduğunu ifade etti. 
     ''Sistemimde kiralık oyuncu anlayışı yok. Kiralık oyuncunun takıma fazla bir katkısı olacağı inancında değilim'' diyen Sağlam, konuşmasını şöyle sürdürdü 
     ''Kulüp olarak futbolcuyu bonservisi ile almak düşüncesi içindeyiz. İki oyuncu ile temasımız sürüyor. Brezilyalı Regis Antalya kampında katılacak, hazırlık maçları sonunda bu oyuncu için karar vereceğiz. Ligin ikinci yarısında hedefe ulaşmak ve üç büyüklerin ardından Anadolu Şampiyonluğunu elde etmek istiyorsak başarılı bir grafik çizmek zorundayız. Antalya Belek kampında Sakaryaspor, Arsenal, Dinamo Bükreş, Dinamo Kiev ve Maraşek takımlarıyla hazırlık maçları yapacağız. Bu maçlardaki performans bize lig için bilgi verecektir.'' Sağlam, Kemal'in transferi için bazı büyük kulüplerin kulüp başkanı Celal Doğan ile temaslarını sürdürdüğünü ve kendisinin de milli oyuncunun gitmesi yönünde görüş bildirdiğine dikkati çekti. 
     ''Kemal gitmese tüm özverisi ile takımın başarısı için çalışacaktır. Ancak gitmesinden yanayım, o artık kendini aşan futbolcu'' diyen Sağlam, bunu, Kemal'in geleceği için istediğini kaydetti. 
     
     KAPTAN ÖMER 

     Milli kaleci Ömer ise ikinci yarıya güçlendirilmiş kadroyla gireceklerini, hedeflerinin göze hoş gelen, mücadeleci ve üst sıraları zorlayan bir takım kimliğinde olmak olduğunu vurguladı. 
     Sağlam ile başarıyı yakalamak için kenetlendiklerini belirten Ömer, şu değerlendirmeyi yaptı 
     ''Tek başına başarıyı yakalamamız mümkün değil. Yönetim, taraftar ve basın, güç birliği yaparak başarılı olabiliriz. Artık eskiye dönüp bakmamak lazım. Yanlışlar oldu yaşandı ve bitti. Artık geleceğe bakıyoruz ve kendimizden eminiz. Herşey Gaziantepspor için iyi olacak.'' 

     
</TEXT>
</DOC>
