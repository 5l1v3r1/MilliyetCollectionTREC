<DOC>
<DOCNO> 135639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/spor/spo05.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
YENİLER JET GİBİ 
</HEADLINE>
<TEXT>

MHK tarafından 2003’ün FIFA listesine alınan Müftüoğlu, Dereli ve Arzuman, Atina’da ilk 10’a girdiler 
     MERKEZ Hakem Kurulu’nun 2003 yılı FIFA listesine aldığı üç hakem hızlı çıktı. Kuddusi Müftüoğlu, Selçuk Dereli ve İsmet Arzuman, UEFA tarafından Yunanistan’ın başkenti Atina’da düzenlenen hakem seminerinin kondisyon testi bölümünde ilk ona girmeyi başardılar. Üç hakemin, hocalardan büyük övgü aldıkları öğrenildi. 
     BU yıl FIFA kokartı takan 80’in üzerindeki hakemin katıldığı kondisyon testinin koşu bölümünde Müftüoğlu 3, Dereli 7, Arzuman 9. sırada yer alarak dikkatleri üzerinde topladı. Hakemlerimizin yabancı dil sınavını da başarı ile geçtiği, UEFA yetkililerinin konuyla ilgili olarak MHK’ye teşekkür yazısı yolladığı ifade edildi. 
     
Müftüoğlu’na davet      MHK’NİN prensleri arasında yer alan Kuddusi Müftüoğlu, UEFA tarafından Mayıs ayında Fransa’da düzenlenecek ümit milli takımlar düzeyindeki turnuvada ismen görevlendirildi. Cannes’de bu yıl 31.si düzenlenecek festivale davet edilen Müftüoğlu, kısa sürede dikkatleri üzerinde toplarken, MHK Başkanı Bülent Yavuz, "İddia ediyorum genç hakemlerimiz uluslararası arenada kısa sürede basamakları atlayarak önemli maçlarda görev almaya devam edecek" dedi. 
     



 SPOR 


























</TEXT>
</DOC>
