<DOC>
<DOCNO> 119157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/ekonomi/eko06a.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
WorldCom’un başına HP’nin patronu 
</HEADLINE>
<TEXT>

9 milyar dolarlık muhasebe yolsuzluğu yüzünden ABD tarihinin en büyük iflasını yaşayan WorldCom’un başına HP’nin eski Başkanı Capellas getirildi 
     EKONOMİ SERVİSİ 

     Geçtiğimiz pazartesi günü Hewlett - Packard’ın HP başkanlığından istifa eden Michael Capellas, muhasebe skandalı yüzünden ABD tarihinin en büyük iflasını yaşayan ABD’li telekom devi WorldCom’un başına getirildi. Capellas görevi geçici olarak WorldCom başkanlığını yürüten John Sidgmore’dan devralacak. 
     Göreve atanmasının ardından bir açıklama yapan Capellas, "Bu görevi aldım çünkü WorldCom’un mal varlığına, müşterilerine ve endüstrideki lider rolünü tekrar kazanacağına inanıyorum. Bu çerçevede yapmamız gereken ilk iş güven tazelemek ve saygı kazanmak" dedi. 
     
     Kadroları yeniliyor 
     Birçok kredi kuruluşu, yönetici ve yönetim kurulu üyeleri ile görüştüğünü belirten Capellas, "Herkes bu şirketin başarılı olmasını arzuluyor" dedi. 
     Halen denetçi kurumların soruşturmaları ve araştırmaları altında olan WorldCom, k rını 9 milyar dolar fazla gösterdiği için ABD tarihinin en büyük iflas skandalını yaşamıştı. Capellas şirketin tekrar istikrara kavuştuğunu denetçi ve muhasebeci kadroların yenilendiğini ayrıca 1.4 milyar dolarlık da rezerve sahip olduğunu kaydetti. 
     ABD’nin en uzun ikinci büyük telefon ağına sahip ve dünya internet trafiğinin yarıya yakınını kontrol eden WorldCom’un başına atanan Capellas, geçen yıl gerçekleşen HP ile Compaq evliliğinin öncesinde Compaq’ın başındaydı. 
     



 EKONOMİ 
























</TEXT>
</DOC>
