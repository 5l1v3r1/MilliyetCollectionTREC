<DOC>
<DOCNO> 108883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur13.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'Seçimlerin ertelenmesine rıza göstermeyiz' 
</HEADLINE>
<TEXT>

     AK Parti Genel Başkanı Recep Tayyip Erdoğan, Meclis'in olağanüstü toplanması yönündeki girişimleri siyasi etik açısından doğru bulmadığını belirterek, ''AK Parti böyle bir oyunun içinde yer almaz ve 3 Kasım seçimlerinin ertelenmesine katiyen rıza göstermez'' dedi. 
     Erdoğan, İstanbul'a harekinten önce Esenboğa Havaalanı'nda gazetecilerin sorularını yanıtladı. 
     ''Küskünler'' olarak adlandırılan hareketin, AK Parti'nin desteğini alabilmek için yasakların kaldırılmasına ilişkin Anayasa değişikliğini de gündeme getirebileceğinin hatırlatılması üzerine Erdoğan, şunları söyledi 
     ''Bizim her görüşe saygımız var. Ben isterdim ki bu talep bu kadar geç olmasın. Parlamentoda anayasa değişikliği çalışması yapıldı. Ben ve arkadaşlarım, bu anayasa değişikliği çalışmalarındaki tüm 37 maddeye olumlu oy kullanarak, özgürlüklerin, demokrasinin önündeki engellerin kaldırılması için onurlu bir mücadele verdik. 
     O zaman özgürlük ve demokrasinin önündeki bazı maddelere ilişkin karşı faaliyetler yürütenler vardı. Herhalde o zaman barajın altında kalma gibi bir ihtimali düşünmüyorlardı. Bugün barajın altında kalacaklarını görünce, 'küskünler' adı altında bir çalışma yürütülüyor. Ben bunu siyasi etik açısından doğru bulmuyorum. Böyle bir oyun popülist, çıkarcı bir yaklaşımdır. Böyle bir yaklaşımı Tayyip Erdoğan olarak ahlaklı da bulmuyorum. 
     Bütün olanlar, AK Parti'nin dışındadır. AK Parti, böyle bir oyunun içinde yer almaz ve 3 Kasım seçimlerinin ertelenmesine katiyen rıza göstermez.'' 
     
     ''ENGELLER SANDIKTA AŞILACAK'' 
     Erdoğan, seçimlerin 3 Kasım'da yapılması için ellerinden geleni yapacaklarını belirterek, ''Ben Anadolu'yu karış karış dolaşacağım. AK Parti'yi sandıktan güçlü bir şekilde çıkaracağız. Asıl karar sandıkta verilecek. Özgürlüklerin ve demokrasinin önündeki engeller sandıkta aşılacak'' diye konuştu. 
     AK Parti Genel Başkanı Erdoğan, bir gazetecinin, kendisinden sonra Abdullah Gül'ün adının daha çok ön plana çıktığını ifade etmesi üzerine, ''Bunların hiçbiri bizimle ilgili değil. Bunlar bizim dışımızda. Biz çalışmalarımızı yürütürüz. Vakti geldiğinde partinin yetkili kurulları kararları verir'' dedi. 
     Erdoğan, bir gazetenin bugünkü sayısında yer alan ''AK Parti'nin yol haritası'' başlıklı habere ilişkin bir soruya da ''Bu yol haritası her zaman çizilir. Asparagas haberler çıkar. Onları sadece okuyup izliyoruz. Bizde kolektif bir akıl, düşünce devrededir. Bu düşünce neyi gerektiriyorsa onun adımını atarız'' karşılığını verdi. 
     Erdoğan, YSK'nın hakkında verdiği kararı, Avrupa İnsan Hakları Mahkemesi'ne götüreceklerini de tekrarladı. 
     





</TEXT>
</DOC>
