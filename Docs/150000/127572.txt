<DOC>
<DOCNO> 127572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sondun01.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Harry Potter'in yazarı, ölen minik hayranının ailesine yardım etti 
</HEADLINE>
<TEXT>

     Harry Potter romanlarının İngiliz kadın yazarı Joanne Kathleen Rowling, elektronik posta ve telefonla bir süre görüştüğü, 2 yıl önce 6 yaşında hayatını kaybeden Amerikalı hayranının ailesine 100 bin dolar yaklaşık 165 milyar TL bağışladı. 
     Sunday Telegraph gazetesinin haberine göre Rowling, Mayıs 2000'de kanserden ölen Catie Peca adlı kızın New York'taki Albany bölgesinde yaşayan ailesine, Noel'den önce bir mektupla 100 bin dolarlık çek gönderdi. 
     Küçük kızın annesi Gina Peca, gazeteye yaptığı açıklamada, Rowling'in davranışını ''olağanüstü'' olarak nitelendirerek, ''Bu gökyüzünden gelen bir işaret. Kızım bana, kansere yakalanan çocukların tedavisine maddi katkıda bulunmak için bir yardım fonu kurmakla doğru olanı yaptığımı söylüyor'' dedi. 
     Habere göre, kanser hastalığından hayatını kaybeden Catie, Rowling ile 2000 yılının başlarında elektronik posta aracılığıyla yazışmaya başlamıştı. 
     Küçük kızın yazamayacak kadar güçsüzleşmesinin ardından Rowling, küçük hayranıyla telefonla görüşmeye başlamış, ona henüz tamamlanmayan son Harry Potter romanından bölümler okumuştu. 
     Rowling, Catie'nin ölümünden üç gün sonra, kızın ailesine elektronik postayla taziye mesajını ileterek, ''küçük kızın kalbinde iz bıraktığını'' ifade etmişti. 
     





</TEXT>
</DOC>
