<DOC>
<DOCNO> 134472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sondun10.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da ötenazi uygulayan hemşireye 10 yıl hapis cezası 
</HEADLINE>
<TEXT>

     Fransız kamuoyu tarafından ''ölüm meleği'' olarak bilinen hemşire Chirstine Maleyre, tedavi şansı bulunmayan 6 hastanın ölümüne yardımcı olmak suçundan 10 yıl ağır hapis cezasına çarptırıldı. 
     Fransız hemşirenin, 1997 ve 1998 yılları arasında tedavi olma şansı bulunmayan 6 hastanın ölümüne yardımcı olduğu gerekçesiyle hakkında dava açılmıştı. 
     Duruşmalar sırasında, Fransız hemşire sadece iki hastanın ölümüne yardımcı olduğunu itiraf ederken, diğer hastaların ölümünden sorumlu olmadığını bildirmişti. 
     Mahkeme, 10 yıl hapis dışında hemşireye ayrıca meslekten men cezası verdi. Hemşirenin avukatları, duruşma sonrası karara itiraz ederek bir üst mahkemeye başvuracaklarını açıkladı. 
     Ötenazi tartışmalarının yoğun bir biçimde yaşandığı Fransa'da tıp ve yargı çevreleri de 33 yaşındaki hemşirenin duruşmasını yakından takip ederken, ötenazi savunucuları, hemşirenin suçsuz olduğunu belirterek beraatını istemişlerdi. 
     





</TEXT>
</DOC>
