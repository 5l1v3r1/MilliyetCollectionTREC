<DOC>
<DOCNO> 104351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/spor/ysenay.html </URL>
<DATE> 2002/08/28/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Olmaz, olamaz ki 
</HEADLINE>
<TEXT>

     Futbolda puan kazancı üstüne oynamanın farkıyla eleme üzerine yarışılan bir 90 dakika kavgasının krampon oyuncuları arasındaki maç stratejilerinde, soyunma odası tertip ve taktik kurgularının ne kadar tartışılmaz olduğu dün gece bir kere daha netlik kazanmıştır... 
     Fenerbahçe, kendi sahasında oluşmuş bütün teknik ve tribün avantajlarına rağmen, kendi oyun planlarının doğruluğunu asla oyunu takip eden dikkatli kafalara ispatlayamıyor, buna karşın ise Feyenoord on biri tertemiz bir deplasman üslubuyla tur umutlarımızı dakika dakika eritiyordu. Hollanda temsilcisi, elde ettiği kazancı ve Fenerbahçe’nin kendi sahasındaki "tur galası" nı dikkatli ve görevli gözlere ısrarla sunuyordu... 
     Toplu bir savunma ve orta alanda kalabalık çoğalma taktiğiyle oynamak futbolda her deplasman planının on yıllardır var olan doğru düzenidir... Yani Feyenoord’un, bu basit doğruları Fenerbahçe Şükrü Saracoğlu Stadı’nda sergilemesi pek mi takdire değer bir oyun şıklığıydı sanki .. 
     
     Ama Bay Lorant, uluslararası maç tecrübesi dışına düşmüş "kariyer fukaralığını" gala gecesinde de vizyona sokmuş ve Johnson’suz ve Washington’lu bir tertipsizlikle ne acıdır ki, Fenerbahçe’nin Şampiyonlar Ligi’ndeki bütün amaçlarına bir futbol kültürsüzlüğünü katmıştı... Johnson, Fenerbahçe’de bir "acil servis" adamı olarak her bölgede emek terleri dökerken, niçin bu çok önemli gecede yedekler listesine alınmıştı .. Washington’u Fenerbahçe’ye santrfor olarak peyleyip, satın alanlar bir yana neden Hern Lorant, Sarı - Lacivertli forma içinde "sevaptan çok günah işleyen" bu özürlü forveti sezon başından beri devam eden maç manzumesinde böylesine himaye halkası içinde ısrarla oynatıyor ki, anlamak çok güç.. 
     Birçok laf ebeliği yapmanın hiçbir yararı olmaz Fenerbahçe’ye... Ama şu iyi bilinsin ki, Bay Lorant’ın futbol mesleğinin tertemiz, ama amatörce amaçlarıyla Fenerbahçe’nin çok yüce ve profesyonelce maksatlı evrensel hedefleri asla birbiriyle buluşamaz... Bu bizim kişisel kanaatimizdir sadece... Kimseler alınmaya. 
     
     



 SPOR 

























</TEXT>
</DOC>
