<DOC>
<DOCNO> 128584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo18.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un golcüsü Fatih ''Takım olarak epeyce yol aldık'' 
</HEADLINE>
<TEXT>

     Trabzonspor'da, ligin ilk bölümünde attığı 7 golle bordo-mavili takımın en golcü oyuncusu olan Fatih, kendisinin fazla gol atmasından çok takımın başarısının önemli olduğunu söyledi. 
     Fatih, Trabzonspor'la 3 yıllık sözleşmesinin bulunduğunu ve bu süre içerisinde bordo-mavili takımda forma giyeceğini belirterek, ''Her futbolcu gibi ben de Avrupa'ya gitmek isterim, ancak ilk olarak Trabzonspor'un başarısı önemli. Eğer Trabzonspor başarı yakalarsa, bizim başarımız daha iyi görülmüş olur'' dedi. 
     Trabzonspor'da Trabzonlu oyuncuların fazla sayıda gol atmasının çok önemli olmadığını da ifade eden Fatih, ''Brezilyalı oyuncu da başka bir oyuncu da gol atsa, neticede Trabzonspor'un kazandığı bir gol oluyor. Bu konuda ayırım yapılmamalı. Takımdaki tüm futbolcular Trabzonspor'un başarısı için ter döküyorlar'' diye konuştu. 
     Kendisinin ligin 4. haftasında bordo-mavili takıma geldiğini de anımsatan Fatih, şöyle devam etti 
     ''Ben, takıma geldiğim günden bugüne kadar olan süre içerisinde takımda değişiklikler olduğunu gözlüyorum. Takım oyunu olarak epeyce bir yol aldık. Mükemmel bir arkadaşlık var. Sezon öncesinde yeni oluşmuş bir kadro vardı ve uyum sorunu aştık. Teknik direktörümüz Aybaba da futbolcularla çok iyi diyaloğu olan bir insan. Bu etkenlerin bizi başarıya ulaştıracağını sanıyoruz.'' 

     
</TEXT>
</DOC>
