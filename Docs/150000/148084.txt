<DOC>
<DOCNO> 148084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun32.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye "ABD, bir gün gelir Türkiye'yi de suçlayabilir" 
</HEADLINE>
<TEXT>

     Suriye Dışişleri Bakanı Faruk El Şara, ''Irak savaşı, bir felaket olacak ve sonrası için kaos görüyorum'' dedi. 
     El Şara, Corriere della Sera gazetesinde bugün yer alan demecinde, ABD'nin eninde sonunda askeri olarak savaşı kazanacağını, ancak siyasi ve moral olarak savaşı şimdiden kaybettiğini öne sürdü. 
     Irak savaşının, ABD tarafından çok kötü hazırlandığını savunan Suriye Dışişleri Bakanı El Şara, şunları kaydetti 
     ''Bölgedeki ülkelerin durumu hiç göz önüne alınmadı, arabuluculuk yolları aranmadı. Bölgedeki 3 büyük güç Türkiye, İran ve Suriye'nin pasif onayı bile alınmadı. Amerikalılar, hızlı hareket etmek istiyorlardı. Amerikalıları önyargılar, nefret ve öç alma isteği yönetiyor. Asla iyi danışmanlara sahip olmadılar.'' ABD'nin yönelttiği ''Suriye, Irak rejimine yardım ediyor'' suçlamalarına karşılık veren El Şara, ''Saddam rejimine yardım ettiğimiz suçlamaları yalan. Hatalarının bağışlanması için bir bahane. Dikkat edin bir gün İtalya'yı da suçlayabilirler. Önceden Fransa ve Rusya'yı suçladılar, Türkiye'yi de suçlayabilirler'' dedi. 
     Irak savaşında medyanın tutumunu da eleştiren El Şara, ''ABD tarafından yönetilen medyanın, her şeyi anlatma olasılığının bulunmadığını'' söyledi. 
     Suriye Dışişleri Bakanı, ABD'nin Irak'ta aldığını iddia ettiği yerleri hemen görüntületip dünyaya yaydığını, ancak bunun böyle olmadığının sonradan anlaşıldığını belirterek, ''Bu savaş bir tiyatro'' değerlendirmesinde bulundu. 
     





</TEXT>
</DOC>
