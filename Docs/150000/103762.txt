<DOC>
<DOCNO> 103762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sontur09.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemci işçilere davul çalma cezası... 
</HEADLINE>
<TEXT>

     Bolu'da işten çıkarılan ve bunu protesto için 145 gündür davul çalıp eylem yapan 7 maden işçisi, Cumhuriyet Savcılığı'nca, ''Çevrenin huzur ve rahatını bozdukları'' gerekçesiyle 54 milyon 200 biner lira para cezasına çarptırıldı. 
     Bolu'nun Mengen İlçesi'ne bağlı Gökçesu Beldesi'ndeki özel sektöre ait maden ocağında 52 işçi, işten çıkarıldı. İşçiler, işyerinin önüne çadır kurup yeniden işe alınmak için eyleme başladılar. İşveren, halay çekip davul çalan ve eylemlerini 145 gündür sürdüren işçilerden şikayetçi oldu. 
     Jandarma tarafından ifadesi alınan işçilerden 7'sine, Mengen Cumhuriyet Savcılığı'ndan yazı geldi. Yazıda, ''Açık kimlikleri yazılı 7 sanığın suç tarihlerinde gece ve gündüz yerleşim alanında davul çalmak suretiyle Çevrenin huzur ve rahatını bozduğu , sanıkların eyleminin TCK'nın 546. maddesine uyduğu, bu yüzden sanıkların maddede yer alan 54 milyon 200 biner lira ödemesi gerektiği'' belirtildi. 
     Yazıda, ceza ödenmediği takdirde, sanıklar hakkında kamu davası açılacağı ve suçun sübutu halinde mahkemece tayin edilecek cezanın yarı oranında artırılarak hükmolunacağı da bildirildi. 
     Eylemci işçilerden Yılmaz Kızılırmak, ''Savcılığın para cezasına karşı çıktık ve mahkemelik olduk. Eylül ayında mahkemeden aynı yönde karar çıkarsa Ramazan ayında geceleri çalınan davulları örnek gösterip kararın düzeltilmesi için Avrupa İnsan Hakları Mahkemesi'ne başvuracağız'' dedi. 
     
     145 GÜNDÜR EYLEM YAPIYORLAR 
     Özel sektöre ait maden ocaklarındaki işlerinden çıkarılan 52 işçi, Gökçesu'da 145 gündür kurdukları çadırda protesto eylemini sürdürüyor. Eylemci işçiler, yemeklerini çadırların yanındaki bahçeden topladıkları domates ve biber gibi sebzelerle çadır mutfaklarında hazırlıyorlar. İşçiler, gece de çadır yatakhanede uyuyorlar. 
     





</TEXT>
</DOC>
