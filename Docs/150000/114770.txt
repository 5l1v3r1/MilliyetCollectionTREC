<DOC>
<DOCNO> 114770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/siyaset/siy04.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller Derviş kırk katırdır 
</HEADLINE>
<TEXT>

Herkesin masal anlattığını söyleyen DYP lideri Çiller, "Her iki tarafımız kırk katırla kırk satır" dedi 
     ANKARA Milliyet 

     DYP Genel Başkanı Tansu Çiller, CHP ve AKP’ye yüklenerek, "Her iki tarafımız kırk katır ile kırk satır" dedi. 
     Ankara Ticaret Odası’nda düzenlenen "Kum Akıyor, Liderler Yanıtlıyor" başlıklı toplantıda konuşan Çiller, herkesin masal anlattığını belirterek, "Biz farklıyız, vaatlerimizi yerine getireceğiz. Biz bunları yapmazsak gelin yakamıza yapışın. Milletin yakasına yapıştığı hiç kimse orada durmaz" diye konuştu. 
     Programından "çelişkiler yumağı" olarak söz ettiği CHP’de görüş ayrılığı olduğunu savunan Çiller, şöyle konuştu 
     "Partide biri IMF kahrolsun diyor, diğeri IMF’ye devam diyor. Hesap kitap yok. Solda bunlar olurken, sağda şiirden başka bir şey yok. Onların kadrosu, başbakanı belli değil. Dolayısıyla her iki tarafımız kırk katır ile kırk satır. Derviş kırk katırdır. Kırk satırın nerede olduğunu biliyorsunuz. Bulun Doğruyol’u, size söylediğim her şeyi yapayım." 
     Erdoğan ve Baykal’la tartışma çağrısını yineleyen Çiller, Baykal’a "Göreceksiniz üç dakika sürmez" diye çatarken, "Bizi tek başına iktidar yapın. Özal’ı sekiz yıl boyunca iktidar yaptınız. Ben de içinizden yetişen ilk kadın profesörüm. Beni niye iktidar yapmıyorsunuz " şeklinde konuştu. 
     



 SİYASET 















</TEXT>
</DOC>
