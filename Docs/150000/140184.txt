<DOC>
<DOCNO> 140184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/guncel/gun01.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun’daki Hummer’lar tezkereye takıldı 
</HEADLINE>
<TEXT>
ABD kapıdan döndü... 
İskenderun’da ABD’ye ait Hummer ciplerin yüklendiği TIR’lar, tam liman kapısından çıkmak üzereyken gelen emirle geri çevrildi... 
     UFUK AKTUĞ MUSTAFA ERCAN DHA 

     İskenderun Limanı’na altı gemiyle getirilen ABD ordusuna ait araç ve malzemelerin Güneydoğu’ya sevki, tezkerenin reddedilmesinin ardından durduruldu. Hummer ciplerin yüklendiği TIR’lar, dün çıkış kapısına kadar geldikten sonra ani bir emirle yeniden liman sahasına döndürüldü. 
     Akaryakıt depolarını ve yedeklerini tam olarak dolduran TIR’lara yüklenen askeri araçlar, dün 11.00’den itibaren B Kapısı’nın önüne sıralanarak çıkış pozisyonu aldı. Hareket etmek üzere olan araçlar, iki saat sonra bisikletli bir askerin getirdiği emir üzerine kapılar açılmayınca liman sahasında kaldı. Hummer’lar hemen kamufle edildi. 
     
     AKŞAM ZİRVESİ 
     Bazı ABD’li yetkililer de, önceki akşam 21.30’da, üç minibüs ve jandarma eskortuyla İskenderun Limanı’na gelerek toplantı yaptı. ABD’liler, yaklaşık iki saat süren toplantıdan sonra Deniz Üs Komutanlığı’na geçti. ABD’nin Almanya’daki Avrupa Komutanlığı’nda konuşlu "Kırmızı" tanımlı birliğinden iki minibüs dolusu asker de dün liman alanında görüldü. Bu askerlerin araçlarının perdelerinin kapalı olması dikkati çekti. 
     
Askeri ataşeler K. Irak’a gidemedi      ŞEYHMUS ÇAKAN Diyarbakır DHA 

     ABD’nin Ankara Büyükelçiliği’nde görevli askeri ataşeler Daniel Bates ve Joseph Collins ile 50 dolayında ABD askerinin Kuzey Irak’a gitmesine izin verilmedi. K. Irak’a gitmek için yola çıkan ABD’li grup, Türk güvenlik kuvvetleri tarafından Cizre yakınlarında durdurularak, kendilerine "Geri dönün" denildi. Bates ve Collins Adana Konsolosluğu’na ait araçlarla Diyarbakır’a döndü. Diyarbakır’da Dedeman Otel’e yerleşen ABD’li ateşeler herhangi bir açıklama yapmadı. Ataşelerin, Büyükelçilikten gelecek izin belgeleri ile tekrar K.Irak’a gidecekleri öğrenildi. 
     
     
     



 GÜNCEL 













</TEXT>
</DOC>
