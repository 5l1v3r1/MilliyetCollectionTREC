<DOC>
<DOCNO> 124626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/soneko02.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Tüzmen "Ab pazarına bağlılık tehdit oluşturuyor" 
</HEADLINE>
<TEXT>

     Devlet Bakanı Kürşad Tüzmen, ''Bugüne kadar ihracatımızı artırmak bakımından bir avantaj olarak görülen Avrupa Birliği AB pazarına bağımlılığımız, aynı zamanda gelecekteki ihracatımız bakımından önemli bir tehdit oluşturmaktadır'' dedi. 
     Tüzmen, Antalya Belek'te Şahinler Holding tarafından düzenlenen ''Türkiye'nin İhracat Potansiyeli'' konulu panelin açılışında yaptığı konuşmada, Dünya Ticaret Örgütü kapsamında 2005 yılında tekstil ve konfeksiyon ürünlerine uygulanan kotaların kaldırılması sonrasında rekabetin artırılacağını hatırlattı. 
     Bu kapsamda 2005 sonrasında Türkiye'ye yönelen tekstil ve konfeksiyon ürünleri ithalatı ile ilgili dampingli ithalat başvurularının artacağının beklendiğini kaydeden Tüzmen, şöyle devam etti 
     ''Tekstil ve hazır giyim ürünleri ithalatımızda ve ihracatımızda AB en önemli pazar olarak görülmektedir. AB'ye ihraç ettiğimiz tekstil ve hazır giyim ürünlerinin yüzde 92'si, ülkemiz ve AB pazarlarında kotaya tabii olan ürün kategorilerine girmektedir. Bu kapsamda ihracatımızda AB'nin en önemli pazar niteliğini sürdürmesi, diğer önemli ihracatçı ülkelerin AB pazarına serbestçe girememelerinin bir sonucudur. Bugüne dek ihracatımızı artırmak bakımından bir avantaj olarak görülen AB pazarına bağımlılığımız, kotaların kalkmasıyla aynı zamanda gelecekteki ihracatımız bakımından önemli bir tehdit oluşturmaktadır. 2005'te kotaların kaldırılması ve AB'nin çeşitli ülkelerle imzaladığı anlaşmalarda bu tarihi öne çekmek konusunu bir pazarlık unsuru olarak kullanması ülkemizin bu pazara yönelen ihracatı bakımından ciddi bir tehdit oluşturmaktadır.'' Devlet Bakanı Tüzmen, son 20 yılda Türkiye ve dünyadaki tekstil ve hazır giyim ihracat rakamlarına da değinerek, hazır giyim ticaretinin dünya mal ticareti içindeki payının 1990-2000 dönemleri arasında yüzde 3.2 seviyesinde olduğunu hatırlattı. 
     
     TL'NİN REEL DEĞERLENMESİ... 
     Bakan Tüzmen, kurlardan bütün sektörlerin aynı oranda etkilenmediğini ifade ederek, toplam satış içinde ihracat payı yüzde 30'un üzerinde olan sektörlerin kur hareketlerine daha duyarlı olduğunu söyledi. 
     Tekstil sektörünün Kasım ayında Türk Lirası'nın yüzde 15 reel değerlenmesinden etkilenebileceğini ifade eden Tüzmen, ''Ancak şu hususu özellikle vurgulamak istiyorum ki, dalgalı kur sisteminin uygulanmakta olması reel ve finansal sistemde tesis edilen dengelerin kurlarda ortaya çıkacak aşırı ve spekülatif hareketlerle bozulacağına göz yumulacağı anlamına gelmemektedir. Geçtiğimiz günlerde Merkez Bankası'nın piyasaya yaptığı müdahale bu konudaki hassasiyetin bir göstergesidir'' şeklinde konuştu. 
     Tüzmen, Rusya tarafından bavul ticaretine getirilen sınırlamaların da en fazla tekstil ve konfeksiyon sektörünü etkileyeceğine işaret ederek, Rusya'nın bu girişimini durdurmaya yönelik çalışmalarının sürdüğünü sözlerine ekledi. 
     İstanbul Hazır Giyim ve Konfeksiyon İhracatçıları Birliği İHKİB Başkanı Nuri Artok da, bu yıl çok önemli bir psikolojik sınır olan 9 milyar dolarlık ihracat rakamını aşacaklarını bildirdi. 
     Artok, en son 1998 yılında 8.1 milyar dolarlık bir ihracatın yapıldığını hatırlatarak, ''Ayrıca gelecek yıl ABD'de de çok önemli psikolojik sınır olan 1.5 milyar dolar rakamını aşacağız'' dedi. Nuri Artok, Türkiye'nin ihracatının önünü açan düzünlemeler yapılabilmesi halinde 3 yıl içinde ihracat rakamının 15 milyar dolar seviyelerine çıkarılabileceğini ifade etti. 
     





</TEXT>
</DOC>
