<DOC>
<DOCNO> 109249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/spor/spo01.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KÖSTEBEK GİREMEZ 
</HEADLINE>
<TEXT>

Lucescu, dışarı bilgi sızmasına engel olmak için ilginç yöntemler geliştirdi. Yedekleri soyunma odasına almayan Rumen hoca, kampa cep telefonu getirilmesini yasakladı 
     BİLAL MEŞE 

     Yedekler sahaya 
     BEŞİKTAŞ Teknik Direktörü, geçtiğimiz hafta kamuoyunu meşgul eden "köstebek" sıkıntısı için ilginç yöntemlere imza attı. Trabzonspor maçında ilk uygulamaya başlayan Lucescu, soyunma odalarında on birde oynayan futbolcularla toplantı yaparken, yedekleri sahada bıraktı. Rumen çalıştırıcı, devre aralarında da soyunma odalarında sadece bir masör, malzemeci, doktor ve sahadaki on birin yer almasını istedi. Menajer Sinan Engin’in bile, uyarılmamasına rağmen devre arasında soyunma odalarından çıktığı bildirildi. 
     
     Teke tek konuşma 
     LUCESCU, maçlarda bireysel hata yapanlarla kapalı kapılar ardında bire bir görüşecek, uyarılarını yapacak, böylece konuşmaların medyaya sızmasını önleyecek. Lucescu’nun bu uygulamasını Siyah - Beyazlı futbolcular da destekledi. Beşiktaş’ın çalıştırıcı, ayrıca cep telefonu yasağı da getirdi. 
     
     Ceza verilecek 
     RUMEN antrenörün Ümraniye Tesisleri’nde disiplini sağlamak amacıyla, kamplar sırasında cep telefonu kullanılmasını engelleyeceği de ifade edildi. Siyah - Beyazlı futbolcuların telefonlarına, kamp günleri tesislere girişlerde el konulacak. Ayrıca maçlara gidiş - gelişlerde de cep telefonu kullanılamayacak. bu yasağa uymayanlara ağır para cezaları verilecek. Lucescu’nun, takımla bir araya geldikleri ortamlarda her şeyi tartıştıklarını belirttiği ve yeni uygulamaları sezon sonuna dek sürdüreceklerini bildirdiği de öğrenildi. 
     
El ele verelim "Destekleyin"      BEŞİKTAŞ Başkanı Serdar Bilgili, ligin başında olduklarını hatırlatarak, "Kaybedilmiş bir şey yok" dedi. Bilgili, "Bu maratondan yüzümüzün akıyla çıkacağımızdan kimsenin kuşkusu olmasın. İyi bir takımız. Biraz sabır ve tribün desteğine ihtiyacımız var. Bütünlüğümüzü bozmayalım. Futbolcular İnönü Stadı’nda baskı altında kalıyor. Her ekip, sıkıntı yaşar. Ama bunları camia olarak el ele verip, aşabiliriz" diye konuştu. 
     
     "İnanıyoruz" 
     BAŞKAN Bilgili, sezona sakatlıklarla başladıklarını ifade etti ve şunları söyledi "Sakatlıklar ve formsuzluklar nedeniyle gerçek gücümüzü bir türlü yakalayamadık. Ancak takımın kalitesinden asla kuşkumuz yok. Bizler yönetim olarak bu ekibe inanıyoruz, sonuna kadar onların yanındayız. Camiada da güvensin ve demorolize olmasın. Bu ekip 100.yılda bizi mutlu edecektir. Geçiş döneminde olduğumuzu kimse unutmasın." 
     
     Ahmet Yıldırım’dan yönetime rest 
     SARAJEVO maçı sonrası teknik direktör Lucescu ile tartıştığı gerekçesi ile yönetimin dün 10 bin dolar para cezası kestiği ve PAF takımı ile idmana çıkmasını tebliğ ettiği Ahmet Yıldırım rest çekti. Genç futbolcu "Böyle bir cezayı hak ettiğimi düşünmüyorum. PAF takımı ile de idmana çıkmak istemiyorum. Zaten Ocak ayında Beşiktaş’tan ayrılacağım" diye konuştu. 
     BEŞİKTAŞ yönetimi yine Sarajevo maçında seyircilerle tartışan İbrahim ile saha içinde el - kol hareketleri yapan Pancu’ya da 5’er bin dolar ceza verdi. Lucescu, "Galatasaray’ın birinci takım olduğu sözüm yanlış anlaşıldı. Yapılan haksızlıklar nedeniyle lige üçüncü sırada başlıyoruz. Farkı kapatacağız, daha iyi olacağız" dedi. Almanya’da ameliyat olan İlhan Mansız bugün dönecek. 
     
     
     



 SPOR 


























</TEXT>
</DOC>
