<DOC>
<DOCNO> 126765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sondun22.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum kesimi seçimi tartışıyor... Klerides şartlar öne sürdü 
</HEADLINE>
<TEXT>

     Kıbrıs Rum Yönetimi lideri Glafkos Klerides'in, Rum tarafında ilk turu 16 Şubat'ta yapılacak ''başkanlık'' seçiminde yeniden aday olup olmayacağına, Kıbrıs konusundaki gelişmelere göre karar vereceği belirtildi. 
     Rum radyosunun haberine göre Klerides, yeniden aday olmak için bazı koşullar öne sordu. Klerides'in koşullarının başında, ''Annan planının bazı maddelerinde hemen değişiklik yapılarak, çalışabilir bir çözümün sağlanması'' geliyor. 
     İkinci koşul olarak, tavrını değiştirmesi için KKTC Cumhurbaşkanı Rauf Denktaş'a baskı yapılmasını isteyen Klerides, Kıbrıs sorununun 6 ay içinde çözülmesini üçüncü koşul olarak ortaya koydu. 
     Klerides'in bu mesajının, BM Genel Sekreteri Kıbrıs Özel Temsilcisi Alvaro De Soto'ya da iletildiği ve cevap beklendiği bildirildi. De Soto, 7 Ocak 2003'te Kıbrıs'a dönecek. 
     Bu arada, Rum kesiminde yapılan bir anket, Klerides'in yeniden aday olması durumunda seçimleri kazanabileceğini gösterdi. 
     Al Nie-Sen Amer araştırma şirketi tarafından 783 kişi üzerinde, 18-21 Aralık arasında yapılan anketin sonucuna göre, Klerides yüzde 43.9, komünist AKEL partisi tarafından da desteklenen Demokratik Parti DİKO Başkanı Tasos Papadopulos ise yüzde 42.5 oranlarında oy alabilecek. 
     





</TEXT>
</DOC>
