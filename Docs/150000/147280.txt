<DOC>
<DOCNO> 147280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko31.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK Başkanı Yüksek katma değerli ürünlere ağırlık verilmeli 
</HEADLINE>
<TEXT>

     Türkiye Bilimsel ve Teknik Araştırma Kurumu TÜBİTAK Başkanı Prof. Dr. Namık Kemal Pak, Türkiye'nin katma değeri yüksek teknolojik ürünlerin üretim ve ihracatına ağırlık vermesi gerektiğini belirterek, ''Tarım devriminin ürünü bir kilo domates 1 dolarken, bir kilo uydu 100 bin dolar. 100 bin misli daha fazla para, güç ve ekonomik itibar'' dedi. 
     5. Proje Yönetimi Ulusal Kongresi'nde konuşan TÜBİTAK Başkanı Pak, dünyanın tarım, sanayi ve bilgi devrimlerini belli bir akış içinde yaşadığını dile getirerek, bazı ülkelerin sanayi devrimi aşamasını tamamlayarak topyekün bilgi evresine geçtiğini, bazı ülkelerin sanayileşmenin son evresinde olduğunu söyledi. 
     Türkiye gibi bazı ülkelerde ise hala tarım aşamasının kalıntıları olduğunu aktaran Pak, bilginin her dönem ve evrede belirleyici ve değerli olduğunu vurguladı. 
     ''Bilgi her zaman para, güç, otorite kaynağı olmuş ama bilginin, bilgi toplumundaki gücü, tarımsal dönemdeki güçten çok daha fazla'' diyen Pak, şunları kaydetti 
     ''Tarım devriminin ürünü bir kilo domates 1 dolarken, bir kilo uydu 100 bin dolar. 100 bin misli daha fazla para, güç ve ekonomik itibar. Türkiye'nin yüksek katma değerli ürünlere yönelmesi, ağırlık vermesi gerekiyor. Türkiye'nin kişi başına gayri safi ulusal hasılası 3 bin dolar, toplamda ise 200 milyar dolar. Ulaşmak istediğimiz hedef bundan daha yüksek çünkü, Türkiye'nin dünyadaki demografik ağırlığı yüzde 1.1, dünyadaki ekonomik ağırlığı ise binde 5. Bizim demografik ağırlığımızın, gizil gücümüzün, ekonomik ağırlığa yansıması lazım. Ama siz eğer hala kilosu 1 dolar eden domates satmaya devam ederseniz, görünür gelecekte bunu başaramazsınız. Nasıl sağlarsınız Kilosu 100 bin dolar olan uydular üretir ve ihracattaki ağırlığı yüzde 8 olan yüksek katma değerli teknolojik ürünlerin payını yüzde 30-40'lara çekebilirseniz o zaman kişi başına gelir 6, 9, 10 ve 20 bine katlanır.'' Pak, AB'nin Türkiye'nin önündeki en büyük açılım olacağını sözlerine ekledi. 
     İstanbul Proje Yönetimi Derneği IPYD ve İstanbul Bilgi Üniversitesi'nin gerçekleştirdiği kongreye düşük katılım dikkat çekti. 
     





</TEXT>
</DOC>
