<DOC>
<DOCNO> 140029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/spor/ydilmen.html </URL>
<DATE> 2003/03/02/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Çok önemli galibiyet 
</HEADLINE>
<TEXT>

     Kocaeli varolma savaşı yapıyor, Galatasaray kredisini tüketmiş her maçı final havasında oynuyor. Böylesine bir maçta Kocaeli takımı Lazarov hariç dokuz kişi ile adam markajı yaptı. Her Galatasaraylı’nın başında bir muhafız vardı. Sahanın her yanında kovalamaca yaşandı. Kocaeli "Eğer bir kontratak yakalarsam golü bulurum" düşüncesinde oynadı. Şartlar böyle olunca da pozisyonu az bir maç ortaya çıktı. 
     Bu tip maçlarda sadece fauller, kornerler yani duran toplarla sonuca gidebilirsiniz. Gol de zaten öyle geldi. Oyun olarak böyle defanslara karşı çok hareketli oynayıp, topu kanatlara taşımak lazım. Galatasaray’da iki forvetin arkasında görev alan Revivo çizgilere kaçmayıp kalabalığın arasında kalınca takımın hücum gücü azaldı. Galatasaray sadece sağ kanattan hücum yapabildi. Bu bölgede görev alan Ümit Davala ve Berkant’ın çabaları kilidi açmaya yetmedi. Ergün’ün olmayışı sol kanat bindirmelerini aksattı, dar alanlardan da kolay çıkılamadı. 
     İkinci yarının başında atılan korner golü Kocaeli’nin daha çok öne çıkmasını, ofansif oynamasını sağladı. Son bölümlere girilirken, ilk yarının en iyilerinden Ümit Davala’yı bir pozisyon hatası yaptığı için Fatih hoca oyundan çıkardı. Oysaki Xavier maçın tamamında kötüydü. Lazarov’a karşı hep kaybetti. Oyun 1 - 0 sürerken Bülent Korkmaz kritik bir poziyonda hocasının oyunculuk yıllarında çok yaptığı gibi çizgiden inanılmaz bir top çıkardı ve puanları kurtardı. 
     Galatasaray çok önemli bir deplasmanı kazasız geçerken, dış saha maçlarını da üçe indirdi, büyük bir avantaj elde etti. 
     
     
     



 SPOR 

























</TEXT>
</DOC>
