<DOC>
<DOCNO> 119571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo21.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler, İtalya maçı öncesi ilk antrenmanlarını yaptılar 
</HEADLINE>
<TEXT>

     A Milli Futbol Takımı, İtalya ile 20 Kasım Çarşamba günü yapacağı özel maçın hazırlıklarına başladı. 
     Galatasaray'ın Florya Metin Oktay Tesisleri'nde, Milli Takımlar Teknik Direktörü Şenol Güneş yönetiminde gerçekleştirilen yaklaşık bir saatlik antrenmanda, futbolcular koşunun ardından 5'e 2 tek pas çalışması yaptı. Bir hayli neşeli oldukları gözlenen futbolcuların, çalışma sırasında birbirleriyle şakalaşmaları dikkat çekti. 
     Şenol Güneş, 5'e 2 pas çalışması sırasında Emre Aşık ve Cihan'ı özel olarak çalıştırırken, ceza alanı dışından attığı paslarda, kaleye şut atmalarını istedi. 
     Takıma İtalya'da katılacak olan Nihat ve Alpay'ın yanı sıra İstanbul'a geç gelecek olan Tugay'ın yer almadığı antrenmanı, Futbol Federasyonu Başkanı Haluk Ulusoy, Başkan Vekili Ata Aksu, yöneticiler Şeref Has ve Hüsnü Hayali de izledi. 
     Galatasaray Kulübü İkinci Başkanı ve Basın Sözcüsü Ali Dürüst ile yönetici Özkan Olcay, Milli Takım'ın antrenman yaptığı sahaya gelerek, başkan Ulusoy ve yöneticilerle bir süre görüştüler. 
     Antrenman öncesinde futbolcular ve teknik heyet, basın mensuplarına fotoğraf için poz verirken, antrenman sonrasında da Federasyon Başkanı Haluk Ulusoy, futbolcularla tek tek tokalaştı ve bazılarıyla şakalaştı. 
     A Milli Takım, bu akşam özel uçakla İtalya'ya gidecek. Pescara'da maçın oynanacağı Adriatico Stadı'nda yarın yapacağı antrenmanla hazırlıklarını tamamlayacak Milliler, 20 Kasım Çarşamba günü oynanacak maçın ardından Türkiye'ye dönecek. 
     





</TEXT>
</DOC>
