<DOC>
<DOCNO> 116636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/guncel/gun02.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk malı yüzer sarayı 
</HEADLINE>
<TEXT>

Formula 1’in patronu Bernie Ecclestone’un 15 milyon dolar 25 trilyon lira değerindeki Petara adlı yatı, 53 metre uzunluğunda ve dört katlı. 
     ÖNAY YILMAZ istanbul 

     Türk tersaneleri, Formula 1’in patronu Bernie Ecclestone’un da aralarında olduğu dünyaca ünlü isimlere yat yapmanın gururunu yaşıyor. Tersanelerimizde yapılan ve Ecclestone’un çok beğendiği 15 milyon dolar 25 trilyon lira değerindeki "Petara" isimli yatı beş yıldızlı otel konforunda. 
     Ecclestone’un mega yatını Proteksan şirketi yaptı ve geçtiğimiz temmuz ayında teslim etti. Proteksan Genel Müdürü Necdet Salgür’ün verdiği bilgiye göre, yat 53 metre uzunluğunda ve dört katlı. Muslukları, banyo aksesuvarları, kapı kolları, havlu asma yerleri gibi bazı bölümler altın kaplama. Yatın adı "Petara" ise Ecclestone’un karısı ve çocuklarının baş harflerinden oluşturulmuş. 
     
     50 MEGA YAT ÜRETTİK 
     3200 beygir motor gücü olan yatta, iki salon, dört misafir kamarası, bir VIP suiti, bir master suit, bir de jimnastik solunu bulunuyor. 12 mürettebat ve kaptanın kalması için de yer mevcut. Tekne radyo kontrollü yani uzaktan kumandayla kumanda edilebiliyor. Uydu sistemi olan yatın çok özel bir TV ve müzik sistemi bulunuyor. 
     40 metrenin üzerinde lüks yatlar ürettiklerini söyleyen Salgür, yatçılıkta Türk tersanelerinin dünya pazarında önemli bir yere sahip olduğunu belirterek, şunları söylüyor "Ürettiğimiz yatların en önemli müşterisi zengin Avrupa ülkeleri. Bugüne kadar binin üzerinde yat, 50 civarında da mega yat ürettik. Bunlar yüzen saraylar. Okyanusun ortasında da olsanız, buradan işlerinizi yürütebilirsiniz." 
     
     GURUR TABLOSU 
     Bu arada Türkiye’deki gemi sanayi, ülkemizde yüzümüzü ağartan iş kollarından biri haline geldi. Tersanelerimiz yabancı ülkelerin gemi siparişlerini yetiştirebilmek için gece gündüz çalışıyor. 23 tersanede inşa edilen 50 geminin yaklaşık yüzde 50’si ihraç maksatlı üretiliyor. 
     Bunlar arasında başta kimyasal olmak üzere her çeşit tanker, roro, konteyner, araştırma, balıkçı, romörkör, ürün gemileri ile, yat, tekneler, hatta askeri gemiler de yer alıyor. Lloyd’b Shipping Economist Dergisi de, Avrupa ülkelerince kimyasal tanker inşasında Türk tersanelerinin birinci sırada tercih edildiğini açıkladı. 
     
     
     



 GÜNCEL 















</TEXT>
</DOC>
