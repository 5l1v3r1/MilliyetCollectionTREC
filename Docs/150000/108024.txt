<DOC>
<DOCNO> 108024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/spor/yurundul.html </URL>
<DATE> 2002/09/17/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Transfer politikası yanlış 
</HEADLINE>
<TEXT>

     Fenerbahçe’nin kötü gidişinin başlıca nedeni Yıldırım yönetiminin yanlış transfer politikasıdır. Hem sezon öncesi bu konudaki eleştirilerimizi üstüne basa basa gündeme getirdik. Sezon içinde de sık sık tekrarladık. 
     "Eldeki kadronun yapısı günümüz futbolunun istediği ilkelere uygun değil. Yetenekli oyuncuların devamlılıkları, pres özellikleri yok. Koşanların teknik kapasiteleri yetersiz." 
     Doğal olarak böyle bir şablonda kolektif uyum şekillenmiyor, ileri uç ve orta sahadaki pres rahatsızlığı hücum zenginliğini kısıtlıyor, savunma güvencesini olumsuz etkiliyor. Karşı alanda preste top kazanılmadığından mecburen kalabalık yerleşmiş savunmaya hücum ediliyor. 
     Fenerbahçe’nin eldeki kadrosunun çağdaş futbolu oynaması, istikrar sağlaması mümkün değil. Bu sezon öncesi geçmiş senelerin örneklerine rağmen transfer politikası yine yanlış planlandı. Takımın öncelikle kaliteli savaşçı forvet tipi ile pres özelliği, devamlılığı olan, futbolu bilen orta saha oyuncularına ihtiyacı vardı. Tam tersi yapıldı. Büyük paralar Washington ile Ortega’ya gitti. Ortega’dan faydalanmak için oturmuş takım oyunu ve pres gerekli. Hagi’nin büyük başarısı Galatasaray’ın kolektif uyumundan ve Dünya çapındaki dar alan presinden kaynaklandı. İleride top çalıp rakip defansları dengesiz yakalayamıyorsun. Tempo düşük. Hücumda çoğalamıyorsun. Kanat bindirmelerin yetersiz. Böyle bir tabloda ağır Washington’dan zorluk derecesi yüksek maçlarda nasıl yararlanılacak 
     Fenerbahçe medyası hala işi çözemedi. Her sezon öncesi transferler övülüyor, hazırlık döneminden methiyeler düzülüyor, İstanbul’a dönüşte yürüyecekleri unutulup Revivo ve Yusuf göklere çıkarılıyor, hele ahı gitmiş vahı kalmış Kızılyıldız’a altı gol atılınca neler yazıldı, neler. Kimse Kızılyıldız’ın orta sahayı elini kolunu sallaya sallaya geçip 5-6 gol pozisyonu yakaladığını farkedemedi. Lig ve Avrupa kulvarında ters neticeler gelince hemen döndüler. Tabii tek çare olarak Lorant’ı günah keçisisi yaptılar. Lorant bize göre de yetersiz bir teknik direktör. Ama Fenerbahçe’nin sorunu yalnız Lorant diye düşünülüyorsa bu daha da büyük yanılgı olur. 
     Aziz Yıldırım takımını çok seven, sağlığını da bu yönde feda etmeyi göze alan bir başkan. Fenerbahçe’ye büyük hizmetler verdi. Tesisler kazandırdı. Ama futbol bilgisi zayıf. Bu da çok önemli değil. Esas handikap fikir almak için başvurduğu tüm adreslerin yanlış olmasıdır. 
     



 SPOR 

























</TEXT>
</DOC>
