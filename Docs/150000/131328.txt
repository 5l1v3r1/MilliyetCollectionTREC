<DOC>
<DOCNO> 131328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur25.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, Irak için bölgesel toplantı düzenlemeye hazır... 
</HEADLINE>
<TEXT>

     Türkiye, Irak sorununun barışçı yollarla çözümlenmesi için Başbakan Abdullah Gül'ün ziyaret ettiği bölge ülkelerini kapsayacak bir toplantı düzenlemeye hazır olduğunu açıkladı. 
     Dışişleri Bakanlığı Müsteşarı Büyükelçi Uğur Ziyal, bugün Suudi Arabistan, Mısır, İran, Ürdün ve Suriye büyükelçilerini kabul ederek, Türkiye'nin bu girişimini aktardı. 
     Bakanlık Sözcüsü Büyükelçi Yusuf Buluç, yaklaşık 20 dakika süren görüşmenin ardından yaptığı açıklamada, şunları söyledi 
     ''Sayın Başbakan, Irak'a komşu ülkelere yaptığı ziyaretlerde muhataplarında barışçı çözüm yollarının sonuna kadar kullanılması hususunda genel bir arzunun bulunduğu kanaati edinmiştir. 
     Buradan hareketle komşu ülkelerce Irak yönetimine sorunun barışçı yollarla aşılmasına imkan verecek açılımlar yapması için bir çağrıda bulunulması imkanı tarafımızdan değerlendirilmiş ve bugün, Sayın Başbakan'ın ziyaret ettiği 5 ülkenin büyükelçileri bakanlığa davet edilerek, Türkiye'nin bu amaçla bir toplantı düzenlemeye hazır olduğu ifade edilmiştir. 
     Büyükelçilere ayrıca, toplantıda yapılabilecek çağrıya ilişkin düşüncelerimiz iletilmiştir. Bu girişime ilişkin ayrıntılar önümüzdeki günlerde alınacak tepkilere göre şekillenecektir.'' 
     





</TEXT>
</DOC>
