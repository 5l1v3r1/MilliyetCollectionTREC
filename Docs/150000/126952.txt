<DOC>
<DOCNO> 126952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/yasam/yas01.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabreden Yaylar mutluluğu yakalar 
</HEADLINE>
<TEXT>

2003, "Yay burcuyum" diyenlere dikensiz gül bahçesi’ vaat etmiyor. Ancak gezegenler, umudun kaybedilmemesi gerektiğini söylüyor. Çünkü Yaylar, yılın ikinci yarısında rahata eriyor 
     2003'te sizi neler bekliyor - 9 

     R. HAKAN KIRKOĞLU 

     YAY 23 KASIM-21 ARALIK 
     Tanımlayan kelimeler 
     İyimser, özgürlükçü, neşeli, iyi huylu, dürüst, gerçekleri arayan, felsefi, entelektüel. 
     - Huzursuz, dikkatsiz, sorumsuz, yüzeysel, patavatsız, güvenilmez. 
     Yönetici gezegeni Jüpiter 
     Elementi Ateş, Niteliği Değişken 
     Vücutta karşı geldiği bölge Kalça ve baldırlar. 
     Rengi Koyu mavi, mor 
     Metali Kalay, Taşı Topaz 
     
     ŞANSLI ALANLAR 
     Burcunuzun yöneticisi Jüpiter, tüm yıl boyunca size destek olacak. Ağustos ayına kadar Jüpiter, eğitim ve yabancılarla ilişkiler açısından yanınızda olacak yeni ufuklar kazandırıp pek çok alanda fırsat getirecek. Olaylara daha geniş bakabilecek, hayat hakkında yeni görüşler kazanmak için fırsat bulacaksınız. 27 Ağustos’tan sonra ise Jüpiter, kazandıklarınızı daha rahat gösterme ve kullanma olanağı verecek. Yılın ikinci yarısında kariyerinize yansıyacak olan bu ışık sayesinde iş hayatında yükselebileceksiniz. 
     
     ZORLANMA ALANLARI 
     Satürn son iki yıldır pek çok Yay burcu kişisini bekletti, planlarını askıya aldı ve ilişkiler, ortalıklar alanında önemli engeller getirdi. Haziran sonrasında Satürn bu karşıt konumundan uzaklaşmakta. Bu durumda yılın ilk yarısında çok iyimser bir tablo çizemiyoruz ama en azından daha iyimser beklentiler içine girmeniz mümkün. Yılın ikinci yarısında, ortak kullanıma açık parasal konular, miras ya da eşinizin maddi durumunu ilgilendirebilecek alanlarda yeni sorumluluklar alabilirsiniz. Kısaca maddi alanda kendi kaynaklarınıza daha fazla güvenmeniz ve ortaklaşa işlerde daha kontrollü davranmanız gerekiyor. 
     
     YAY KADINI İÇİN AŞK... 
     Satürn uzun zamandır ilişkiler ve evlilikten yana ciddi bir hava estiriyor. Bu gezegen ortaklaşa konularda, son iki yıldır artan sorumluluklara ve kendini yeteri kadar ortaya koyamamaya neden olmuş olabilir. İlişkilerinizde gerçek rahatlama haziran sonrasında gerçekleşecek. Yeni yılda yakın beraberlikler ve aşk hayatınızda, daha kolay mutlu olacaksınız. Bu dönemler 7 Ocak-5 Şubat, 22 Nisan -17 Mayıs, 2-27 Kasım olacak. Bu arada Mars’ın sert açıları, özellikle 17 Ocak-5 Mart arasında ilişkilerde tartışmaların yıpratıcı olabileceğini işaret ediyor. 
     
     YAY ERKEĞİ İÇİN AŞK.. 
     2003 yılında ilişkiler daha olumlu bir atmosfere giriyor. Ama önce sabretmeniz gerekli. Bu yıl, dış etkiler, özellikle işle ilgili gerginlik ve sorumluluklar sizi olumsuz etkileyecek evlilik ya da birlikteliğinizi zora sokabilecek. Mars’ın olumlu açılarında ise, hem daha inandırıcı, hem de daha akıcı beraberlikler yakalamanız mümkün. 18 Ocak-5 Mart ve 15 Aralık sonrası böyle dönemler olabilir. 

</TEXT>
</DOC>
