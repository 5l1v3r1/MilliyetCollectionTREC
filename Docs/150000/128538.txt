<DOC>
<DOCNO> 128538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko30.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Florini'nin Euro'ya dönüşümünde yeni düzenleme... 
</HEADLINE>
<TEXT>

     Merkez Bankası, Hollanda Merkez Bankası'nın, tedavülden kalkan Hollanda Florini'nin Euro'ya dönüşüm işlemlerinde yeni düzenlemeye gittiğini bildirdi. 
     Merkez Bankası tarafından yapılan açıklamada, Hollanda Florini efektiflerin Euro'ya dönüştürülmesi işlemlerine açıklık getirildi. 
     Açıklamada, Hollanda Merkez Bankası'nın, yeni bir düzenlemeye giderek, tedavülden kalkmış Hollanda florinlerinin Euro dönüşüm işlemlerini bazı yeni kurallara bağladığı belirtildi Buna göre, Hollanda florinlerinin Euro dönüşüm işlemleri, 1 Şubat 2003 tarihine kadar bankalarca veya Hollanda Merkez Bankası'nca yapılacak. 
     1 Şubat 2003 tarihinden 31 Aralık 2031'e kadar ise sadece Hollanda Merkez Bankası'nca, ellerinde Euro'ya dönüştürülmemiş Hollanda Florini bulunan kişilere, bu florinlerin gerçek sahipleri olduklarını kanıtlamaları halinde yapılabilecek 
     Hollanda Merkez Bankası'nın, tedavülden kalkmış Hollanda Florini efektifleri bankalardan alabileceği son tarihi 1 Şubat 2003 olarak belirlediği hatırlatılan açıklamada, Merkez Bankası şubelerinde ve Merkez Bankası nezdinde faaliyet gösteren Döviz ve Efektif Piyasalarında, kuruluşlar aracılığıyla, Hollanda florinlerinin Euro dönüşüm işlemlerinin 20 Ocak 2003 dahil tarihine kadar yapılabileceği belirtildi. 
     Konuya ilişkin detaylı bilgilerin Hollanda Merkez Bankası internet sitesinde www.dnb.nl yer aldığı kaydedilen açıklamada, Hollanda Florini dışında kalan Avrupa Para Birliği'ne dahil diğer ülkeler ulusal paralarının Euro banknotlara dönüşüm taleplerinin, Merkez Bankası'nca, 31 Aralık 2003 tarihine kadar karşılanmaya devam edileceği ifade edildi Merkez Bankası'nın, 31 Aralık 2001 tarihinde yaptığı açıklamada, Avrupa Para Birliği'ne dahil ülkeler ulusal paralarının, Euro banknotlara dönüşümüne ilişkin düzenlemelere yer verilmişti. 
     Bu çerçevede, Merkez Bankası'nın, yetkili müesseselerin, özel finans kurumlarının ve bankaların kuruluşlar tedavülden kalkacak ulusal paraların Euro dönüşüm taleplerini, 1 Ocak 2002-31 Aralık 2003 tarihleri arasında karşılayacağı kamuoyuna duyurulmuştu. 
     





</TEXT>
</DOC>
