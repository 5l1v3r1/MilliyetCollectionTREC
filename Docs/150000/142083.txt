<DOC>
<DOCNO> 142083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur20.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere, karı kocanın arasını açtı, canlı yayında kavga çıktı 
</HEADLINE>
<TEXT>

p    Başbakanlık tezkeresi konusunda farklı görüşler taşıyan Gazeteci Nazlı Ilıcak ile eşi AKP milletvekili Emin Şirin arasında televizyonda canlı yayında "karı-koca kavgası" yaşandı. 
     Ilıcak, ABD ile birlikte hareket etmeyi "ahlaksızlık koşusu" olarak nitelendiren eşi Şirin'e "inatçı ve taşfırın erkeği" yakıştırmasında bulundu. 
     TV8'de Gazeteci Emin Pazarcı'nın hazırlayarak sunduğu Bakış Programı'na katılan Nazlı Ilcak ve eşi Emin Şirin, Başbakanlık tezkeresini tartıştı. 
     Şirin, Irak'a düzenlenecek operasyonda ABD ile birlikte hareket etmeyi "ahlaksızlık koşusu" olarak nitelendirince, eşi Nazlı Ilıcak'la aralarında hararetli bir tartışma başladı. 
     Ilıcak, bu değerlendirmeye "Siz ekonomik paketin güçlendirilmesini istiyorsunuz. Paket doyurucu olursa, ahlaksızlık koşusunun bedeli yüksek mi olacak" karşılığını verdi. "Tezkereye hayır oyu vermenin başbakan ve hükümete güvenmeme anlamına geleceğini" söyleyen Ilıcak, hem iktidar milletvekili olup hem de tezkereye hayır demenin "etik" olmadığını söyledi. 
     Bunun üzerine Şirin, "Yani Nazlı Hanım yaptığımı ahlaksızlık olarak görüyor. Allah'tan parlamento içinde değilsiniz. Nazlı Hanım'ın demokrasi anlayışı, sadece seçime dayalı biraz eksimiş bir demokrasi anlayışı. Nazlı Hanım'ın fikirlerine iştirak edecek olsaydık, hür yapılan seçimlerin sonunda otokratik diktatörler seçerdik" diye konuştu. 
     
     KAVGA SERTLEŞİYOR 

     Ilcak, tezkerenin ikinci kez Meclis'e gönderilmesi durumunda reddedilmesinin, "Erdoğan için büyük bir karizma çizilmesi" olacağını savundu. Şirin ise bu sözlere "Sizin seçimle gelen otokratik diktatörler aradığınızı bugün öğrenmiş oldum" karşılığını verdi. Ilıcak da yanıt olarak, "Alakası yok. Ben yönetilebilir bir demokrasi arıyorum" dedi. 
     Programda, eşler arasında şu ilginç diyalog yaşandı 
     -Şirin "Nazlı Hanım, endişelerinin esiri olarak, Ben ABD ile kolkola prim yaparım. Bu işler de böyle geçip gitsin' diyor. Burada Kuvayı Milliye ruhuna ihtiyaç var. 
     Kuvayı Milliye ruhunun içinde olmaktan iftihar ediyorum.". 
     -Ilıcak "Genelkurmay Başkanı o ruhun içinde değil mi ". 
     -Şirin "Beni askerle karşı karşıya gelecek gibi bir hava içine sokmayın. Askerle mücadele içinde olan sizsiniz.". 
     -Ilcak "Benim eleştirilerim ayrı. Ben güvenlik bakımından askere her zaman güvendim. Türkiye Cumhuriyeti'nin teminatı ve bekası olarak gördüğümü her zaman söylüyorum. Sizin gibi, Türkiye'nin 1918'deki şartlara sahip olduğuna inanmıyorum." 
     
     "TAŞFIRIN ERKEĞİSİN" 

     Şirin, eşini ahaksızlık koşusunda ABD ile birlikte koşmakla suçlarken, Ilıcak "Hiç ahlaksızlık koşusu değil. Siz ekonomik paketi biraz doyurucu bulsanız, tezkereye evet diyeceğinizi söylediniz. Yani orada da ahlaksızlık koşusunun bedeli biraz daha mı fazla olacak" sorusunu yöneltti. 
     Ilıcak, eşini "mantık kayması içinde bulunmak"la suçlayınca, Şirin de "Benim mantığım dört dörtlüktür. Hiç böyle hikayeleri dinleyemem" karşılığını verdi. 
     Programın sonunda Emin Şirin, "Hiç kendimi geri zekalı saymıyorum. Milli hassasiyetleri olan biriyim" deyince, Nazlı Ilıcak da eşine "Biraz inatçısınız, siz tam bir taşfırın erkeğisiniz" diye yüklendi. 
     





</TEXT>
</DOC>
