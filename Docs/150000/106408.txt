<DOC>
<DOCNO> 106408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur06.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP - ATP ile işbirliği yapacak... 
</HEADLINE>
<TEXT>

     DYP ve Aydınlık Türkiye Partisi ATP , seçimde işbirliği yapma kararı aldı. 
     Celal Bayar Köşkü'nde düzenlenen toplantıda konuşan DYP Genel Başkanı Tansu Çiller, bugün merkez sağda güçbirliği için önemli bir adım atıldığını belirterek, Türkiye'nin güçbirliği ve istikrarı aradığını söyledi. 
     İstikrarlı yönetimin istikrarlı bir ekonomiyi getireceğini ifade eden Çiller, ''Bugün, yanlış yazılan tarihi doğru yazma çabası vardır'' dedi. 
     Alparslan Türkeş'in, görüşlerini paylaştıkları bir Türk büyüğü olduğunu ifade eden Çiller, ''Dolayısıyla, o günkü yakınlık, o zaman ortaya konulan büyük Türkiye vizyonu, bugün merhum Türkeş'in oğlu Tuğrul Türkeş ile devam ettirilmek istenmektedir'' diye konuştu. 
     ATP Genel Başkanı Türkeş'i aralarında görmekten büyük mutluluk duyduklarını belirten Çiller, merkez sağdaki bölünmüşlüğün Türk siyasetini zaafa uğrattığını söyledi. 
     Çiller, şunları kaydetti 
     ''Bu vizyon birliğini, bir güç birliğine çevirmeyi Türk siyasetinin, Türk milletinin aradığı istikrar açısından doğru bir karar olarak gördük. Bu işbirliğinin asıl adresinin, sandıkta olacak işbirliği olduğunu, bir kez daha açıkça ortaya koymak istiyorum. Buradan, bütün milliyetçilere sesleniyoruz, bütün milli ve manevi değerlerin sahibi olan, bütün merkez sağın vizyonunu paylaşan herkese sesleniyoruz, gelin, sandıkta birleşelim, bu güç birliğini sandığa yansıtalım. Bir büyük şahlanış başlayacaktır. Bu şahlanış, milletin şahlanışı olacaktır. Çünkü, hiçbir kurtuluş savaşı, dışarıdan getirilen kumandanlarla ya da askerlerle olmaz.'' ATP Genel Başkanı Tuğrul Türkeş ise Alparslan Türkeş'in, DYP'nin terörle mücadelede ve ekonomi alanında attığı adımların Türkiye'nin hayrına olduğunu söylediğini belirtti. 
     Türkeş, vatandaşların, bölünmüş bir siyaset değil, bütünleşmiş bir siyaset istediğini kaydetti. 
     Oluşacak birliktelikleri vatandaşın peşinen görmek istediğini anlatan Türkeş, fikren ve ruhen anlaşan siyasi partilerin birlikte çalışma yapması gerektiğini vurguladı. 
     ''Türkiye'nin birliğe, bütünlüğe ihtiyacı var'' diyen Türkeş, ittifakların peşinen yapılması görüşünü daha önce dile getirdiklerini, tabandaki birleşmenin, tavanda da yapılması gerektiğini söyledi. 
     Bugünkü mutabakatın, işbirliği anlayışının altında bunun yattığını belirten Tuğrul Türkeş, ''Bugün DYP ile işbirliği mutabakatına vardığımızı belirtmek istiyorum'' diye konuştu. 
     Bu arada, Çiller'e partisinin kadın kolları görevlileri tarafından nazar boncuğu takıldı. 
     





</TEXT>
</DOC>
