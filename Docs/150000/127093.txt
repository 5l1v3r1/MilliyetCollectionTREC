<DOC>
<DOCNO> 127093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur13.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin "Irak'ta her gelişmeye hazırız" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Türkiye'nin Irak'taki olası bir savaşla ilgili her türlü gelişmeye hazırlıklı olduğunu söyledi. 
     Türkiye Spor Yazarları Derneği tarafından Antalya'da düzenlenen seminere katılan Mehmet Ali Şahin, basın mensuplarının sorusu üzerine, Irak'ta sıcak çatışma yaşanmasını temenni etmediklerini belirtti. Şahin, ''Bunu kimse istemiyor. Ancak Türkiye her an hazır olmalı. Tüm gelişmeleri dakika dakika takip ediyoruz. Irak'ta yaşanabilecek her türlü gelişmeye de hazırlıklıyız'' dedi. 
     Türkiye'de henüz savaş endişesine gerek olmadığını belirten Şahin, ''Hükümetimizin bu konuda alınmış henüz bir kararı yok. Gelişmeler, TBMM'yi ilgilendiren boyutta da olabilir'' diye konuştu. 
     Şahin, ''Savaş konusunda karar mercii kimdir '' biçimindeki bir soruya ise, ''Karar mercii, yetkili kurul, siyasilerdir. Türkiye'de demokratik bir rejim var. Bu konuda Genelkurmay Başkanlığı ile de uyum içindeyiz'' diye yanıt verdi. 
     Şahin, bir başka soru üzerine de spor kulüplerinden alınan vergilerin düşürülmesi konusunda Ankara'ya döner dönmez inceleme başlatacağını, maliye ve diğer kurumlardan görüş alacağını açıkladı. 
     Mehmet Ali Şahin, İstanbul'daki Atatürk Olimpiyat Stadı ile ilgili olarak da stadın çevre düzenlemesi konusunda İstanbul Olimpiyat Oyunları Hazırlık ve Düzenleme Kurulu ile en kısa sürede görüşme yapacağını sözlerine ekledi. 
     





</TEXT>
</DOC>
