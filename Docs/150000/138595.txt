<DOC>
<DOCNO> 138595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur19.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya'da 207 köy yolu kapalı... 
</HEADLINE>
<TEXT>

     Sakarya'da, 3 gündür aralıklı olarak devam eden kar yağışı nedeniyle 207 köy yolunun kapalı olduğu bildirildi. 
     Vali M. Cahit Kıraç, düzenlediği basın toplantısında, dün gece etkisini daha artıran kar yağışı dolayısıyla 207 köy yolunun kapalı olduğunu belirterek, Köy Hizmetleri İl Müdürlüğü ekiplerinin, bu yolları açma çalışmalarının aralıksız sürdüğünü söyledi. 
     Ulaşımda sıkıntı çekilmemesi ve eğitimin aksamaması için bütün imkanların seferber edildiğini anlatan Kıraç, şunları kaydetti 
     ''Okullarda eğitime devam edilmesi için, özellikle taşımalı sistemin uygulandığı köylerin yollarındaki çalışmalar aralıksız sürdürülecek. Köy yollarının açılmasındaki öncelik, taşımalı sistemle eğitim verilen bölgelere veriliyor. Kar yağışının bugünden itibaren etkisini azaltacağını öğrendiğimiz için, okulların tatil edilmesine gerek duymadık.'' Kıraç, öğrenci servislerinin zincir takmadan trafiğe çıkmasına izin verilmeyeceğini de belirterek, İl Sağlık Müdürlüğü ekiplerinin ise yolları kapalı köy yollarındaki olası sağlık sorunları için tam donanımlı biçimde hazır tutulduğunu sözlerine ekledi. 
     





</TEXT>
</DOC>
