<DOC>
<DOCNO> 123064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/ekonomi/aeko.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’de ekonomi yönetiminde deprem 
</HEADLINE>
<TEXT>

ABD Hazine Bakanı Paul O’Neill ve Beyaz Saray ekonomi danışmanı Larry Lindsey istifa etti. Bush, ekonomi yönetiminde değişikliğe hazırlanıyor 
     DIŞHABERLER SERVİSİ 

     ABD ekonomisini iki yıldan beri yöneten Hazine Bakanı Paul O’Neill, görevinden istifa etti. Başkan Bush’a bir mektup göndererek istifa ettiğini bildiren O’Neill, görevinden birkaç hafta içinde ayrılacağını belirtti. 
     O’Neill’in yanı sıra Beyaz Saray ekonomi danışmanı Larry Lindsey de istifa etti. Beyaz Saray kaynakları, O’Neill’in istifasının Bush yönetimi tarafından istendiğini duyurdular. 
     
     İstifayı Bush istedi 
     O’Neill’in ofisinden yapılan açıklamada istifa kararının "Gelecek bir kaç hafta içinde yürürlüğe gireceği" bildirildi. O’Neill’in ABD Başkanı George Bush’a bir mektupla kararını bildirdiği ve "ülkeye hizmet için tanıdığı fırsat için" kendisine teşekkür ettiği belirtildi. 
     ABD Hazine Bakanı Paul O’Neill’in sürpriz istifasının Başkan George Bush’un ekonomi yönetiminde büyük bir değişikliğe hazırlandığı şeklinde yorumlanıyor. Gözlemciler, görev yaptığı dönemde sözünü esirgemeyen bir yönetici olarak yoğun eleştiriye maruz kalan O’Neill’in değiştirilmesine ekonominin iyi gitmemesi üzerine Bush’un karar verdiğini belirttiler. 
     O’Neill’in değiştirilmesinin ekonomiyi düzeltmeyeceği, ancak ikinci bir dönem seçilmek isteyen Bush’un seçmene, "Bakın ekonomi kötüye gidince elimden gelen önlemleri aldım, yerimde oturup kötü gidişata seyirci kalmadım" mesajı vermek istediği ifade ediliyor. 
     
     Dediklerinin tersi çıktı 
     Gözlemcilere göre, ekonomiyi fazla liberalleştirdiği ve ekonomik sorunların sosyal boyutunu ihmal ettiği ileri sürülen O’Neill dobra konuşmaları ve farklı yönetim tarzı yüzünden birçok kez ekonominin geleceği konusunda yanlış öngörülerde bulundu. 
     11 Eylül saldırıları ardından borsanın bir - bir buçuk yıl içinde tavan yapacağını iddia etti, tam tersi oldu. Doların değer kaybetmesiyle ilgili yanlış beklentiler yarattı. Enron gibi dev şirketlerin batışına "Şirketler gelirler giderler... Kapitalizmin yaratıcılığı buradadır" diyerek seyirci kaldı. 
     
     En zengin bakanlardandı 
     Dün istifasını açıklayan Paul O’Neill’ın Alcoa adlı dev alüminyum şirketi bulunuyor. ABD Kabinesi’nin en zengin bakanlarından biri olan O’Neill’ın yaklaşık 150 milyon dolarlık kişisel serveti olduğu biliniyor. 67 yaşındaki O’Neill, IMF ile sık sık görüş ayrılığına düştüğü yönünde eleştiriler alıyordu. St. Louis doğumlu O’Neill’ın dört çocuğu ve 12 torunu var. 
     

</TEXT>
</DOC>
