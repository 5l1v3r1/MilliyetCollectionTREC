<DOC>
<DOCNO> 145687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun24.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin iddiası "Iraklılar esirleri idam etmiş olabilir" 
</HEADLINE>
<TEXT>

     ABD askeri yetkilileri Iraklıların esir aldıkları Amerikan askerlerini idam etmiş olabileceğini iddia ederken, Irak bu iddiayı reddetti. 
     ABD Genelkurmay Başkan Yardımcısı General Peter Pace, bugün CNN'de ''Larry King Show''da yaptığı açıklamada, Irak ordusunun savaşın başlangıcından itibaren savaş esirlerini idam etmek ve okullara silah stoklamak da dahil savaş suçları işlediğini ileri sürdü. 
     Pace, Nasıriye'de konvoyları pusuya düşürüldüğünde öldürülen ya da yakalanan 12 askere atıfta bulunarak, ''Savaş esirlerini öldürdüler'' dedi. 
     Irak televizyonunda gösterilen 7 cesetten bazılarının alınlarından vurulmuş olmasının, idam edildiklerinin işareti olabileceği belirtiliyor. 
     ABD savunma yetkilileri, bu 12 askerin teslim olmaya çalışırken öldürüldüğü konusunda bilgiler aldıklarını, bu bilgiyi araştırdıklarını ve bu askerleri resmen ''kayıp'' olarak sınıflandırdıklarını da belirttiler. 
     Pace, Iraklıların okullara silah depolamanın yanı sıra hastaneleri operasyon için kullandıklarını, askerlere sivil elbiseler giydirerek savaş suçu işlediklerini ileri sürdü ve ''Savaş esirlerini öldürdüler. Kadınları ve çocukları kalkan olarak kullandılar. Teslim olmak istermiş gibi yapıp kendilerini teslim almak isteyen askerlere ateş açtılar. Daha önce böyle şeyler görmedim. Bu tiksindirici'' dedi. 
     
     IRAK REDDETTİ 
     Irak'ın Rusya Büyükelçisi Abbas Halef ise bugün Interfax ajansına yaptığı açıklamada, ''Irak'ın esirleri idam ettiği'' iddialarını yalanladı. 
     Irak'ın esirlere Cenevre Sözleşmesi'ne göre davranacağını tekrarlayan Halef, Irak televizyonunun bugün çok sayıda ölü veya esir ABD ve İngiliz askerini göstereceğini de açıkladı. 
     Uluslararası Kızılhaç Komitesi sözcüsü ise Irak ve ABD'nin ellerindeki esirleri en kısa zamanda görebilmeyi ümit ettiklerini söyledi. 
     Sözcü, bugün Kuveyt'te yaptığı açıklamada, iki tarafın yetkilileriyle sürdürdükleri görüşmelerin şimdiye kadar yapıcı geçtiğini, ama esirlerle görüşme için gün veremeyeceğini, ancak iki taraftaki esirlere de yakında erişebilme konusunda ümitli olduğunu söyledi. 
     Amerikan birliklerinin şimdiye kadar 4 bin 500 Iraklıyı esir aldığı açılanırken, Irak'ın 5 Amerikalı askerin yanı sıra 2 Apaçi helikopteri ele geçirdiği bildirildi. 
     




</TEXT>
</DOC>
