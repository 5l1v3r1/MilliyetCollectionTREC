<DOC>
<DOCNO> 138701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sondun02.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, ABD'de yaşayan Iraklıları göreve çağırıyor... 
</HEADLINE>
<TEXT>

     ABD Savunma Bakanlığı Pentagon , ABD'de yaşayan Iraklıları, Irak Devlet Başkanı Saddam Hüseyin'in devrilmesinden sonra ülkelerinin yeniden yapılanmasına katılmaya çağırıyor. 
     ABD Savunma Bakan Yardımcısı Paul Wolfowitz, Michigan eyaletinde bulunan Detroit'te, Iraklıların yoğun olarak yaşadığı yerlerden biri olan Dearborn'a dün yaptığı ziyarette, Iraklılara ister ''sivil memurlar'', ister ''Amerikan ordusunda yer alan yedekler'' olarak ülkelerinin yeniden yapılanmasına katılmalarına ilişkin bir program sundu. 
     Wolfowitz, Irak-Amerikan Demokrasi Forumu Derneği'nde sunduğu programın Iraklıların profesyonel niteliklerinden yararlanmayı hedeflediğini belirterek, ''Bu program, çok çeşitli alanlarda sizlerin profesyonel niteliklerinizden ve dil ve kültür bilginizden yararlanmayı hedefliyor'' dedi. 
     Bakan Yardımcısı, ''Yedek asker olarak, Irak'a yardım için seferber olabilir, sonra da ABD'ye sivil olarak dönebilirsiniz'' diyerek, bu programda yer alacak kişilerin ABD'de bulunmadıkları süre içinde işlerini kaybetmeyeceğini belirtti. 
     Wolfowitz, ABD'de yaşayan ve bu girişimde rol almayı kabul edecek Iraklıların Amerikan vatandaşlığı işlemlerinin çabuklaştırılacağı sözü de verdi. 
     ABD'deki Iraklılara, olası Irak harekatında çevirmenlik ya da rehberlik yapmalarını da öneren Wolfowitz, bu önerinin dünyanın her yerindeki Iraklılara açık olduğunu söyledi. 
     Wolfowitz, ''Saddam Hüseyin'in BM kararlarına uyması için çok küçük bir şans var, ama ülkesini terk etmesi şansı daha yüksek. Eğer ülkeden ayrılırsa, bu çok iyi olur, çünkü o zaman olası savaş, bütün kötü sonuçlarıyla birlikte bertaraf edilmiş olur'' dedi. 
     Kimyasal ya da biyolojik silah risklerinin sorulması üzerine Wolfowitz, ''Savaş en büyük tehlikenin olduğu andır. Ancak böyle bir savaş demokratik ve temsili hükümetin kurulmasına yol açmalıdır'' diye konuştu. 
     





</TEXT>
</DOC>
