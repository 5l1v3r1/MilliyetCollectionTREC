<DOC>
<DOCNO> 123549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/soneko31.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Yeni parlamento dönemine olumlu bakıyoruz 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı Ersin Özince, yeni parlamento dönemine olumlu baktıklarını, IMF heyetiyle de bu yöndeki kanıları paylaştıklarını söyledi. 
     Özince, IMF Türkiye Masası Şefi Joha Kahkonen başkanlığındaki IMF Heyeti ile yapılan görüşmenin ardından gazetecilerin sorularını yanıtladı. 
     Ersin Özince, 1.6 milyar dolarlık kredi dilimine ilişkin bir soru üzerine toplantıda bu konuyla ilgili bir değerlendirme yapılmadığını belirterek, ''Bankalar Birliği olarak çeşitli kereler dile getirdiğimiz bankacılık sektörüyle ilgili düzenlemelerin diğer alanlarda da yapılması gerektiği ifade edildi. Yeni parlamento dönemine biz olumlu bakıyoruz. IMF heyetiyle de bu yöndeki kanıları paylaştık'' dedi. 
     Uygulanan programla ilgili gelişmelerin beklenildiği gibi sürmesinin hem içeride hem dışarıda olumlu etkiler göstereceğini kaydeden Özince, başka bir soru üzerine ''Biz IMF heyetiyle herhangi bir konuda talepkar olarak görüşüyoruz değiliz. Bütün taleplerimizi Türkiye Cumhuriyeti devletinin yetkili makamlarıyla paylaşıyoruz' dedi. 
     Özince, muhasebe, vergi gibi alanlarda yapılacak reformların bankacılık sektörünün, ekonominin ihtiyaçlarına daha iyi cevap verebilecek şekilde gelişmesini sağlayacağını, haksız rekabeti ortadan kaldıracağını ve kayıt sisteminin toplumda güven ve istikrarı artıracak unsurlar olduğunu vurguladı. 
     
     BDDK KONUSUNDA BİR KAYGIMIZ YOK 
     Ersin Özince, BDDK'ya ilişkin açıklamalar ve Pamukbank olayının gündeme gelip gelmediği yönündeki bir soru üzerine, şöyle konuştu 
     ''Biz Bankalar Birliği olarak işaret ettiğiniz tarzdaki değerlendirmeye girmemeye özen gösteriyoruz. Girmememiz çekinmemizden değil, bu konuda bilgili ve yetkiye sahip kuruluş olmadığımız için. Otoritenin bu tür tasarruflarını biz, değil IMF ile başka bir bünyeyle tartışma cüretine veya tercihine girmeyiz. Öyle bir misyonumuz yok. Otoritenin, keza BDDK'nın gelecekteki değerlendirmelerine ve BDDK'ya ilişkin düzenlemelere muhakkak yetkili makamlar karar vermiştir. Karar vermeye de devam eder. Bizim bu konuda herhangi bir kaygımız yok.'' ''BDDK'nın yetkilerinin azaltılması durumunda, bunun programa etkisi ne olur '' şeklindeki soruyu ise Özince, ''BDDK, bankacılık ve finans sistemiyle ilgili tüm kuralların uluslararası iyi örneklerde olduğu gibi olması lazım. Biz liberal bir yapının oyuncuları olarak, serbest rekabete inanan müteşebbisler olarak Türkiye'de bunun otoritesinden en küçük uygulamaya kadar bu doğrultuda düzenlenmesini arzu ediyoruz'' şeklinde yanıtladı. 
     Ersin Özince, bunun yapılması sırasında gerekli toleransların ve gerekli geçiş dönemlerinin sağlanmasıyla Türkiye'nin bunları sindirerek ve sahiplenerek hayata geçirmesini arzu ettiklerini kaydetti. 
     
     KAYNAK MALİYETLERİ ÖNEMLİ ÖLÇÜDE AZALDI 
     Özince, 2003 yılında reel sektör ile mali sektör arasında sağlıklı bir ilişki kurulup kurulmayacağı yönündeki bir soru üzerine de, Türkiye'de bankacılık sektörünün fonksiyonlarını yerine getirmesi için özellikle aracılık masraflarının, vergisel yüklerin, uluslararası iyi örneklerdeki seviyelere indirilmesi gerektiğini söyledi. 
     IMF ile bugünkü toplantıda bu konunun da kendiliğinden gündeme geldiğini belirten Özince, 2003 yılından ümitli olup olmadıkları yönündeki soru üzerine de '' Pek tabii ki ümitliyiz'' dedi. 
     Bankacılık sektöründe faizlerin gerilemesiyle hem döviz hem de TL bazında kaynak maliyetlerinin önemli ölçüde azaldığını ifade eden Özince, bunun mevduatta vadelerin uzatılmasıyla özellikle kredi taleplerinin karşılanmasında daha istikrarlı ve uygun kaynak arzı sağlanabileceğini kaydetti. 
     Özince, IMF'nin bankacılıkla ilgili herhangi bir aksaklık görüp görmediğine ilişkin bir soruya da ''Hayır, böyle bir şey dile gelmedi'' diye yanıt verdi. 
     





</TEXT>
</DOC>
