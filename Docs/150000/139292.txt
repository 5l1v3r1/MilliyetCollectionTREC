<DOC>
<DOCNO> 139292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/ekonomi/eko05.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İlacı isteyen, farkını öder 
</HEADLINE>
<TEXT>

Emekli Sandığı 1 Mart’tan itibaren referans fiyat uygulaması başlatacak. Belirlenen referans fiyatın üzerindeki ilaçlar fark ödenerek alınabilecek 
     Emekli Sandığı, 1 Mart’tan itibaren pahalı ilaç isteyen hastaya ekstra fatura çıkaracak. Yeni sistemde, kurumun sağlık yardımı sağladığı hak sahiplerine yazılan ayakta ve yatan hasta reçeteleri için hastane eczanelerinden sağlanan ilaçlar hariç , "referans fiyat" uygulanacak. 
     İlaçların farmasötik eşdeğerliliği esas alınarak bulunacak referans fiyat, halen listelerde yer alan 5 binin üzerindeki ilacın tümünü kapsayacak. Emekli Sandığı, referans fiyat için kullanımda bulunan ilaçları farmasötik eşdeğer özelliklerine göre gruplandırdı. Aynı gruptaki ilaçların aritmetik ortalaması alınarak referans fiyatlar elde edildi. Örneğin, 1000 mg ve 10 film tabletlik antibiyotiklerin aynı zamanda ortalama fiyatı olan referans fiyatı 23 milyon 241 bin 84 lira olarak hesaplandı. 
     İlaçların bilgisayara girişi sırasında yürütülecek olan yeni uygulama çerçevesinde, reçetede yazılan ilacın fiyatı, referans fiyatın altında ise herhangi bir değişiklik yapılmadan işlem devam edecek ve hasta katılım payı bu fiyat üzerinden hesaplanacak. 
     
     Alternatif ilaç önerilecek 
     Reçetede yazılan ilaç fiyatı, hesaplanan referans fiyatın üzerinde ise hastaya bu fiyatın altında bulunan ilaçlardan biri önerilebileceği gibi, referans fiyatın üzerinde olan bir ilaç da verilebilecek. 
     Ancak bu durumda ilaç fiyatı ile referans fiyatı arasındaki fark, hak sahibi tarafından karşılanacak. Katılım payı da referans fiyat üzerinden hesaplanacak. Referans fiyatı 23 milyon 241 bin 84 lira olan antibiyotikler içinde, örneğin, fiyatı 19 milyon 808 bin lira olan Klavupen ya da 18 milyon 182 bin lira olan Amoksilav yazılan hak sahibine, ilacın kendi fiyatı üzerinden geri ödeme yapılacak, katılım payı da bu fiyatlardan hesaplanacak. 
     
Referans fiyatlar Amoksilav 18 milyon 182 bin lira Klavupen 19 milyon 808 bin lira Klamoks 23 milyon 870 bin lira Amoklavin 23 milyon 872 bin 500 lira Bioment - bld 23 milyon 874 bin lira Augmentin 29 milyon 840 bin lira Referans fiyatı 23 milyon 241 bin 84 lira      
     1000 mg ve 10 film tabletlik altı antibiyotik için örnek tablo. 
     
Fiyat farkı eczaneye ödenecek      Reçetesine, fiyatı 29 milyon 840 bin lira olan Augmentin 1000 mg yazılan bir vatandaş, eczaneden de bu ilacı talep ederse, bu ilaç için 23 milyon 241 bin 84 lira geri ödeneceği için, aradaki 6 milyon 598 bin 916 liralık fark, hak sahibi tarafından eczaneye ödenecek. Katılım payı da 23 milyon 241 bin 84 lira üzerinden hesaplanacak. 
     



 EKONOMİ 




















</TEXT>
</DOC>
