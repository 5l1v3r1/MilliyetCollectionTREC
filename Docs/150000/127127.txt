<DOC>
<DOCNO> 127127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/ekonomi/aeko.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
20 milyar dolarlık paketle geliyorlar 
</HEADLINE>
<TEXT>

Olası Irak operasyonunda Türkiye’den taleplere ilişkin son kararın alınacağı MGK öncesinde Ankara’ya gelen ABD’nin iki bakan yardımcısı 20 milyar dolarlık paket açacak 
     UTKU ÇAKIRÖZER Ankara 

     ABD’nin Irak operasyonu için Türkiye’den taleplerine ilişkin son kararın alınacağı MGK toplantısıyla aynı gün Ankara’ya gelen ABD Dışişleri Bakan Yardımcısı Marc Grossman ve Hazine Bakan Yardımcısı John Taylor, 20 milyar dolarlık bir yardım paketi önerecek. 
     Ankara’ya geçen hafta "taleplerimize çok acil yanıt istiyoruz" mesajı gönderen ABD yönetimi, Türkiye’nin operasyonun ekonomik boyutuna ilişkin kaygılarını gidermek için dün sürpriz bir heyet gönderme kararı aldı. Grossman ve Taylor’ın bugün Dışişleri Bakanı Yaşar Yakış ve Devlet Bakanı Ali Babacan ile görüşme talepleri kabul edilince, Amerikan heyeti apar topar Ankara’ya geldi. Grossman ve Taylor’ın randevularını Washington’un Ankara’dan yanıt beklediği askeri taleplere ilişkin nihai kararın alınacağı MGK toplantısının öncesine getirmeleri dikkat çekti. 
     
     Hibe değil kredi 
     ABD Savunma Bakan Yardımcısı Paul Wolfowitz ve Grossman’ın aralık başında Ankara’da yaptıkları görüşmeler sırasında hem talepler, hem de ekononomik destek isteği ele alınmış, Amerikalı konuklar, Hazine Müsteşarı Faik Öztrak’tan "Türkiye’nin ekonomik kayıp tahminlerine" ilişkin bir brifing almıştı. Brifingde Türkiye, olası bir operasyondan kaybının en az 25 - 30 milyar dolar olacağını bildirmişti. Taylor ise bugün bir ekonomik paketle gelecek. Pakette Türkiye’ye 5 milyar doları kısa vadede 15 milyar doları da uzun vadede ve proje bazında verilmek üzere toplam 20 milyar dolarlık bir kredi desteği öngörüyor. Ancak, paketin tamamının geri ödenmesi gereken uzun vadeli kredi olması Ankara’yı düşündürüyor. 
     ABD’nin paketinin yetersizliğini ilk açıklayan da AKP lideri Recep Tayyip Erdoğan olmuş ve ABD Başkanı George W. Bush’la yaptığı görüşmenin ardından, "3 - 4 milyar gibi basit rakamlar öneriyorlar" demişti. Hazine’nin yaptığı çalışmaya göre Irak’a askeri operasyon durumunda Türkiye en az 30 milyar dolarlık kayıp yaşayacak. Bu kaybın, "turizm gelirlerindeki kesilme", "petrol fiyatlarındaki artış", "faiz oranlarındaki artış" ve "yabancı yatırımcının Türkiye’den kaçışı" gibi nedenlerden ortaya çıkması bekleniyor. 
     
     Davet Babacan’dan 
     Grossman ile birlikte dün gece geç saatlerde özel bir uçakla Ankara’ya gelen Taylor, Türkiye’ye Hazine’den sorumlu Devlet Bakanı Ali Babacan’ın daveti üzerine geldiklerini belirtti. Taylor, "Irak’ta muhtemel bir çatışmanın Türkiye ekonomisi üzerindeki etkilerini görüşeceğiz. Ancak, amacımız, Irak’ta böyle bir çatışmanın çıkmasını önlemek" dedi. 
     Ziyaretleri sırasında, Türkiye’deki ekonomik reformları da görüşmeye devam edeceklerini kaydeden Taylor, "Türkiye, ekonomik reformlara başarılı bir başlangıç yaptı" diye konuştu. Taylor, ziyareti sırasında Türkiye ekonomisinin genel durumu üzerinde de duracaklarını ifade etti. 
     
Savaş da olsa not yükselir’      Uluslararası kredi derecelendirme kuruluşu Standard and Poor’s’un S P haftalık analizine göre, olası Irak savaşı bölgedeki siyasi istikrarı, ABD’nin dış dengelerinin bozulmasıyla da küresel sermaye hareketlerini olumsuz etkileyebilecek. 
     S P’ye göre, olası Irak savaşı, Orta Doğu ve Kuzey Afrika ülkelerini öncelikle etkiler. Bölgedeki bazı ülkelerde iç karışıklıklara da neden olabilir. Irak savaşı sonucu bölgedeki sermaye maliyetleri yükseleceği, İsrail ve birçok Arap ülkesinden sermaye çıkışının yaşanacağı ifade ediliyor. S P, bölge ülkelerinin kredi notu pozisyonunun da kötüleşebileceğinin altını çiziyor. S P, bölgedeki bazı ülkelerde, iç faktörlerin, dış faktörlerden daha etkili olabileceğini vurguladıktan sonra, bölge ülkelerinin aksine, IMF’nin mali desteğinin sürdüğü ve NATO üyesi olan Türkiye’nin ise ekonomik programa sadık kalması halinde kredi notunun yükselebileceğini belirtiyor. 
     
Bütçede hibe, yardım tedbiri      ANKARA Milliyet 

     2003 yılının ilk üç ayına ilişkin geçici bütçe tasarısı TBMM Genel Kurulu’nda 126 oya karşılık 327 oyla kabul edildi. 
     AKP’lilerin verdiği önergeyle güvenlik, savunma amaçlı hibe ve yardımlara ilişkin uygulama boşluğu doğmaması için, 2002’de mevcut olan düzenlemelerin devamı sağlandı. Buna göre, yurtdışından sağlanacak hibeler ve verilecek borçlar ilgili temaslarla anlaşmaları yapmaya, sağlanan finansmanı kullandırmaya Hazine’nin bağlı olduğu bakan yetkili. Türkiye’nin yapacağı hibe ve yardımlarla ilgili olarak da Cumhurbaşkanı ve Başbakan’ın yetkileri saklı kalmak kaydıyla hükümetin belirleyeceği kişi ve kuruluşlar yetkili olacak. Ayrıca, mülteci ve göçmenler için yapılacak harcamaların bazı kanunlardan istisna tutulması için Bakanlar Kurulu’na yetki verildi. CHP’lilerin tarım ve sağlık sektörüne destek amacıyla verdiği önergeler ise "gider arttırıcı" olduğu gerekçesiyle kabul edilmedi. 
     Geçici bütçeyle kurumlara tahsis edilen 34.2 katrilyon liralık ödeneğin 7.3 katrilyonu personel, 2.2 katrilyonu diğer cari giderler, 744 trilyonu yatırım, 16.7 katrilyonu faiz, 7.3 katrilyonu diğer transfer giderlerinden oluştu. 
     



 EKONOMİ 






















</TEXT>
</DOC>
