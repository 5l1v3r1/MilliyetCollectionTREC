<DOC>
<DOCNO> 122295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko32.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılar, Merkez Bankası'nın müdahalesini yerinde buldular... 
</HEADLINE>
<TEXT>

     Merkez Bankası'nın piyasalara müdahale ederek bankalardan dolar alımı yapması, bankacılar tarafından olumlu karşılandı. 
     Dalgalı kur sonrası ilk kez görüldüğü bildirilen alım yönündeki müdahaleyi değerlendiren bir bankacı, TL'ye gereksiz bir dönüşün yaşandığını, bunun da ihracatçı için iyi olmadığını vurguladı. 
     Dövize bir talep olmadığına dikkati çeken bankacı, ''eğer önümüzdeki günlerdeki gelişmeler, piyasa beklentileri pozitif olursa, Merkez Bankası daha çok müdahale etmek zorunda kalır. Pozitif gelişmelerle portföy girişi olacak, düşüşün önünü kesmek zor. 1 ayda 1 milyon 700 bin liralardan 1 milyon 500 binlere indi. Bıraksan 1 milyon 500 bin liranın da altına inecek. Habire döviz arzı var, muazzam bir basınç yaratıyor'' ifadesini kullandı. 
     Aynı bankacı, Merkez Bankası'nın müdahalesinin bir zararı olmayacağını ifade ederken, ''yerinde bir hareket. Bilançosunu da güzelleştirir. Yeter ki piyasaya çıkan TL, likidite, piyasalardaki dengeyi bozmasın'' dedi. 
     





</TEXT>
</DOC>
