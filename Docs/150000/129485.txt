<DOC>
<DOCNO> 129485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun23.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Başbakanı mafya ile bağlantılı olmakla suçlanıyor 
</HEADLINE>
<TEXT>

     İtalya Başbakanı Silvio Berlusconi mafya ile bağlantısı olmakla suçlandı. 
     Berlusconi'nin geçmişte sağ kolu olarak bilinen ve Forza İtalya partisinden senatör olan Marcello Dell'Utri hakkında ''yeraltı örgütü oluşturmak'' iddiasıyla devam eden davada şahit olarak dinlenen eski mafya babası Antonio Giuffre, 20 yıl önce bazı mafya babalarının Berlusconi ile evinde görüştüklerini öne sürdü. 
     Pişmanlık yasasından yararlanıp cezasını hafifleten Giuffre, Palermo Mahkemesi'nde verdiği ifadesinde, Sicilya mafyası Cosa Nostra'nın lideri Michele Greco'nun kendisine, mafya üyelerinin geçmişte Berlusconi ile çiftliğinde görüştüklerini söylediğini belirtti. 
     Giuffre, Berlusconi'nin mafya ile bağlantı kurmak için Dell'Utri'yi aracı olarak kullandığını da iddia etti. 
     Berlusconi hakkındaki, mafyayla işbirliği yaptığı iddiasıyla açılan dava zaman aşımına uğramıştı. Avrupa'nın en zenginleri arasında bulunan Berlusconi hakkında şu anda sadece rüşvet verdiği iddiasıyla bir dava bulunuyor. 
     





</TEXT>
</DOC>
