<DOC>
<DOCNO> 141031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo07.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Özat, Roma'daki yerini ayırttı ''İtalya'ya hazırım...'' 
</HEADLINE>
<TEXT>

     İtalya Birinci Futbol Ligi takımlarından AS Roma'ya transfer olacağı iddia edilen Fenerbahçeli milli futbolcu Ümit Özat, ''İtalya'da oynamak için kendimi hazır hissediyorum'' dedi. 
     AS Roma'nın Ümit Özat ile ilgilendiği haberini dün manşetten duyuran Corriere dello Sport Gazetesi, bugün de Türk futbolcuyla yapılmış bir röportajı yayınladı. 
     Ümit Özat, İtalyan gazetesine demecinde, ''Çok kısa bir süre öncesine kadar Avrupa'da bir takıma gitmeyi düşünmüyordum şimdi zamanın geldiğine inanıyorum. Başka bir ülkeye gitmek beraberinde birkaç sorunu getiriyor. Örneğin ortama uyum sağlama. Ama İtalya gibi zor bir ligde oynayan arkadaşlarımın kendilerini zorla kabul ettirmeyi başarmaları gibi örneklerde bulunuyor'' diye konuştu. 
     Her futbolcunun bir hedefi olduğunu ve bunun her geçen gün daha da büyüdüğünü ifade eden Türk futbolcu, ''Daha önemli bir takımda oynama isteğimi saklamıyorum. Bu benim kariyerimin rüyası. Geçmişte Almanya gibi yurtdışından teklifler aldım ama uluslararası alanda prestijli bir takım olarak gördüğüm Fenerbahçe'de kaldım'' açıklamasında bulundu. 
     Corriere dello Sport, 26 yaşındaki Ümit Özat'ın kariyerini anlatarak, yurtdışında bir takımda oynayamaya hazır olduğunu bildirdi. Gazete, Manchester United ve Real Madrid gibi büyük kulüplerin de Özat ile ilgilendiğini savundu. 

     
</TEXT>
</DOC>
