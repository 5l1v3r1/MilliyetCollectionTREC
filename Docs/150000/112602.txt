<DOC>
<DOCNO> 112602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sonspo09.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü İtalyan hakem Collina İstanbul'da 
</HEADLINE>
<TEXT>

     Dünyaca ünlü futbol hakemi Pierluigi Collina, GSM Operatörü Aria'nın davetlisi olarak Türkiye'ye geldi. 
     Atatürk Havalimanı Dış Hatlar Terminali'ndeki Akfen Salonu'nda düzenlenen basın toplantısında konuşan Pierluigi Collina, Türkiye'de olmaktan büyük mutluluk duyduğunu belirterek, ''Türk insanıyla özel bir bağım ve iletişimim var'' dedi. 
     İtalyan hükümetinin organizasyonunda dünyanın çeşitli yerlerinde açılan ''Futbol Manzaraları'' adlı serginin İstanbul'da açıldığını hatırlatan Collina, serginin sponsoru Aria'nın çağrısını kabul ettiğini ifade ederek, ''2 ülke arasında iyi ilişkiler kurmalıyız'' diye konuştu. 
     Collina, hakemlik yaşamında çok sayıda anısı olduğunu anlatarak, şöyle konuştu 
     ''2002 Dünya Kupası'nda televizyondan izledim. Türk futbolcular maç sonrasında rakip oyuncuları kutluyorlardı. Abdullah ve Bülent, tribünlerden çocuklarını kucaklarına alarak sahaya getirdi. Bu olay Türk futbolunun olduğu kadar dünya futbolu için büyük bir başarıdır.'' Collina, Türk futbolcuların genelde hakemlere itiraz eden bir yapıya sahip olduğunu, ancak kendisine itiraz etmediklerini hatırlatılarak, ''Ayrıca Türk seyircisi de sizi çok seviyor. Bunları nasıl değerlendiriyorsunuz '' sorusuna karşılık, şunları kaydetti 
     ''Bunları duymak beni mutlu ediyor. Ancak zaman zaman da utanç veriyor. Türkiye'de Fenerbahçe ve Galatasaray'ın maçlarını yönettim. Sahayı kontrol etmek için çıktığımda seyircilerden büyük bir tezahürat ve alkış alıyordum. Bu çok ilginç bir davranış. Rakip ya da evsahibi oyuncuları değil de hakemin alkışlanması ilginç. Bu tür davranışlar bazen utanç veriyor, ama güzel bir utanç. 
     Sahada adil bir yönetim ortaya konulursa, bu hem oyuncular, hem de hakem için harika olur.'' Türkiye'de ve dünyada hakemlerin sürekli eleştirildiğinin hatırlatılması üzerine Collina, ''Böyle şeyler olur. Ancak hakemler kendilerini geliştirmektedirler. Hafta için hazırlıklarını en iyi biçimde yapıyorlar. Zaman zaman bu yeterli olmayabiliyor. 90 dakika bazı şeyler ters gidebilir. Ama burada önemli olan hakemin iyi bir hazırlık yapmasıdır. FIFA ve UEFA iyi bir yönetim ortaya koymamız için çok güzel fırsatlar sağlamaktadır. Kusursuz olmadığımız bilinmelidir.'' 
     
     ARIA GENEL MÜDÜRÜ FARINA 
     Toplantıya katılan Aria Genel Müdürü Guiseppe Farina da, Collina'nın 25 yılık hakemlik yaşamında 300'e yakın maç yönettiğini belirterek, İtalya'da ve uluslararası alanda ödüller aldığını hatırlattı. 
     Collina'nın iş etiğini ve felsefesini kendilerine yakın gördüklerini anlatan Farina, ''Bizim son sloganımız 'İletişim Sanattır''. Collina'nın da çok büyük bir iletişim yeteneği var. Bireylerle ve taraftarlarla iletişim kurmayı başarıyor. İyi iletişim çok yetenekli ve bilgili insanlar tarafından sağlanır'' dedi. 
     Farina, Türkiye'de 4 büyük futbol takımına sponsor olduklarını da hatırlatarak, ''Büyük bir ekonomik kriz yaşadık. Takımların bu ortamda krizin üstesinden gelmesine yardımcı olduk'' diye konuştu. 
     





</TEXT>
</DOC>
