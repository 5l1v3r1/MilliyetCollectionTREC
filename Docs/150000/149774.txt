<DOC>
<DOCNO> 149774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo03.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Play-Off'a kalan 10 takım belli oldu... 
</HEADLINE>
<TEXT>

     Türkiye Basketbol Ligi'nde 25. hafta maçları sonunda play-off turuna kalan takımlar belli olurken, Efes Pilsen, averajla son haftaya da lider olarak girdi. 
     Ligde ''normal sezon''un bitimine 1 hafta kala, ilk 10 takım arasında bulunan Efes Pilsen, Ülkerspor, Galatasaray, Fenerbahçe, Pınar Karşıyaka, Türk Telekomspor, Darüşşafaka, OYAK Renault, İstanbul Tekelspor ve Beşiktaş'ın, play-off turunda oynaması kesinleşti. Bunlardan ilk 6 takım içinde bulunanlar, ilk turu oynamayıp doğrudan çeyrek finalde mücadele edecek. 7.lik-10.luk arasında kalan Darüşşafaka, OYAK Renault, İstanbul Tekelspor ve Beşiktaş arasındaki ilk tur eşleşmeleri ise son hafta maçlarından sonra belli olacak. 
     Lider Efes Pilsen, İstanbul'da Ankara Büyük Kolej'i 95-76 yenerek üstüste 24. galibiyetini aldı. Ankara ekibi ise son 8 maçta 7. yenilgisine uğradı. Averajla 2. sırada bulunan Ülkerspor ise Galatasaray'a 87-58 üstünlük sağlayarak, üstüste 12. galibiyetini elde etti. Son haftalarda çıkışta olan Darüşşafaka, ligden düşmesi kesinleşen Göztepe'yi deplasmanda 108-95 yenerek, son 5 maçta 4. galibiyetini aldı. 
     Ligde kalmayı garantileyen İTÜ'ye farklı skorla üstünlük sağlayan Fenerbahçe, son 4 haftada 3. galibiyetini alıp averajla 4. sıraya çıkarken, bu sezon da ilk kez dördüncülüğe yükselmiş oldu. 
     Ligin son haftasında Efes Pilsen ile Ülkerspor arasında yapılacak maç, ''normal sezon''u ilk sırada bitirecek takımı belirleyecek. 
     Göztepe ve TED Kolejliler'in düşmesi kesin hafta kesinleşmişti. 
     





</TEXT>
</DOC>
