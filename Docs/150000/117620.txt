<DOC>
<DOCNO> 117620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo19.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da, Galatasaray maçı hazırlıkları... 
</HEADLINE>
<TEXT>

     Adanaspor Kulübü Genel Menajeri Şahabettin Yavuzer, Galatasaray'ın Fenerbahçe'ye farklı skorla yenilmesinin kendileri açısından iyi olmadığını söyledi. 
     Şahabettin Yavuzer, yaptığı açıklamada, futbolda her türlü sonucun yaşanabileceğini belirterek, ''Ancak, Galatasaray'ın farklı skorla yenilmesi bizim işimizi zorlaştıracak'' dedi. 
     Hatayspor ile yaptıkları kupa maçında kötü oynadıklarını ve ilk turda elenmelerinin Adanaspor'a yakışmadığını belirten Yavuzer, konuşmasını şöyle sürdürdü 
     ''Bu yenilgi bizi rahatsız etti. Bu maçı kesinlikle kazanmamız gerekirdi. Takımda bulunan 23 futbolcuyu da eşdeğer düşünüyoruz. Adanaspor, bütçesi, tarihi ve kalitesiyle Hatayspor'u yenecek pozisyona sahipti. Futbolcularımız duyarsız ve ciddiyetsiz davrandılar. 
     Şimdi, bizim için büyük önem taşıyan Galatasaray'a hazırlanıyoruz. Farklı skorlu yenilgi, sarı-kırmızılı takımın yöneticisi, teknik kadrosunu ve futbolcularını kamçıladı. Galatasaray, puan kaybetmemek için büyük çaba gösterecek. Futbolcularımız yüreklerini ortaya koyarlarsa, maçtan kesinlikle puan alırız.'' Yavuzer, kart cezalısı İlker'in Galatasaray karşısında forma giyemeyeceğini, sakatlıkları süren kaleci Murat ile Timko'yu maça yetiştirmeye çalışacaklarını sözlerine ekledi. 
     Bu arada açık tribünün biletlerinin satışına başlandığı, kapalı tribün biletlerinin ise yarın 5 Ocak Stadı gişelerinde satışa çıkarılacağı bildirildi. 

     
</TEXT>
</DOC>
