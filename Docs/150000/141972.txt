<DOC>
<DOCNO> 141972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/yazar/yilmaz.html </URL>
<DATE> 2003/03/11/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yoksulluk ilacını Bangladeş verecek .. 
</HEADLINE>
<TEXT>

     Dün de AKP Diyarbakır milletvekili ve Türkiye İsrafı Önleme Vakfı Mütevelli Heyeti Başkanı Prof. Dr. Aziz Akgül ve Bangladeş’ten gelen konukları Grameen Bank Genel Müdürü Nurjahan Begum ve Prof. Latifee ile birlikte yemek yedik. 
     
     Yoksula 100 dolar 
     Prof. Akgün, yoksulluğu önlemek için dar gelirli kadınlara dağıtılacak mikro kredilerin yapılandırılmasına çalışıyor. Prof. Dr. Muhammad Yunus’un 1972’de Bangladeş’te kurduğu Grameen Bank 1192 şubesi 12 bin çalışanı olan, 4 milyar dolar sermayeli bir banka. Bankanın dağıttığı ve tutarı 100 ile 5 bin dolar arasında değişen mikro kredileri model alan Akgün konuyu önce Tayyip Erdoğan’a, ardından da geçtiğimiz gün Bangladeş’ten gelen ekiple birlikte Devlet Bakanı Beşir Atalay’a açtı. Bu kredilerin yapılandırılması için BDDK Başkanı Engin Akçakoca ile de görüşen Akyüz, şimdilik projenin valilikler eliyle yürütüleceğini söylüyor. 2 milyar dolarlık kamu kaynağının ilk etapta 1.8 milyon doları Diyarbakır’da dağıtılacak. Dünya Bankası’ndan 4 yıl süre ile sağlanan 510 milyon dolar kredi de bu amaçla kullanılabilecek. 
     
     BDDK da anlarsa 
     Akyüz’ün BDDK ile görüşmelerini aktarırken anlattığı bir vurguyu da açıklamadan geçmeyeceğim. BDDK yoksullara dağıtılacak mikro kredi için 3 milyon dolar teminat istemek gibi garantilerin olmasını önermiş Şaka gibi... Ne garantisi Bu kredinin hedef kitlesi 10 milyon kişi karnını doyurmak için günde 1 dolar ancak ayırabiliyor. 
     Bangladeş’te yoksulluğun mikro kredi uygulamaları ile yüzde 42 oranında gerilediğini söyleyen Begum, Türkiye’ye bu alanda hizmet desteği vermek üzere 3 uzmanını gönderecek. 
     Dünyada 58 milyon ailenin, 30 milyar dolar mikro kredi kullandığını söyleyen banka yetkilileri, yoksulluğu devletin değil, sivil toplum örgütlerinin önlediği yolunda elde ettikleri bilgileri paylaşıyorlar. Buradan hareketle Akyüz de Türkiye’deki sivil toplum örgütlerini mikro kredi portföyü oluşturmak yönünde harekete geçirmeye çalışıyor. 
     ABD eski Başkanı Clinton’un görevde olduğu sürede mikro krediler konusunda destek aldığı Prof. Yusuf, AKP’nin davetlisi olarak haziran ayında Türkiye’ye gelecek ve yoksullukla mücadelesini anlatacak. 
     
     Onurlu bir fon 
     Mikro kredilerin, bankacılık mantığından önemli bir farkı var. Mikro kredi verilirken, hukuki yaptırım öngörülmüyor. Diyelim ki, kadın inek aldı, sütçülük yapıyor. Ancak inek öldü ve kadın aldığı krediyi geri ödeyemiyor, hapis yatmayacak. Bu kredi aslında "İyi Niyet Fonu"... Fakirlere para dağıtmanın onurlu ve üretken bir modeli. 
     Birleşmiş Milletler 2005’i "Mikro Kredi Yılı" ilan etti ve 2015’e kadar yoksulluğun yüzde 50 oranında azaltılması hedeflendi. AKP de kendine iktidar yolunu açan yoksulluk karşıtı söylemine uygun hedefler koymak zorunda. 1980’ler modeli Fak - Fuk - Fon ile nüfusun yüzde 25’i açlık sınırının altında yaşayan bir Türkiye’de, yoksulları doyurmanın mümkün olmadığı artık görüldü. 
     
     







AKP ve Kürtler 


Mardin cephesi 


Tezkere değişebilir 


Tımarhane olmaktan çıkmak için... 


Çelik yelek 


"O kadar kolay sanma delikanlım " 


Siyasi üslup nasıl olmalı 


Halk savaş istemiyor ama... 


Takvimler uyuşmuyor... 


Kuşkular duruyor ama fikirler değişti bile 


Angola, CHP, Siirt 


90’lı yılların tüketicisi geri gelmeyecek 


Tayyip Erdoğan dönemi başlıyor 


Yoksulluk ilacını Bangladeş verecek .. 


</TEXT>
</DOC>
