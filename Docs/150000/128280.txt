<DOC>
<DOCNO> 128280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko05.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ Üniversitesi'nde üretilen şarap, Fransız şarabına rakip 
</HEADLINE>
<TEXT>

     Uludağ Üniversitesi'nde üretilen, Fransız şaraplarına rakip olabilecek kalitedeki şaraplar, uygun fiyatlarıyla yoğun talep görüyor. 
     Şarapların üretimini gerçekleştiren Ziraat Fakültesi Gıda Mühendisliği Bölümü Öğretim Üyelerinden Prof. Dr. Oğuz Kılıç, A.A muhabirine yaptığı açıklamada, her kesimden kişinin beğenerek tükettiği şarapların, modern şartlarda kusursuz olarak üretildiğini, hiçbir katkı maddesi içermediğini bildirdi. 
     Şarabın insanların stres ve yorgunluklarını atmasını, neşelenmesini ve mutlu olmasını sağlayan üzümün doğal biyolojik dönüşümünden elde edilen bir içki olduğunu kaydeden Prof. Dr. Oğuz Kılıç, ''Araştırmalar, günde 1 kadeh içildiği takdirde şarabın, kalp hastalıklarını, damar sertliğini ve bazı kanser türlerini engelleyeci özelliği bulunduğunu ortaya çıkarıyor. Ancak, içki içmeyen kişilerin sağlık için de olsa şarap içmesini önermiyoruz. Sadece içki içiyorlarsa, tercihleri şarap olabilir diyoruz'' diye konuştu. 
     Türkiye'nin coğrafi konumunun, şaraplık üzüm üretimi için çok uygun olduğunu anlatan Prof. Dr. Kılıç, ürettikleri şarap için gerekli üzümleri Ziraat Fakültesi bahçelerinden ya da yakın köylerden temin ettiklerini bildirdi. 
     Kırmızı şarap için ''kalecik karası'', ''çal karası'', beyaz şarap için ''misket'' cinsi üzümleri tercih ettiklerini ifade eden Prof. Dr. Kılıç, üniversitede beyaz ve pembe köpüren şarap, alkol oranı biraz daha yüksek olan porto şarabı, düşük alkollü elma şarabı, beyaz ve kırmızı şarap ürettiklerini kaydetti. 
     Üniversitede üretilen şarapların sadece Ziraat Fakültesi satış biriminde satıldığını ifade eden Prof. Dr. Kılıç, şunları söyledi 
     ''Şaraplarımız gerçekten çok kaliteli. Bu şarapların kalitesini ve fiyatını duyan büyük market ve içki satış birimlerinden yoğun talep alıyoruz. Ancak şarabı, araştırmalarda kullanmak ve yapımını öğrencilere uygulamalı olarak göstermek için üretiyoruz. İşletmemizde ticari amaç güdülmediği için üretim çok değil. Satış noktalarıma gönderilen şaraplar da birkaç saat içinde adeta kapışılıyor.'' Uludağ Üniversitesi'nde yılda 62 bin şişe üretilen şaraplardan ''kırmızı porto şarabı'' 4 milyon, ''elma şarabı'' 750 bin, ''beyaz ve kırmızı şaraplar'' 3 milyon 500 bin, ''köpüren şarap'' ise 5 milyon liradan satılıyor. 
     





</TEXT>
</DOC>
