<DOC>
<DOCNO> 118122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sontur05.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS başvuruları yarın başlıyor... 
</HEADLINE>
<TEXT>

     2003-Öğrenci Seçme Sınavı'na ÖSS başvurular yarın başlıyor. 
     ÖSS'ye, Türkiye Cumhuriyeti veya Kuzey Kıbrıs Türk Cumhuriyeti uyruklu olanlardan şu koşulları taşıyanlar başvurabilecek 
     - 2002-2003 öğretim yılında ortaöğretim kurumlarından lise veya dengi okullar ile açıköğretim lisesi mezun olabilecek durumdaki öğrenciler, - Ortaöğretim kurumlarının son sınıflarında beklemeli durumda bulunanlar, - Ortaöğretim kurumlarının dışardan bitirme sınavına girenler, - Ortaöğretim kurumlarından mezun olanlar, - Ortaöğrenimlerini yurtdışında yapanlardan durumları yukarıda belirtilen koşullardan birine uyanlar. 
     
     BELGELER NEREDEN ALINACAK 
     ÖSS'ye katılmak isteyen adaylardan lise son sınıf öğrencileri 2003-ÖSS Kılavuzu ve Başvurma Belgesini, kayıtlı bulundukları okul müdürlüklerinden, mezun durumdakiler herhangi bir liseden veya Öğrenci Seçme ve Yerleştirme Merkezi ÖSYM sınav merkezi yöneticiliklerinden, 3.5 milyon lira ödeyerek alabilecekler. 
     
     BAŞVURU BELGESİ NASIL DOLDURULACAK 
     Adaylar, başvuru belgesini, kılavuzda belirtilen ve örneklerle açıklanan kurallara göre dolduracaklar. Başvuru belgesi, Aday Bilgi Formu, Kayıt Kartı ve Aday Fişi olmak üzere üç kısımdan oluşuyor. Başvuru belgesinin Aday Bilgi Formu kısmı, yumuşak ve siyah bir kurşunkalem ile diğer kısımlar ise dolmakalem veya tükenmezkalem ile büyük harflerle doldurulacak. 
     Adaylar başvuru belgesindeki eksiklik veya yanlışlıktan sorumlu tutulacakları için, belgeyi kendilerinin doldurarak, imzalaması gerekiyor. 
     
     FOTOĞRAF UYARISI 
     Adaylar ''Kayıt Kartı''nı dolmakalem veya tükenmezkalem ile dolduracaklar. Adayların, söz konusu karta fotoğraf da yapıştırması gerekiyor. Fotoğraf ile ilgili şu uyarılar yapılıyor 
     - Cepheden ve son 6 ay içinde, başı açık, adayı kolaylıkla tanıtabilecek şekilde çekilmiş net bir fotoğraf olacak. Sınav günü bu fotoğraftaki saç, bıyık, makyaj gibi tanınmada önemli rol oynayacak görünüm özelliklerinde bir değişiklik olmamasına dikkat edilecek. Salon başkanı, kimliği tanımakta zorlanırsa adayı sınava almayabilecek, - Numaralı bile olsa camları renkli gözlükle çekilmiş fotoğraflar kesinlikle kullanılmayacak. Gözlük camları renkli ise adaylar, gözlüksüz fotoğraf çektirecek, - Fotoğraf, mümkünse bir katı sıyrılarak inceltilecek ve bu amaçla ayrılmış alan büyüklüğünde kesilerek yapıştırılacak, - Kayıt kartına başı örtülü ve belirlenen kurallara uymayan fotoğraf yapıştıran adayların başvurusu kabul edilmeyecek. 
     
     FOTOĞRAFIN FON RENGİ 
     Fotoğraflar bilgisayar ortamına aktarılacağından, fotokopya ve benzeri yollarla çoğaltılmış fotoğrafların kullanılmaması ve çekime ilişkin şu noktalara dikkat edilmesi gerekiyor 
     - Çok koyu ve arkadan ışık verilerek çekilen fotoğraflardan kaçınılmalı, - Renkli fotoğraflarda arka zeminin koyu renk, özellikle siyah ve kırmızı olmamasına, mümkünse fon renginin beyaz veya sarı olmasına dikkat edilmeli, - Fotoğrafların yapıştırıldıktan sonra düşmemesi için fotoğrafın alt kısmından yüzü kapatmayacak biçimde şeffaf selobant ile bantlayarak önlem alınmalı, - Herhangi bir nedenden dolayı fotoğrafın düşmesi halinde tanınmayı sağlamak için yapıştırılmadan önce fotoğrafın arka yüzüne TC kimlik numarası, ad ve soyadı fotoğraf zedelenmeden birkaç kere yazılmalı. 
     
     ADAYA ÖZEL ''İNTERNET ERİŞİM ŞİFRESİ'' 
     2003-ÖSS ''Aday Fişi'', dolmakalem veya tükenmezkalemle büyük harflerle doldurulacak. Aday fişi, 2003 yılında diploma alacakların okul müdürlüğünce, mezun durumdakilerin başvurma belgelerini teslim edeceği lise veya dengi okul müdürlükleri veya ÖSYM Sınav Merkezi yöneticiliklerince onaylanarak, adaya geri verilecek. 
     Adaylar, ileride başvurma işlemini zamanında yapmış olduğunu kanıtlamak zorunda kaldığında bu belgeyi kullanabilecek. 
     Ayrıca bu belge üzerinde adaya ait ''internet erişim şifresi'' yer alıyor. Bu şifrenin iyi saklanması ve kimseye verilmemesi gerekiyor. ÖSYM'nin internet sitesinden verilen bazı hizmetlerinde bu şifre istenebilecek. 
     
     SINAV ÜCRETİ 
     Başvuru belgelerini dolduran adaylar, ÖSS ücreti olarak 30 milyon lirayı, Yapı ve Kredi Bankası, Türkiye Vakıflar Bankası, Ziraat Bankası ve Oyak Bank'dan birine yatıracaklar ve karşılığında 2 adet banka dekontu alacaklar. Adaylar, başvuru belgesi ile dekontlardan birini, başvuru belgesini aldıkları yerlere onaylatarak, teslim edecekler. Postayla yapılacak başvurular, kabul edilmeyecek. 
     Başvurular, 25 Kasım Pazartesi günü mesai saati bitiminde sona erecek. 
     
     YABANCI DİL SINAVI 
     Bu arada üniversitelerin yabancı dil ile ilgili bölümlerinde okumak isteyen adaylar, 2003-ÖSS'nin yanı sıra Yabancı Dil Sınavı'na YDS da girecekler. Bu sınava katılacak adaylar, 7-18 Nisan 2003 tarihleri arasında YDS ücreti olan 35 milyon lirayı bankaya yatıracaklar. 
     YDS'ye başvurmak için sınav ücretini yatırmak yeterli olacak. 
     
     BAŞVURULAR HANGİ DURUMLARDA GEÇERSİZ SAYILACAK 
     Adayların başvuruları şu durumlarda geçersiz sayılacak 
     - T.C Kimlik Numarası Başvurma Belgesi'ne doğru yazılıp kodlanmamışsa, - Aday Bilgi Formu kısmında istenen bilgiler tam olarak, kurşunkalemle yazılıp kodlanmamışsa, - Başvurma belgesinin çeşitli kısımlarına yazılan kimlikle ilgili bilgilerde eksiklik ya da tutarsızlık varsa, - Kayıt kartının arka yüzünde ayrılan yere açık adres yazılmamışsa, - Başvurma belgeleri aday tarafından imzalanmamışsa, - Kayıt kartına, son 6 ay içinde başı açık, adayı kolaylıkla tanıtabilecek şekilde çekilmiş bir fotoğraf yapıştırılmamışsa veya yapıştırılan fotoğraf, kılavuzda açıklanan nitelikleri taşımıyorsa, - Sınav ücretinin yatırıldığına dair banka dekontu eksikse, - Kayıt kartı üzerinde belirtilen ''onay'' yaptırılmamışsa, - Kılavuzda belirtilen özel durumlar dışında, başvuru belgesi bir lise veya dengi okulu müdürlüğüne ya da ÖSYM Sınav Merkezi Yöneticiliğine teslim edilmeyip yurtiçinden postayla gönderilmişse, - Başvuru belgesi, belirlenen süre içinde teslim edilmemişse, - Birden fazla başvuru belgesi teslim edilmişse, 
     
     SINAV 
     2003-ÖSS Türkiye'deki tüm il ve bazı ilçe merkezleriyle Kuzey Kıbrıs Türk Cumhuriyeti'nin başkenti Lefkoşa'da 15 Haziran 2003 Pazar günü yapılacak. 
     YDS ise 22 Haziran 2003 Pazar günü, devlet üniversitesi rektörlüklerinin bulunduğu 40 merkez ile Lefkoşa'da gerçekleştirilecek. 
     2003-ÖSS'yi kazanmak için sözel, sayısal, eşit ağırlıklı ve dil puan türlerinin en az birinden 160 puan almak gerekiyor. Üniversitelerin lisans programlarını tercih edebilmek için ise en az 185 puan alma koşulu bulunuyor. 
     
     SINAV SONUÇLARI 
     2003-ÖSS Sonuçları, 2003 Temmuz ayının son haftası içinde adaylara duyurulacak. Adaylar sonuçları, sınav sonuç gazetesi, 900'lü telefon hatları ve internet aracılığıyla öğrenebilecekler. Sonuç belgeleri, ayrıca adayların adreslerine postalanacak. 
     ÖSS'yi kazanan adaylar, girmek istedikleri yükseköğretim programları için tercih formu doldurma işlemlerine başlayacaklar. Tercih formları ile ilgili işlemlerin ardından üniversitelere yerleştirme yapılacak. Yerleştirme sonuçları, 2003 Ağustos ayı içinde açıklanacak. 
     





</TEXT>
</DOC>
