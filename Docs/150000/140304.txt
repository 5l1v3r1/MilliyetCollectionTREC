<DOC>
<DOCNO> 140304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko21.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkerenin kabul edilmemesi, petrol fiyatlarını frenledi... 
</HEADLINE>
<TEXT>

     TBMM'de tezkerenin kabul edilmemesi, uluslararası piyasalarda petrol fiyatlarını frenledi. 
     Tezkerenin bir bölümünü oluşturan ABD askerlerinin Türkiye topraklarına konuşlandırılması talebinin reddedilmesini, savaşı an meselesi olmaktan çıktığı şeklinde değerlendiren piyasalardaki rahatlamayla, ABD hafif petrolünün varil fiyatında Cuma günü başlayan gerileme bugün de devam etti. 
     Tezkereye dönük gelişmelerle birlikte, Irak yönetiminin de Birleşmiş Milletlerin yasadışı saydığı füzelerini imha etmeyi kabul etmesi, piyasalarda Irak'a yönelik ABD müdahalesinin gecikeceği kanısını güçlendirdi. 
     Bu iki gelişmenin etkisiyle, ABD hafif petrolünün varil fiyatı Cuma gününden beri 1 dolardan fazla gerileyerek, bugün sabah saatlerinde 36.10 dolara indi. 
     
     ''SAVAŞ PRİMİ'' ERİYOR 

     Savaş tehlikesinin aciliyetini yitirmesiyle, petrol fiyatlarında son haftalarda oluşan ''savaş primi''nin erimeye başladığı görülüyor. 
     Sektör uzmanları, Irak'a müdahale kaygılarının yoğunlaşmasından kaynaklanan ''savaş primi'' nedeniyle uluslararası piyasalarda petrolün varil fiyatının, olması gerekenden 2 ila 6 dolar daha yüksek olduğunu belirtiyor. 

     
</TEXT>
</DOC>
