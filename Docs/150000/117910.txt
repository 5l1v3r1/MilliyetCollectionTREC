<DOC>
<DOCNO> 117910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/siyaset/siy99.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu.. 
</HEADLINE>
<TEXT>

Kutan aday olmayabilir      SP Genel Başkanı Recai Kutan, partisinin gelecek yıl yapılacak kongresinde, genel başkanlığa aday olmayabileceğini söyledi. Basına kapalı yapılan SP il başkanları toplantısında konuşan Kutan, Mehmet Bekaroğlu ile Numan Kurtulmuş’un istifalarını doğru bulmadığını söyledi. Kutan, "Benim ve diğer yönetici arkadaşlarımın istifası konusunda görüşlerinizi almak için toplantıları yapıyoruz" diye konuştu. 
     
Kesin sonuçlar hafta başı hazır      Yüksek Seçim Kurulu 3 Kasım Milletvekili Seçimi’nin kesin sonuçlarını bugün veya pazartesi günü ilan edecek. Kesin sonuçlar bugün ilan edilirse, TBMM perşembe günü toplanacak. YSK, partilerden ve bağımsız adaylardan il seçim kurullarına gelen itirazlar nedeniyle, kesin sonuçları dün açıklayamadı. YSK yetkilileri, il seçim kurullarının bu itirazları sonuçlandırmasından sonra kesin sonuçları ilan edeceklerini belirterek, "İlan işlemini yarına bugün yetiştirmeye çalışıyoruz. Ancak, pazartesi gününe de kalabilir. Biz, yarın bugün ilan edersek Meclis’in perşembe günü açılması mümkün olabilecek" dedi. 
     
Ecevit’in aday koruması görevde      Başbakan Bülent Ecevit’in koruma müdürü olarak görev yaparken istifa ederek DSP’den milletvekili adayı olan ancak seçilemeyen Emniyet Müdürü Recai Birgün, eski görevine iade edildi. Birgün, DSP’nin barajı aşamaması üzerine YSK’ya başvurarak vekil seçilemediğine dair belge almıştı. Birgün, Ecevit’in talep etmesi durumunda başbakanlık görevinden sonra da korumalığını yapabileceğini söyledi. 
     
Internette GP sürprizi      Hayranı olduğu sanatçıların internet sitelerine girmek isteyen kullanıcılar, Genç Parti’nin GP web sitesine yönlendiriliyor. İbrahim Tatlıses, Hülya Avşar, Sibel Can, Tuğçe Kazaz adları kayıt ettirilenlerden bazıları. Kanada’nın Toronto kentindeki "TuRK DoMaiNS, OZeL MeSaJ WeB TeaM" adlı grup tarafından onlarca ünlü kişinin isimlerine ait web siteleri kayıt edilerek GP’nin web sitesine yönlendirilmiş. 
     



 SİYASET 














</TEXT>
</DOC>
