<DOC>
<DOCNO> 112819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/spor/spo03.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
FERMAN TERİM'DEN 
</HEADLINE>
<TEXT>

Elazığspor maçında yedek kulübesine çekilen Galatasaraylı Felipe’yi yakınlarına söylediği sözler yaktı. Fatih Terim, "Beni kesemezler" diyen Sambacı’yı affetmedi 
     HALİL ÖZER 

     Taviz vermedi 
     GALATASARAY’DA Felipe’yi yedek kulübesine kadar sürükleyen gelişmelerin perde arkası aralandı. Elazığspor maçında ilk on birde oynama şansı bulamayan Sambacı’nın kötü futbol değil, iddialı sözleri nedeniyle gözden düştüğü öğrenildi. Fatih Terim, Felipe’nin yakınlarına yaptığı, "Ben süperim. Beni kesemezler" açıklaması üzerine, Brezilyalı yıldızı cezalandırdı. 
     
     Hep eleştiriyor 
     FATİH Terim, Felipe’yi kadrodan kesmekle de yetinmedi. Terim, tecrübeli oyuncunun bu açıklamalarını duyduğunu ima edercesine, "Felipe koşmazsa takıma zor girer" açıklamasını yaptı. Takımın liderliğini emanet etmek istediği Felipe’nin performansından da memnun olmayan Galatasaray Teknik Direktörü’nün bu konudaki sert tavrını, işler yoluna girene kadar sürdüreceği iddia edildi. 
     
     Takıma mesaj 
     FELİPE operasyonunun iki amacının olduğu bildirildi. Tecrübeli hocanın hem Sambacı’yı kazanmayı hedeflediği hem de bu operasyonla diğer oyunculara uyarı mesajı gönderdiği açıklandı. Her ne olursa olsun futbolcularının ayaklarının yere basmasını isteyen Terim, "Kimsenin vazgeçilmez" olmadığını bir kez daha gösterdi. Felipe ise daha yoğun bir çalışma temposuna girdi. 
     
Florya, dedektif bürosu gibi KÖSTEBEKTE ikinci perdeGalatasaray’da şimdi de medyaya haber sızdıran yönetici aranıyor 
     ERHAN TELLİ 

     TEKNİK Direktör Fatih Terim’in soyunma odasında yaptığı konuşmaların, medyaya duyurulduğu yolundaki açıklamasıyla başlayan köstebek krizi, şimdi de yönetim de başgösterdi. Sarı - Kırmızılı yöneticiler, kapalı kapılar ardında yaptıkları toplantıların detaylarının, gazete manşetlerini süslemesi üzerine harekete geçti ve bu bilgileri veren yöneticinin peşine düştü. 
     BAŞKAN Özhan Canaydın ve İkinci Başkan Ali Dürüst’ün bilgi sızdırma olaylarından son derece rahatsız olduğu bildirildi. Dürüst’ün bu sıkıntıyı çözmek için bir dizi önlemler alacağı öğrenildi. Bundan sonra medyada çıkacak olan haberlerin yakından takip edileceği ve haberin niteliğine göre, kimin dışarıya sızdırdığının tespit edileceği ifade edildi. 
     
Aslan’da mesai vakti      Galatasaray, bir günlük izinin ardından, Diyarbakırspor ile oynayacağı maçın hazırlıklarına bugün başlıyor. Milli Takım’daki futbolcuların katılmayacağı antrenmanlarda, Fatih Terim’in pas ve gol çalışmasına ağırlık vereceği öğrenildi. Sakatlığı geçen Batista’nın bugünden itibaren takımla birlikte çalışmalara başlayabileceği açıklandı. 
     



 SPOR 






























</TEXT>
</DOC>
