<DOC>
<DOCNO> 143611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun23.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyonda geri sayım... Son 40 günde neler oldu 
</HEADLINE>
<TEXT>

     ABD Başkanı George Bush'un Irak'a tanıdığı 48 saatlik süreç işliyor. Bush, aslında 6 Şubat'ta yaptığı konuşmada ''Oyun bitti'' demiş ve geri sayımı başlatmıştı. 
     Bush'un 6 Şubat'ta yaptığı ''ulusa sesleniş'' konuşmasından bu yana geçen süreç şöyle işledi 
     6 Şubat Bush, Beyaz Saray'da yaptığı konuşmada, ''Oyun bitti, Saddam Hüseyin durdurulacak'' dedi. 
     7 Şubat ABD Savunma Bakanı Donald Rumsfeld, Roma'da Irak'ı silahsızlandırmak için uluslararası toplumun diplomatik çabalarının başarısızlıkla sonuçlandığını söyledi. 
     8 Şubat Irak, BM silah denetçilerinin başkanı Hans Blix ve Uluslararası Atom Enerjisi Ajansı Başkanı Muhammed El Baradei'ye nükleer ve biyolojik silahları hakkında belge sundu. 
     BM Genel Sekreteri Kofi Annan, Irak'ı savaşla silahsızlandırma kararının, BM tarafından ve ancak başka çare kalmadığında alınması gerektiğini söyledi. 
     11 Şubat El Cezire televizyonu, El Kaide lideri Usame Bin Ladin'e ait olduğu sürülen ses bandı yayımladı. Banttaki ses, ''Irak'a savaş Müslümanları hedef alacak'' diyordu. Bu bant kaydı, ABD tarafından, ''terör ittifakının doğuşunun işareti'' olarak algılandı. 
     12 Şubat ABD Savunma Bakanlığı, Körfez'deki Amerikan kuvvetlerinin 150 bine ulaştığını duyurdu. 
     22 Şubat Bush, Irak'ın kitle imha silahlarının ortadan kaldırmasının savaşı önlemeye yetmeyeceğini söyledi. 
     26 Şubat Bush, ''ABD, Irak halkının yararlanması için, Saddam Hüseyin rejiminin Irak'ın doğal zenginliklerini sabote etmesini engelleyecek'' dedi. 
     27 Şubat Körfez'deki Amerikan birliklerinin sayısı 255 bine ulaştı. 
     6 Mart ABD, BM'de akredite 2 Iraklı diplomatı casuslukla suçlayarak sınır dışı etti. 
     İngiltere ve ABD, Irak'ın güneyindeki uçuşa yasak bölgede 24 saat devriye gezerek bombardıman düzenledi. 
     9 Mart Ulusal Güvenlik Danışmanı Condoleezza Rice, BM Güvenlik Konseyi'nin savaşı meşru kılan ikinci karar tasarısını reddetmesi halinde, ABD'nin Saddam Hüseyin'in yarattığı tehdide askeri karşılık vermeye hazır olduğunu söyledi. 
     11 Mart Rumsfeld, ABD'nin İngiltere olmadan da Irak'a savaşa gitmeye hazır olduğunu söyledi. 
     12 Mart Pentagon, yığınak yapılan Amerikan askerlerinin sayısının 250 bini geçtiğini duyurdu. 
     15 Mart Irak, Blix ve El Baradei'yi askıda kalan konuları ele almak amacıyla acilen Bağdat'a davet etti. 
     16 Mart Irak, Saddam Hüseyin'in emri altındaki komutanlar tarafından idare edilen 4 askeri bölgeye ayrıldı. 
     ABD Dışişleri Bakanı Colin Powell, Saddam Hüseyin'in iktidarı bırakması halinde savaşın hala önlenebileceğini açıkladı. 
     Azor zirvesi Bush, Irak'a olası savaşa karar vermesi için BM'ye 24 saat tanıdı. 
     17 Mart Irak ile Kuveyt arasındaki silahtan arındırılmış bölgede konuşlandırılmış BM gözlem heyeti bütün faaliyetlerini durdurdu. 
     Bush, Saddam Hüseyin ve ailesine Irak'tan ayrılması için 48 saat süre tanıdı ve aksi halde ABD'nin Irak'a savaş başlatacağını söyledi. 
     18-19 Mart Irak Devrim Komuta Konseyi, Baas Partisi ve Meclis ültimatomu reddetti. 
     Irak'ta denetimlerde bulunan BM silah denetçileri Irak'ı terk etti. 
     Beyaz Saray, Saddam Hüseyin gitse de Amerikan birliklerinin Irak'ı silahsızlandırmak için bu ülkeye gireceğini açıkladı. 
     BM Güvenlik Konseyi'nin bakanlar düzeyinde toplanması beklenirken, Bush'un ültimatomunun bitmesine yaklaşık 14 saat kaldı. 
     





</TEXT>
</DOC>
