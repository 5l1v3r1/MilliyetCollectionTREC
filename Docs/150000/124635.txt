<DOC>
<DOCNO> 124635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sonspo01.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur'uz Pistons, deplasmanda Bulls'u yendi... 
</HEADLINE>
<TEXT>

     ABD Profesyonel Basketbol Ligi NBA'de, Mehmet Okur'suz Detroit Pistons, deplasmanda Chicago Bulls'u 86-76 yendi. 
     Doğu Konferansı Merkez Grubu üçüncüsü Detroit Pistons, aynı grupta 7. sırada bulunan Chicago Bulls ile Chicago'da karşılaştı. 
     Mehmet Okur'un oynamadığı karşılaşmada, Pistons'da Chauncey Billups, 21 sayıyla bu sezon en yüksek skorlu maçını çıkarırken, takımın sayı liderliğini elde etti. Skora, Richard Hamilton 20 sayı eklerken, Ben Wallace, 7'si hücum, 14'ü savunmadan 21 ribaunt alarak, galibiyete katkıda bulundu. 
     Bulls'da Jalen Rose, 15 sayıyla en çok sayı üreten oyuncu olurken, Donyell Marshall skora 14 sayılık katkıda bulundu. Yedekler arasından gelen Marcus Fizer ise 13 sayı ve 5 ribaunt gerçekleştirdi. 
     Batı Konferansı Ortabatı Grubu dördüncüsü Minnesota Timberwolves da Merkez Grubu dördüncüsü Atlanta Hawks'ı evinde 113-95 yendi. 
     Hawks karşısında üstüste 7. galibiyetine ulaşan Timberwolves'da Kevin Garnett, 21 sayı, 9 asist ve 8 ribauntla en başarılı isim oldu. Takımda Troy Hudson ve Sloven forvet Radoslav Nesteroviç'den 18'er sayı gelirken, yedek Joe Smith 15 sayı kaydetti. Nesteroviç ve Smith, aynı zamanda 6'şar ribaunt aldı. 
     Bu sezon rakip sahada yaptığı 12 maçta yalnızca 2 galibiyet alan ve üstüste 6. deplasman yenilgisine uğrayan Atlanta Hawks'da, Glenn Robinson 21 sayı, Şerif Abdürrahim 16 sayı attı. 
     Gecenin diğer maçında Merkez Grubu ikincisi New Orleans Hornets, deplasmanda Ortabatı Grubu beşincisi Utah Jazz'ı 93-88 yendi. 
     





</TEXT>
</DOC>
