<DOC>
<DOCNO> 109780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/dunya/adun.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi, savaş haberleri yüzünden sarsılıyor 
</HEADLINE>
<TEXT>
Wall Street, Beyaz Saray’a karşı 
IMF, ABD Merkez Bankası ve ekonomi uzmanları, Irak operasyonunun ekonomiyi batıracağı yolunda Beyaz Saray’ın dikkatini çekti. Harek t planları, borsalarda şimdiden düşüşler yaşatıyor 
     SEMA EMİROĞLU New York 

     Birleşmiş Milletler BM , Avrupa ve Rusya gibi dünyada sözü geçen ülke ve kuruluşlar ABD’yi Irak’a saldırma planından vazgeçirmeye çalışırken, Beyaz Saray’ı dizginleyecek en etkili güç yine ABD içinden çıktı. Amerikan ekonomisinin kalbinin attığı New York’taki Wall Street borsası, Irak savaşının ekonomiyi çöküşe götüreceği yolunda ciddi işaretler verince, ekonomi uzmanları Beyaz Saray’ı, "ekonomik felakete gideriz" diye uyarmaya başladı. 
     
     Petrol yükseliyor 
     Planlama aşamasındaki operasyonun ayak sesleri ABD ekonomisini şimdiden olumsuz etkiledi. Yükselen petrol fiyatları piyasalara olan güveni azalttı, Wall Street borsasında düşüşler yaşandı. 
     11 Eylül saldırılarının çok şeyi değiştirdiğini ve durumun 1991’deki Körfez Savaşı’ndan farklı olacağına dikkat çeken ekonomi uzmanlarına göre, savaşın seyri ve nasıl sonuçlanacağı ekonomi için çok önemli. Uzmanlar, "ABD’nin Irak’ı işgali, Afganistan’daki çabuk zaferden daha uzun sürer ve ülkede terörist saldırılara ve petrol stoklarında kesintiye yol açarsa, bu ekonomiyi baş aşağı götürür" dediler. 
     
     Ortadoğu sendromu 
     "Economy.com" adlı internet sitesinin baş ekonomisti Mark Zandi, Amerikan ekonomisinde son 40 yılda yaşanan gerilemelerin tümünün Ortadoğu’daki sorunlardan kaynaklandığına dikkat çekti. Standard and Poor’s ekonomistlerinden David Wyss, "Yaşadığımız 4 ekonomik gerilemenin 4’ü de Ortadoğu kaynaklı" ifadesini kullandı. IMF, bir varil petrolün fiyatındaki 15 dolarlık bir artışın, ABD’de yıllık büyümeyi 1.2 oranında azaltacağını bildirdi. 
     Ekonomik tahminler yapan Macroeconomic Advisers ise, petrol fiyatının varil başına 41.50 dolara çıkması ve Wall Street’te yüzde 6’lık düşüş halinde, Gayri Safi Hasıla’nın ineceğini, işsizlik oranının da yüzde 6 artacağını belirtti. ABD Merkez Bankası ise, "Jeopolitik riskler, ekonominin düzelmesi konusunda ciddi belirsizlikler yaratıyor" açıklamasını yaptı. 
     



 DÜNYA 












</TEXT>
</DOC>
