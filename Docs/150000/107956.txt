<DOC>
<DOCNO> 107956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur19.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Başbakan olacağız, nasıl yönetilir göstereceğiz" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, seçimlere ve Türkiye'yi yönetmeye hazır olduklarını belirterek, ''Bu seçimin ardından Türkiye'de iktidar olacağız, başbakan olacağız ve bu ülke nasıl yönetilirmiş onu da dosta düşmana göstereceğiz'' dedi. 
     Cem, YTP'nin İstanbul 3. bölge seçim çalışmalarını başlattığı Bakırköy İlçe Merkezi'nde düzenlenen toplantıda yaptığı konuşmada, içinde bulunduğumuz günlerde ''ahlak'' düşüncesini çok önemsediğini, çünkü halkın kafasını karıştırmak için yanlış haberler ve dedikodularla etraflarının sarılmış vaziyette olduğunu söyledi. 
     İsmail Cem, şöyle konuştu 
     ''Önce, sanki bir parti iktidara gelmiş gibi bir hava yaratıldı. Madem ki bir parti tek başına iktidar olacak, o zaman seçime lüzum yok. Sonra başka bir rüzgar estirilmeye başlandı, bazı anketler yayınlandı, halkımızın iradesine, oyuna adeta ambargo konuldu. Seçmen 'Bakın, öcüler geliyor, öcüler gelmesin diye şunu, şunu yapın' şeklinde şartlandırılmaya çalışılıyor.'' 
     
     ''PEHLİVANLAR ER MEYDANINA YENİ ÇIKIYOR'' 
     Esas seçim mücadelesinin, adaylar belli olduktan sonra başladığını belirten Cem, ''Şimdi işin başındayız, herkes bunu bilsin. Pehlivanlar henüz er meydanına yeni çıkıyor. Daha güreş tutulmamışken kimin kazandığını ilan etmek, ancak o geleneksel, halka yukarıdan bakan, seçmeni yok sayan zihniyetin yaklaşımıdır. Bu bizim zihniyetimiz değil'' dedi. 
     YTP'nin hem seçime hem de Türkiye'yi yönetmeye hazır olduğunu kaydeden Cem, barajın aşağıya çekilmesi tartışmalarına da değinerek, ''Baraj düşse de düşmese de, seçim ertelense de ertelenmese de, bazı Bizans oyunları yapılmaya çalışılsa da çalışılmasa da bizim hızımızı kimse kesemeyecektir'' diye konuştu. 
     Seçimin çok önceden anketlerle kazanılamayacağını, anketlerle birinci ya da ikinci parti olunamayacağını vurgulayan Cem, ''Seçimi halk belirler. Biz iddialıyız ve diyoruz ki, bu seçimin ardından Türkiye'de iktidar olacağız, başbakan olacağız ve bu ülke nasıl yönetilirmiş, onu da dosta düşmana göstereceğiz'' dedi. 
     Konuşmaların ardından İsmail Cem, YTP Meclis Üyesi Aydın Güven Gürkan'ın da katılımıyla İstanbul genelindeki seçim hazırlıkları hakkında aday milletvekillerine bilgi vermek üzere basına kapalı bir toplantı gerçekleştirdi. 
     
     BAKIRKÖY'Ü GEZDİ 
     İsmail Cem, toplantının ardından Bakırköy Özgürlük Meydanı'nda, partililerle birlikte yürüyerek, vatandaşların sorunlarını dinledi. 
     Kağıt mendil satan, özürlü Fevziye Akbalıkçı, İsmail Cem'e, ''Bu halimden kurtulmak istiyorum. Her şey sözde kalmasın, umutlarımızı yeşertin. Sokaklardan kurtulmak istiyoruz'' dedi. 
     İsmail Cem, mendil satan Akbalıkçı'ya, Bakırköy İlçe Merkezi'ne gitmesini, orada kendisine yardımcı olunacağını söyledi. 
     Bir bayan vatandaş da Cem'e, işletme mezunu oğlunun 7 aydır iş bulamamasından yakındı. İsmail Cem, iktidara geldiklerinde en öncelikli hedefleri arasında işsizliğe çözüm bulmak olduğunu kaydetti. 
     Cem, havanın yağışlı olması nedeniyle gezisinin geri kalan bölümünü iptal etti. 
     





</TEXT>
</DOC>
