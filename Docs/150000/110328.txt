<DOC>
<DOCNO> 110328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun47.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KTHY uçağı Budapeşte'ye zorunlu iniş yaptı 
</HEADLINE>
<TEXT>

     Kıbrıs Türk Hava Yolları'nın KTHY , dün Geçitkale-Antalya-Londra seferini yapmak üzere havalanan Airbus 310 tipi uçağı, kokpit camının çatlaması üzerine, Macaristan'ın başkenti Budapeşte'ye zorunlu iniş yaptı. 
     KTHY Genel Müdürlüğü'nden yapılan açıklamada, 221 yolcusu bulunan uçağın onarıldığı, öğleden sonra havalanacağı belirtildi. 
     Uçağın yaşadığı sorun yüzünden, KTHY'nin bazı seferleri kısa süreli rötarlarla yapılabiliyor. KTHY, seferlerinin aksamaması için uçak kiraladığını açıkladı. 
     KTHY'nin açıklamasına göre, dün Londra-Antalya-Geçitkale seferini yapan YK 056 sefer sayılı Airbus uçağının kokpit camı, Geçitkale Havaalanı'na inerken çatladı. Sorunun giderilirken, uçak 4 saatlik rötarla YK 951 sayılı Geçitkale-Antalya-Londra seferini yapmak üzere 221 yolcuyla saat 12.30'da havalandı. 
     Antalya'ya kadar herhangi bir sorunla karşılaşmayan uçak, buradan Londra'ya gitmek üzere havalandı, ancak Macaristan hava sahasında kokpit camının yeniden çatlaması üzerine, uçak saat 17.40'ta Budapeşte Havaalanı'na indi. 
     Yolcular otele yerleştirilirken, vizeleri olmayan KKTC uyruklu 25 yolcu, havaalanında beklemek zorunda kaldı. Yolcuların her türlü ihtiyacının KTHY tarafından karşılandığı kaydedildi. 
     





</TEXT>
</DOC>
