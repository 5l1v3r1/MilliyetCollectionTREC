<DOC>
<DOCNO> 141298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo20.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Arif'in hedefi, derbide ''Dalya''... 
</HEADLINE>
<TEXT>

     Galatasaray'ın milli futbolcusu Arif Erdem, ''100'ler Kulübü''ne girmeyi, yarın Fenerbahçe ile yapılacak derbi maçta hedefliyor. 
     Birinci Futbol Ligi'nin ilk yarısında Gaziantepspor'a attığı golle birlikte bugüne dek lig kariyerinde 99 kez fileleri havalandıran Arif, Fenerbahçe'ye karşı gol bulması durumunda ''dalya'' diyecek ve ''100'ler Kulübü''nün en yeni üyesi olacak. 
     Birinci Lig'de yalnızca Zeytinburnuspor ve Galatasaray kulüplerinde forma giyen Arif ayrıca, 100. golünü atması durumunda, Galatasaray formasını giymiş ve ''dalya'' demiş olan 9. futbolcu olacak. 
     Geçmişte ''Cim Bom'' formasını giyen Tanju Çolak, Metin Oktay, Hakan Şükür, Serkan Aykut, Saffet Sancaklı, Mustafa Denizli, Elvir Boliç ve Gökmen Özdenak, ''100'ler Kulübü'''ne üye olmayı başarmıştı. 
     
     83 GÜNDÜR GOLE HASRET 

     Gaziantepspor maçında son dakikada attığı golle takımına 3 puanı getiren Arif Erdem, Fenerbahçe karşısına 83 günlük gol suskunluğuyla çıkacak. 
     Fenerbahçe karşısında ''dalya'' demek isteyen sarı-kırımızılı golcü, 13 Aralık'ta yapılan Gaziantepspor mücadelesinin ardından rakip fileleri havalandırma şansı bulamadı. 

     
</TEXT>
</DOC>
