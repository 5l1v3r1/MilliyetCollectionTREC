<DOC>
<DOCNO> 137005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/guncel/gun00.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Savaşa hayır’ savaşı 
</HEADLINE>
<TEXT>

"Irak’ta Savaşa Hayır Koordinasyonu"nun Kadıköy’de düzenlediği basın açıklaması olaylı bitti. Polis, izinsiz gösteriye katıldıkları gerekçesiyle çok sayıda kişiyi gözaltına aldı 
     HALUK ATALAY, ERDAL KILINÇ İstanbul 

     Kadıköy İskele Meydanı’nda dün sabahın erken saatlerinden itibaren toplanan savaş karşıtları slogan atıp pankart açtı. Sanatçılar Sunay Akın ve Bennu Yıldırımlar tarafından okunan ortak bildiride, dünyanın dörtbir yanında "savaşa hayır" seslerinin yükseldiği belirtilerek, "ABD’nin tankları, topları, füzeleri var. En büyük gücün kendisi olduğunu sanıyor. Halka rağmen savaş olmaz" denildi. 
     KESK Genel Başkanı Sami Evren de, daha önce düzenlenen "Halka Sorun" kampanyası kapsamında toplanan imzaları 1 Mart’ta Ankara’ya götüreceklerini ifade ederek, "Irak’ta savaşa hayır demek, bölgemizde yıllarca sürecek acı, gözyaşı ve kana hayır demektir" dedi. Konuşmaların ardından meydanda bulunanların dağılması için anons yapıldı. Katılımcıların büyük bölümü, gruplar halinde meydandan üç yöne dağılmaya başladı. 
     
     ÇOCUKLAR DUYMASIN 
     Dağılım sonrası polis, "Çocuklar Duymasın" dizisinin oyuncuları Tamer Karadağlı, Özgür Ozan ve dizinin senaristi Birol Güven’i, izinsiz gösteriye katıldıkları gerekçesiyle gözaltına aldı. Vatan Caddesi’ndeki Güvenlik Şube Müdürlüğü’ne getirilen sanatçılar, ifadelerinin alınmasının ardından serbest bırakıldı. 
     
     ALABORA’YI KÖPEK ISIRDI 
     Oyuncu Memet Ali Alabora da, arkadaşlarına destek vermek ve bilgi almak için sinema sanatçısı Görkem Yeltan ile birlikte emniyete geldi. Gösteriye katılan ve polis köpeği tarafından kolu ısırılan Alabora, bunun tamamen tesadüf olduğunu söyledi. Alabora, "Savaşı istemiyoruz. Durdurabilmek için elimizden geleni yapacağız. Gece eylemlerine destek vereceğiz" dedi. 
     
     1 MAYIS GİBİ 
     Bu arada Abdullah Öcalan lehine slogan atan bir başka grup ise banka şubelerinin camlarını kırdı, çevredeki çok sayıda işyerine ve otobüs duraklarına zarar verdi. Haydarpaşa Numune Eğitim ve Araştırma Hastanesi’nden Kadıköy Meydanı’na inen cadde üzerinde çok sayıdaki belediye otobüsünün camlarını kaldırım taşlarıyla kırdılar. 
     Caddeye molotof kokteyllleri atan gruptan bazı kişiler gözaltına alındı. Polis ile kaçan kişiler arasında ara sokaklarda kovalamaca yaşandı. Göstericiler, kendilerine tepki gösteren esnafa da saldırıp tartakladı. 
     
     TÜM YURTTA PROTESTO 
     Yurdun birçok ilinde düzenlenen gösterilerde de ABD ve savaş hazırlıkları protesto edildi. İnsan Hakları Anıtı önünde eylem yapan "Ankara Savaş Karşıtı Platform" üyeleri "ABD askeri olmayacağız, emperyalizme ve savaşa hayır" pankartı açıp slogan attı. Muğla’da "Muğla Savaşa Hayır Platformu", Antalya’da Emel Platformu, İzmit’te de Kamu Emekçileri Sendikası üyeleri "Savaşa hayır" dedi. 
     

</TEXT>
</DOC>
