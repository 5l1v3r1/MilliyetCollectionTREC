<DOC>
<DOCNO> 137252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/yazar/sazak.html </URL>
<DATE> 2003/02/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Barışa bir şans daha 
</HEADLINE>
<TEXT>

     Savaş karşıtı dalga yükseliyor. 
     Londra’dan Bağdat’a, Seul’den New York’a milyonlarca insan "Irak’ta savaşa hayır" diye haykırdılar. 
     1960’lardaki özgürlükçü hareketler ve Vietnam karşıtı gösterilerden sonra böylesine güçlü bir dayanışma örneği sergilenmemişti. 
     Irak’ta savaşı kimse istemiyor. 
     Sivil toplum Türkiye’de de ayağa kalktı. Susurluk’u simgeleyen "ışık söndürme" eylemleri yeniden başladı. 
     TBMM’nin, bu şartlarda 18 Şubat’ta "ABD askeri tezkeresi"ni ele alması hiç de kolay olmayacak. 
     Refahyol döneminde, Erbakan Hoca’nın Susurluk eylemlerini "fasa fiso" diye nitelemesi iktidara pahalıya patlamıştı. Günümüzün Başbakanı Abdullah Gül, o dönemde kabinede bakandı ve halkın tepkisini ciddi almamanın sonuçlarını görecek ölçüde Erbakan’a yakın çalışıyordu. 
     İzmir’deki maçta Gül’e yönelik protestolar anlamlıdır. Başbakan, olaydan hayli etkilenmiş olmalı ki, Dışişleri Bakanı Yakış’ın Bush’la görüşmesinde bu tepkiler Beyaz Saray’a kadar uzandı. Yaşar Yakış, savaş karşıtı eylemlerin maçlardan sokağa dökülmesinden duyulan kaygıyı ABD Başkanı’na iletti. 
     Bush da bu tepkilere yabancı değil. 
     Washington’dan sonra New York’ta yüz binlerce insan, "bu çılgınlığa son verin, savaşı durdurun" pankartlarıyla yürüdü. Çocukları askerde olan Amerikalı ana babalar, Irak’ta savaş istemiyor. 
     Amerikan kamuoyu şok olmuş durumda. 
     CNN, ABC, CBS gibi önde gelen televizyon kanallarında haberler, "terör alarmı" logosuyla sunuluyor. Saat başı "kirli bomba" uyarısı yapılıyor. 
     Washington geçen haftayı, Beyaz Saray ile Kongre binasının arasında başkenti simgeleyen dikili taş etrafına yerleştirilmiş roketatar önlemleriyle geçirdi. Kentin kimyasal saldırıya uğrayacağına dönük söylentiler nedeniyle, halk süpermarketlere hücum ederek, pencereleri kaplamak üzere naylon satın aldı. Elektrik feneri, pil ve ilaç stoku başladı. 
     Deprem deneyimi ve "bize bir şey olmaz abi" genlerimiz sayesinde, biz Türkleri bu önlemler hiç ilgilendirmiyor. Amerikalılar ise, 11 Eylül sedromundan kurtulmak bir yana, giderek "paranoya toplumu" haline dönüşmek üzereler. 
     Başkan Bush, hafta boyunca yapılan "terör" uyarılarından kendisi de korkmuş olmalı ki, radyo konuşmasıyla halka "paniğe kapılmayın" diye seslenmek zorunda kaldı. 
     Irak’ta savaşın yeni çılgınlıklara davetiye çıkaracağı ortadayken, ABD on binlerce askeri Körfez’e yığmaya devam ediyor. 
     Türkiye’deki "Amerikan askerine hayır" eylemi de, Beyaz Saray’ı düşündürüyor. Bush’un gelişmelere "bozulduğu" kesin. TBMM oturumu açık yapılırsa tezkere Meclis’ten geçmez. 
     Halk, savaş is - te - mi - yor 
     
     







Stratejik Derinlik’ 


Yakınmayı bir ıslıkla kurşuna dizerken... 


Kader tezkeresi 


TRT’ye 23 soru... 


Barışa bir şans daha 


Başka bir dünya kurulur 


Meclis’in tezkeresi kaç milyar dolar eder 


Avrupa yaşlanıyor sigortalar çöküyor 


</TEXT>
</DOC>
