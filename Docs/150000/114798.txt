<DOC>
<DOCNO> 114798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/yasam/ayas.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Keskin nişancı 10 milyon istedi 
</HEADLINE>
<TEXT>

Şu ana kadar 10’u ölen 13 kişiyi vuran Keskin nişancı’ polise dehşet bir not bıraktı 10 milyon dolar ödemezseniz, çocuklar hiçbir yerde güvende olmaz 
     DIŞ HABERLER SERVİSİ 

     ABD’de Washington ve çevresinde 2 Ekim’den bu yana 10 kişiyi öldüren, üçünü de yaralayan Keskin nişancı’, sonunda ağzındaki baklayı çıkardı. 
     Keskin nişancı’nın ormanlık alanda polise bıraktığı notta, 10 milyon dolar yaklaşık 16.5 trilyon lira ödenmemesi durumunda çocukları da öldüreceğini bildirmesi üzerine, bölgedeki tüm okullar alarma geçirildi. 
     
     Tüyler ürperten tehdit 
     Polis kaynakları, geçen cumartesi Virginia’da bir restorandan çıkan 37 yaşındaki bir kişiyi yaralayan katilin ormana bıraktığı notta, paranın belli bir zaman diliminde ödenmesini istediğini de belirtti. Katil notuna son noktayı da, Aksi halde çocuklar hiçbir zaman, hiçbir yerde güvende olmayacak’ diyerek koydu. Sapık katilin bu son hamlesinin ardından FBI ve Washington polisi de, televizyon aracılığıyla Önce cinayetleri durdur’ mesajı yolladı. 
     
     Konuşmaya hazırız’ 
     Seri cinayetlerle ilgili dosyanın başında bulunan Montgomery ilçesi polis şefi Charles Moose, katile televizyondan yaptığı çağrısında, isteklerinin incelendiğini söyledi ve "Belirttiğiniz bütün seçenekleri inceledik ve bu istekleri sizin belirttiğiniz elektronik yollardan yerine getirmenin mümkün olmadığına karar verdik. Yine de seçenekleri sizinle tartışmaya hazırız" dedi. 
     Katilin bulunması için çalışmalar tüm hızıyla sürerken, Washington bölgesinde okullar dün yoğun güvenlik önlemleri altında yeniden açıldı. 140 bin öğrencinin bulunduğu Virginia’da da okullar pazartesi ve salı günleri kapalı kalmıştı. Washington’daki okullar bina dışındaki bütün faaliyetlerini durdururken, okul saatlerinde öğrenciler dışarı çıkarılmadı. 
     
Polisle oynuyor      ABD’li suç uzmanı Casey Jordan ise, Keskin nişancı’nın polisten para talebinde bulunmasını şaşırtmaca’ olarak yorumladı. Şu ana kadar yaptığı eylemlerinden çıkarılan karakter profiline göre bu kişinin cinayetleri para için işlemediğini iddia eden Jordan, "Katil, polise üstünlüğünü ispatlamak amacında. Bu nedenle çocukları tehdit etmesi, para istediğinden değil, polisle kedi - fare gibi oynama isteğinden kaynaklanıyor" dedi. 
     
Suçlu bilgisayar oyunu mu      Bu arada Keskin nişancı’nın kimliğini ortaya çıkarabilecek her ihtimali değerlendiren uzmanlar, son olarak bilgisayar oyunlarını da incelemeye aldı. Uzmanlar özellikle, polisle ilk temasında’ sapık katilin cinayet yeri yakınına bıraktığı Tarot kartı üzerinde duruyor. Çünkü katilin kart üzerinde kullandığı "Ben Tanrı’yım" ifadesi, internette konusu şiddet olan bilgisayar oyunlarının tartışıldığı sohbet odalarında Hepinizi yendim’ anlamına geliyor. Uzmanlar, First Person Shooter’ denilen ve oyuncuların silahlarla düşman öldürdüğü bilgisayar oyunlarının, potansiyel suçlulara ilham verdiği görüşünde. Bu tür oyunların dünya çapında milyonlarca meraklısı var. 
     
     



 YAŞAM 






















</TEXT>
</DOC>
