<DOC>
<DOCNO> 132942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo17.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulsporlu Musa Tek hedefim Beşiktaş'ta oynamak... 
</HEADLINE>
<TEXT>

     İstanbulspor'da yeni yeni dikkat çekmeye başlayan futbolculardan Musa, tek hedefinin Beşiktaş'ta forma giymek olduğunu söyledi. 
     Musa, küçük yaştan bu yana Beşiktaş taraftarı olduğunu belirterek, ''Her futbolcunun gönlünde büyük bir takım yatar. Ben de ileriki yıllarda Beşiktaş'ta forma giymeyi çok istiyorum. Bu hayalime de mutlaka ulaşacağım. Zaten başka birşey de düşünemiyorum'' diye konuştu. 
     İkinci Lig'de yer alan Yeni Nazillispor'dan İstanbulspor'a geldiğini ve biraz deneyim eksikliği bulunduğunu kaydeden Musa, bu durumun üzerinde stres yarattığını, ancak yavaş yavaş sıkıntıdan kurtulduğunu söyledi. 
     Musa, futbol yaşamı boyunca hep forvette oynadığını kaydederek, ''24 yaşındayım ve daha önce golcü olarak görev yapıyordum. Ancak İstanbulspor'da sağ kanatta oynuyorum. Ben orta yapmaya alışık bir futbolcu değildim. Bu nedenle ilk dönemde sıkıntı yaşadım. Ancak kendimi geliştirmek için büyük çaba harcıyorum. Kısa zamanda bu eksiğimi de giderip takımıma daha faydalı olmayı istiyorum. İkinci yarıda çok daha iyi oynayacağıma inanıyorum'' diyerek sözlerini tamamladı. 
     





</TEXT>
</DOC>
