<DOC>
<DOCNO> 111990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun07.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiperaktiflerin beyni daha küçük 
</HEADLINE>
<TEXT>

     Hiperaktif çocuk ve gençlerin beyinlerinin, hastalığı bulunmayanlara göre daha küçük olduğu saptandı. 
     Araştırmacılar, bunun kesin nedeninin bilinmediğini, ancak ebeveynlerin endişe duyduğu gibi, beynin küçüklüğüne, hiperaktivite olarak bilinen dikkat eksikliği sendromuna karşı kullanılan ilaçların yol açmadığını belirtti. 
     Araştırma, hiperaktifliğin aslında biyolojik olduğunu, anne babanın yetiştirme şeklinin bir sonucu olmadığını da ortaya koydu. 
     Ulusal Akıl Sağlığı Enstitüsü'nde araştırmayı yürüten uzmanlar, hiperaktif çocukların beyinlerinin normal hızda geliştiğini, ancak diğer çocukların beyinlerinin büyüklüğüne ulaşamadığını belirtti. 
     Ancak uzmanlar, bu durumun küçük beyinlilerin daha az zeki olduğu anlamına gelmediğini vurguladı. 
     Uzmanlar, 1991-2001 yılları arasında, 5 ila 18 yaşındaki 152 hasta ve aynı yaşlardaki 139 sağlıklı kişiyi inceleyerek, bu tür davranış bozukluğu olan kişilerin beyinlerinin hacminin yüzde 3-4 daha az olduğunu saptadılar. 
     Araştırmalarında ilaç kullanan ve kullanmayan hastaları da karşılaştıran uzmanlar, bunun beynin boyutunu belirleyen bir unsur olmadığını kaydetti. 
     Uzmanlar, beyin küçüldükçe hastalığın dozunun arttığını da gözledi. 
     Araştırma, Journal of the American Medical Association'da yayımlandı. 
     





</TEXT>
</DOC>
