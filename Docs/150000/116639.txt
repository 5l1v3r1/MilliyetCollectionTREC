<DOC>
<DOCNO> 116639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/guncel/gun05.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Minikler seçim vaatlerinde uçtu 
</HEADLINE>
<TEXT>

Adana ve Gaziantep’teki öğrenci başkanlığı seçimlerinde kıyasıya rekabet yaşandı. Minikler oy alabilmek için cep sineması vaat etti 
     AYCAN DEMİREL, METİN İLİKSOY Adana DHA 

     Adana Özel Gündoğdu Eğitim Kurumları ile Gaziantep’in Nizip ilçesindeki Özel Işık İlköğretim Okulu’ndaki öğrenci birliği başkanı seçimlerinde adaylar oy alabilmek için büyük’ vaatlerde bulundu. 
     Adana’daki seçimde aday olan Seyfi Başçıl ile Sercan Güvercin, tanıtım için afiş’ bastırıp okulun çeşitli yerlerine astı. İki aday, oy alabilmek için okula cep sineması yaptırmak, ÖSS’ye hazırlananlara konferanslar düzenlemek, piknik ve partiler düzenlemek gibi vaatlerde bulundu. Sabahları okul bahçesinde hazırlanan kürsüden konuşarak yapacakları icraatları anlatan adaylar, kimi zaman da oyları toplamak için şeker dağıttı. 
     
     Oy için çikolata dağıttılar 
     Nizip’teki seçime de 6 aday girdi. Basketbol potalarına yeni file, okul sahasını genişletme, kız öğrenciler arasında spor turnuvaları düzenleme ve okul kütüphanesinin yenilenmesi gibi vaatlerde bulunan adaylar, arkadaşlarına çikolata da dağıtırken, bazıları da vaatlerini inandırıcı kılmak için namus ve şeref sözü verdi. Adana’daki seçimi, 155 kişinin öldüğü Ceyhan depreminde enkaz altından sağ kurtulan Sercan Güvercin, Nizip’tekini de Hatice Çeker kazandı. 
     
     



 GÜNCEL 















</TEXT>
</DOC>
