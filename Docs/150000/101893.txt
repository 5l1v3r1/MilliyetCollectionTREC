<DOC>
<DOCNO> 101893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur10.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu toplandı... 
</HEADLINE>
<TEXT>

     Bakanlar Kurulu, Başbakan Bülent Ecevit'in başkanlığında toplandı. 
     Başbakanlık Merkez Binası'ndaki toplantı, 11.10'da başladı. 
     Toplantıda, Adalet Bakanı Prof. Dr. Aysel Çelikel, İstanbul'da yapılacak cezaevi inşaatına ilişkin sorunları aktaracak. 
     Başta Rize olmak üzere bazı illerde meydana gelen sel felaketi ve doğal afetlerle ilgili kurulan komisyonun Bakanlar Kurulu üyelerine bilgi vereceği toplantıda, İçişleri Bakanı Muzaffer Ecemiş ile Orman Bakanı Nami Çağan da Balıkesir'deki orman yangını sonrası bölgede yapılan çalışmalara ilişkin bilgi aktaracaklar. 
     Tarım ve Köyişleri Bakanı Hüsnü Yusuf Gökalp, çiftçilere yapılacak doğrudan gelir desteği ödemeleri konusunda yürütülen çalışmaları aktaracak. Devlet Bakanı Mehmet Kocabatmaz da Türk Petrolleri Anonim Ortaklığı'nın yan kuruluşu olan TPİC'in gelirlerinden afet bölgelerine, köy hizmetlerine ve gümrük kapılarının modernleştirilmesi için kaynak verilmesine ilişkin çalışmaları anlatacak. 
     Bakanlar Kurulu toplantısına, Hazine'den sorumlu Devlet Bakanı Masum Türker ile Devlet Bakanı Ali Doğan ilk kez katılacaklar. 
     Bundan önceki Bakanlar Kurulu toplantılarına, Devlet Bakanı olarak katılan Nejat Arseven, bu toplantıda Çalışma ve Sosyal Güvenlik Bakanı sıfatıyla ilk kez yer alacak. 
     Bakanlar Kurulu toplantısına, Devlet Bakanları Zeki Sezer, Yılmaz Karakoyunlu, Fikret Ünlü, Tayyibe Gülek, Milli Savunma Bakanı Sabahattin Çakmakoğlu ile Bayındırlık ve İskan Bakanı Abdülkadir Akcan katılmıyorlar. 
     





</TEXT>
</DOC>
