<DOC>
<DOCNO> 138599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur23.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk ve yağışlı hava Perşembe gününe kadar etkili olacak... 
</HEADLINE>
<TEXT>

     Soğuk hava tüm yurtta, kar yağışı kuzey, iç ve doğu bölgelerde hafta ortasına kadar etkili olacak. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, halen kuzey, iç ve doğu bölgelerde görülen kar yağışları, yurdun büyük bir bölümünde hafta ortasına kadar devam edecek. 
     Marmara'nın batısı, Kıyı Ege ve Batı Akdeniz kıyıları dışındaki bölgelerde Pazartesi ve Salı günleri devam edecek kar yağışları, özellikle Marmara'nın doğusu, Batı Karadeniz ve İç Anadolu ile Doğu ve Güneydoğu Anadolu'da yer yer etkili olacak. 
     Poyraz, Pazartesi ve Salı günü yurdun kuzey ve batı kesimlerinde kuvvetli, zaman zaman fırtına şeklinde esecek. 
     Doğu bölgelerde Çarşamba günü sürecek kar yağışları, Perşembe günü yurdu terk edecek. 
     Hava sıcaklığı, Perşembe günü Marmara ve Ege'den başlayarak artacak. 
     Hafta ortasına kadar sürecek yer yer etkili kar yağışı, buzlanma ve don olayına karşı ilgililerin ve vatandaşların tedbirli olmaları gerektiğine dikkat çekildi. 

     
</TEXT>
</DOC>
