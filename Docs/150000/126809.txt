<DOC>
<DOCNO> 126809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko41.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül Hedefimiz enflasyonu tek rakamlı seviyeye indirmek 
</HEADLINE>
<TEXT>

     Başbakan Abdullah Gül, ''Hedefimiz enflasyonu tek rakamlı seviyelere indirmektir, bundan hiç taviz vermeyeceğiz'' dedi. 
     Ekonomik ve Sosyal Konsey, Başbakanlık Merkez Bina'da Başbakan Abdullah Gül başkanlığında toplandı. 
     Burada bir konuşma yapan Gül, yüksek enflasyonunun büyük haksızlıklara ve adaletsizliklere neden olduğunu, bu nedenle enflasyonu düşürmek gerektiğini ifade etti. 
     Kamu borç stokunun hızla indirilmesi gerektiğini anlatan Gül, borç stokunun yüksek olmasının borçlanma maliyetine arttırıcı etkisine dikkat çekti. Gül, ''kamu borç stokunu ciddi olarak indirmek zorunda, bu açıdan faiz dışı fazla rakamı önemlidir'' dedi. 
     Ülkede sağlıklı bir büyümeyi sağlamak gerektiğine de işaret eden Abdullah Gül, nüfusun yüzde 15'lik bölümünün açlık sınırında olduğunu ifade ederken, sivil toplum örgütlerine, ''milyonlarca işsizin olduğu bir ülkeyiz, bu konuyu ihmal edemeyiz'' dedi. 
     Sosyal boyuta da önem vereceklerini vurgulayan Gül, dengeleri de muhakkak gözetmek durumunda olduklarını ifade ederek, ''Kısa vadeli alkış toplamak yerine, orta ve uzun vadede Türkiye'yi selamete çıkarmalıyız'' diye konuştu. 
     Gül, toplantıda her sivil toplum örgütünün 10'ar dakika görüş bildirmesi önerisinde de bulundu. 
     





</TEXT>
</DOC>
