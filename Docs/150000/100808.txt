<DOC>
<DOCNO> 100808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur05.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yağmurlu gece... Çok sayıda evi su bastı... 
</HEADLINE>
<TEXT>

     İstanbul'da aniden bastıran şiddetli yağış, Kadıköy, Üsküdar, Ümraniye, Bağcılar ve Beşiktaş başta olmak üzere birçok ilçedeki ev ve işyerlerine su basmasına neden oldu. 
     Şiddetli rüzgarın ardından saat 02.00 sıralarında başlayan yağış, kent genelinde yaklaşık 1.5 saat boyunca etkili oldu. 
     Sokak ve caddelerde biriken sular ile bazı derelerin taşması sonucu Kadıköy, Üsküdar, Ümraniye, Bağcılar ve Beşiktaş yoğun olmak üzere Maltepe, Beykoz, Kartal, Gaziosmanpaşa, Avcılar, Bayrampaşa ve Şişli'deki çok sayıdaki ev ve işyeri sular altında kaldı. 
     
     KADIKÖY'DEKİ KURBAĞALIDERE TAŞTI 

     Şiddetli yağış nedeniyle Kadıköy Yenisahra'daki Kurbağalıdere'nin taşması sonucu Yıldırım Beyazıt ve İstanbul caddeleri sular altında kaldı. Derenin üzerindeki köprü kısmen çökerken, bir araç da köprü kenarına devrildi. 
     Dereden taşan sular, ev ve işyerlerine su basmasına neden olurken, bazı otomobiller de sel suyuyla sürüklendi. 
     Bodrum ve giriş katlarına su basan binalardaki vatandaşlar, üst katlarda mahsur kaldı. Bu kişileri bot ve merdivenli araçlar yardımıyla kurtaran itfaiye ekipleri, suları da motopomplarla tahliye etmeye çalıştılar. 
     Yıldırım Beyazıt Caddesi Kirazlı Sokak'taki bir ahırda bulunan ve yağmur suları dolayısıyla mahsur kalan 10 at da itfaiye ekiplerince kurtarıldı. 
     Bu caddedeki ev ve işyerlerinde büyük çapta maddi hasar meydana gelirken, bazı gecekonduların sahipleri, yağış ve sel nedeniyle binalarının zemininde kayma meydana geldiğini bildirdiler. 
     Öte yandan, Fenerbahçe Şükrü Saracoğlu Stadı'nın çevresi de yağış nedeniyle sular altında kaldı. 
     
     SELAMİ ÖZTÜRK, OLAY YERİNDE... 

     Yeni Sahra'ya gelen Kadıköy Belediye Başkanı Selami Öztürk, gazetecilere yaptığı açıklamada, olağanüstü bir durumun yaşandığını belirterek, ''Tek sevindirici taraf olayda can kaybı ve yaralı olmaması'' dedi. 
     Dere kenarındaki yaklaşık 20 ev ve işyerinde maddi hasar meydana geldiğini, Kadıköy'ün çeşitli semtlerinde hasarlar oluştuğunu kaydeden Öztürk, gündüz yapılacak çalışmalardan sonra hasarın net olarak ortaya çıkacağını belirtti. 
     Kurbağalıdere'de, dere yatağını ıslah çalışmalarının önceden beri sürdürüldüğünü ifade eden Öztürk, ancak aniden bastıran yağışın derenin taşıyamayacağı hale gelerek taşmasına neden olduğunu bildirdi. 
     Öztürk, 40 yıldır Kadıköy'de oturduğunu ve Kurbağalıdere'nin taşmasına ilk kez tanık olduğunu söyledi. 
     
     YOLLARDA GÖÇÜKLER VE TRAFİK KAZALARI 

     Yağmur dolayısıyla altgeçitlerde su birikintileri oluşurken, bazı yollarda meydana gelen göçükler araçların maddi hasar görmesine yol açtı. 
     Bahçelievler Kocasinan'da istinat duvarının çökmesi sonucu park halindeki 3 otomobilde maddi hasar oluştu. Yağış, çok sayıda maddi hasarlı trafik kazasına da neden oldu. 
     Vatandaşların başvurularına cevap vermekte zorlanan itfaiye ekipleri mahsur kalan vatandaşların kurtarılması için çalışmalarını sürdürürken, İSKİ ve ilçe belediye ekipleri de su tahliye çalışmalarına devam ediyor. 
     Yetkililer, ilk belirlemelere göre su baskınları nedeniyle can kaybı veya yaralı olmadığını kaydettiler. 
     





</TEXT>
</DOC>
