<DOC>
<DOCNO> 117612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo11.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de derbi maçın kadrosu tuttu... 
</HEADLINE>
<TEXT>

     Bu sezon oynadığı 15 resmi maçın hepsinde farklı kadrolarla sahaya çıkan Fenerbahçe'de, Galatasaray maçının kadrosu, ezeli rekabette tarihe geçen bir galibiyet elde etti. 
     Sarı-lacivertli takım, Teknik Direktör Werner Lorant'ın özellikle kanatlarda sürekli arayış içerisinde olması, sakatlığı bulunan futbolcular ve kart cezaları nedeniyle şimdiye kadar oynadığı bütün maçlarda ayrı ayrı 11'lerle mücadele etti. 
     Fenerbahçe, Rüştü, Fatih, Ümit, Ogün, Yusuf, Stevic, Johnson, Tuncay, Ortega, Serhat, Washington ve sonradan oyuna giren Ceyhun, Ali Güneş ve Erman ile ezeli rakibi karşısında 6-0'lık skor elde ederek kendi tarihinde bir ilke imza attı. 
     
     EN ÇOK DEĞİŞİM KANATLARDA OLDU 

     Bu sezon oynanan 10 lig, 5 de Avrupa kupası maçında, birçoğunda sürpriz isimler olmak üzere farklı kadrolar sahaya süren Alman çalıştırıcı, en çok değişimi kanatlarda yaptı. 
     Sol kanat oyuncuları Rapaiç, Cem ve Ali Akdeniz'i tercih etmeyip bir süre bu mevkide Ali Güneş'i deneyen Werner Lorant, dünkü maçta sol kanatta Tuncay'a şans tanıdı. 
     Ümit Milli Futbol Takımı'nda attığı gollerle de alkışlanan Tuncay, derbi maçta takımının ilk golünü kaydederek, sarı-lacivertli forma altında bu sezon 2. golüne imza attı. Tuncay,daha önce de Fenerbahçe'nin Elazığspor'u 4-2 yendiği maçta gol atmıştı. 
     
     YUSUF SÜRPRİZİ 

     Alman teknik adamın Galatasaray maçındaki en büyük sürprizi bu sezon ligde ilk kez 11 kişilik kadroya dahil ettiği Yusuf oldu. 
     Bu sezon Ankaragücü maçında 15, Denizlispor maçında 35, Malatyaspor maçında 17 ve son olarak da Gençlerbirliği maçında 2 dakika sahada kalan Yusuf, dün 86 dakika boyunca sarı-lacivertli formayı giydi. 
     Sağ kanatta görev verilen Yusuf,maçın ilk yarısında, Galatasaraylı Ergün'ü durdurmakta güçlük çekerek, oyunun genelinde vasat bir görüntü sergiledi. Dünkü maçta sağ kanatta Yusuf'a görev veren Lorant, daha önce bu mevkide Serhat ve Hakan'ı da oynatmıştı. 
     
     REVİVO VE RAPAİÇ'E GEREK DUYMADI 

     Alman çalıştırıcı, sarı-lacivertli takım için böylesine önemli bir maçta yıldız oyuncuları Revivo ve Rapaiç'e gerek duymadı. 
     Galatasaray'a karşı oynadığı 2 derbi maçı da kazanan Lorant, geçen sezon Kadıköy'de sarı-kırmızılı takımı 1-0 yendikleri maçın tek golünü kaydeden Rapaiç ve son haftalarda performansında düşüş yaşayan Revivo'yu yedek kulübesinde tuttu. 
     Lorant, maçın 86. dakikasında Yusuf'u oyundan alırken, bu sezon bir ilki daha gerçekleştirerek, PAF takımdan gelen savunma oyuncusu Erman'a son dakikalarda şans verdi. 

     
</TEXT>
</DOC>
