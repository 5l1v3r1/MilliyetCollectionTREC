<DOC>
<DOCNO> 119131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur18.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz anne ile Türk babanın velayet davası... 
</HEADLINE>
<TEXT>

     Türkiye'de tanışarak evlenen Mehmet Gürdal Çetin ile İngiliz uyruklu Tracy Suzanne Çetin arasındaki velayet davasında, mahkeme, 4 yaşındaki minik Levent'i annesine verdi. 
     Türkiye'de 5 yıl önce Mehmet Gürdal Çetin ile tanışarak evlenen ve 1 yıl önce ''şiddetli geçimsizlik'' gerekçesiyle eşinden ayrılarak 4 yaşındaki oğlu Levent'i alarak İngiltere'ye dönen anne Tracy Suzanne Çetin, geçtiğimiz yaz Türkiye'ye babasının yanına gönderdiği oğlunu bir daha göremediğini ileri sürerek Dışişleri Bakanlığı aracılığıyla ''tedbiren velayet davası'' açtı. 
     Bursa 2. Asliye Hukuk Mahkemesi'nde görülmeye başlanan davanın ilk duruşmasına, halen boşanma davaları süren Mehmet Gürdal Çetin ve Tracy Suzanne Çetin katıldı. 
     İngiliz haber kanalı ''Channel 4''ün de takip ettiği duruşmada, baba Çetin, eşiyle anlaşarak oğlunu yanına aldığını, ancak bir süre sonra eşinin çocuğu kaçırmak istediğini öne sürdü. 
     Mehmet Gürdal Çetin, eşinin evlilikleri boyunca başka erkeklerle ilişkiye girdiğini öne sürerek, ''Davacı iyi niyetli değildir. Çocuğumu kanunlara aykırı şekilde kaçırmaya teşebbüs etti. İade talebinin reddini talep ediyorum'' dedi. 
     Tercüman aracılığıyla ifade veren Tracy Suzanne Çetin ise eşinin iddialarının gerçek dışı olduğunu belirterek, ''Ben çocuğumu, eylül ayında geri verilmesi şartı ile göndermiştim. Ancak, hala geri verilmedi'' dedi. 
     Mahkeme Başkanı Hakim İrfan Karakahya, savcının görüşü doğrultusunda, Levent Çetin'in annesine iadesine, ancak dava sonuçlanıncaya kadar çocuğun yurtdışına çıkarılmamasına karar verdi. 
     Kararın ardından anne Tracy Suzanne Çetin, buruk bir sevinç yaşadığını ifade ederken, baba Mehmet Gürdal Çetin, ''Kararın bozulması için temyize gideceğiz'' dedi. 
     





</TEXT>
</DOC>
