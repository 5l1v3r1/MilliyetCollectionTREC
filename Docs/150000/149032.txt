<DOC>
<DOCNO> 149032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/yazar/tamer.html </URL>
<DATE> 2003/04/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bush yerine Clinton da olsa fark etmezdi 
</HEADLINE>
<TEXT>

     Bağdat’ın iskambil kağıdı gibi püf deyince devrilivermesinin şoku... 
     Bizleri televizyonlarda haftalar boyu yanıltan strateji uzmanlarına duyulan öfke... 
     ABD’nin 1 milyar dolarlık yardımı Kuzey Irak’a girmememiz koşuluna bağlamasının yarattığı düş kırıklığı... 
     "Türkiye AB’yi rüyasında görür" havasındaki Danimarka Başbakanı’nın Kopenhag’da bizi aşağılayan sözlerinin, 4 ay sonra tam da bu konjonktürde bir yerlerden çıkartılıp önümüze konması... 
     Okurlarım da şaşkın, dostlarım da. Galiba dünyada olup biteni algılamamızda bir sorun var. Gerçi ABD’nin Irak’taki toplu katliamı çoğumuzun gözünü epey açtı. Ama yine de havsalamızın almadığı durumlar olabiliyor tabii 
     Örneğin son aylarda "ABD’nin başında Bush yerine Clinton olsaydı, bütün bunlar olmazdı " diye özetleyebileceğim çok yaygın bir görüş var Türkiye’de. Son bir - iki aydır olup bitenleri anlamaya çalışırken benim vardığım nokta ise tam tersi Clinton da olsa fark etmezdi. Olsa olsa paketlemesi biraz daha şık olurdu, o kadar. 
     Amerika’nın Irak’ı işgalini engelleyebilecek ya da erteleyebilecek tek bir etken vardı Borsa balonu. Eğer acayip şişirilmiş borsa balonu 2000 yılı martında patlamasaydı, dünya borsalarındaki sahte bolluk havası birkaç yıl daha sürebilseydi, Bush yönetimi de Ortadoğu’da toplu cinayetlerine start verme gereğini duymayabilirdi. 
     Çarşamba günkü yazımda ABD’nin 2. Dünya Savaşı sonrasındaki yayılmacı politikasından ve son 50 yıldaki tüm ABD başkanlarının bir gerekçe bularak başka ülkelere saldırdığından söz etmiş, İran’da Musaddık ve Kongo’da Lumumba’nın devrilmesiyle Guatemala ve Vietnam’ı hatırlatmıştım. Bugün kaldığım yerden devam ediyorum 
     
     KENNEDY 1961 - 63 

</TEXT>
</DOC>
