<DOC>
<DOCNO> 129252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sondun05.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, yedek askerlere hazırlanmaları için 1 ay süre verdi 
</HEADLINE>
<TEXT>

     ABD Savunma Bakanlığı Pentagon , Irak operasyonu için hazırlıklarını sürdürürken, yaklaşık 20 bin yedek asker ve ulusal muhafıza hazır ol talimatını verdi. 
     Yedek kuvvetler sözcüsü, yedek askerlerin bir kısmının Körfez'de görevlendirileceğini belirtti. 
     Dün akşam açıklama yapan sözcüye göre, 20 bine yakın yedek asker ve ulusal muhafız üyesinden silah altına alınmaya hazırlanmaları istendi ve göreve 30 gün içinde başlayacakları belirtildi. 
     Sözcünün açıklamasına göre, 10 bin yedek asker, 275 kara birliğinde görev yapacak. Bir kısmı Körfez bölgesine konuşlandırılacak yedeklerin bir kısmı da Avrupa'ya takviye kuvvet olarak yollanacak, kalanlar ise ABD'de iç güvenlik için görev alacak. 9 bin kadar ulusal muhafız da, yine ülke içinde 163 hava üssünde görevlendirilecek. 
     ABD, 11 Eylül saldırılarından bir ay sonra da 54 bin yedeği silah altına almıştı. 
     Pentagon, ayrıca 2 bin 200 deniz piyadesinden oluşan çıkarma ve taarruz birliği ile bin yataklı hastane gemisini Körfez'e gönderdiğini açıkladı. 
     San Diego'dan demir alan amfibik grupta, Tarawa helikopter gemisi ile Duluth ve Rushmore birlikleri bulunuyor. Comfort adlı hastane gemisi de Baltimore'dan yola çıktı. 
     





</TEXT>
</DOC>
