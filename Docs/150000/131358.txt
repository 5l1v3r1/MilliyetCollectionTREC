<DOC>
<DOCNO> 131358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/guncel/gun10.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK ateş açtı 
</HEADLINE>
<TEXT>

Lice ve Genç ilçeleri arasında teröristlerle karşılaşan özel kuvvetlere ateş açıldı Bir uzman çavuş şehit oldu 
     DİYARBAKIR DHA 

     Terörist Abdullah Öcalan’ın 15 Şubat 1999’da Türkiye’ye getirilmesinin ardından yaptığı çağrı üzerine Güneydoğu’ya h kim olan huzur ortamına dün terörün gölgesi düştü. PKK’lılar ile Özel Kuvvetler’e bağlı bir timin çatışmasında bir uzman çavuş şehit oldu, beş er yaralandı. 
     Son olarak Nisan 2001’de beş güvenlik görevlisinin şehit düştüğü Diyarbakır Lice ve Bingöl’ün Genç ilçeleri arasındaki Tapantepe mevkiinde dün sabah arama - tarama faaliyetlerini sürdüren subay ve astsubaylardan oluşan Genelkurmay Başkanlığı’na bağlı Özel Kuvvetler Komutanlığı bünyesindeki bir tim, bir grup teröristle karşılaştı. Teröristlerin açtığı ilk ateşte ÖKK’da görevli bir uzman çavuş şehit düşerken beş tim mensubu yaralandı. Yaralananların üçünün uzman çavuş, ikisinin yüzbaşı olduğu öğrenildi. 
     
Yaralılar hastanede      Çatışma bölgesine takviye birliklerle Özel Harekat timleri sevk edilirken geniş çaplı operasyon başlatıldı. Bölgeye gelen takviye kuvvetler, PKK grubunu Hani bölgesinde bir mağarada sıkıştırdı, ancak havanın kararması nedeniyle operasyonu ara verildi. Teröristlerden ölen olup olmadığının ise arazi taramasından sonra belli olacağı açıklandı. 
     Çatışmada yaralanan beş personel helikopterlerle Diyarbakır Askerİ Hastanesi’ne getirildi. Yaralıların tedavisinin sürdüğü bildirildi. 
     
KADEK tehdit etti      PKK - KADEK, bir süre önce Rusya’da yaptığı açıklamada, Öcalan’ın avukatları ve yakınları ile yedi haftadır görüştürülmemesi nediniyle yaşamından kaygı duyulduğunu bildirdi. Öcalan’ın sağlığıyla ilgili açıklama yapılmasını isteyen örgüt aksi halde 15 Şubat 2003’te silahlı eylemleri başlatacağı tehdidinde bulundu. 
     
KADEK, Çarpışın’ talimatı vermişti      NAMIK DURUKAN 

     Adını KADEK olarak değiştiren PKK’ya yönelik Diyarbakır’ın Lice, Hani ile Bingöl’ün Genç ilçeleri arasında başlatılan kapsamlı operasyon örgütün "Ape Musa" olarak adlandırılan eğitim kampı çevresinde yoğunlaşıyor. Bölgeye Diyarbakır’dan takviye güç kaydırıldığı belirtiliyor. Havadan savaş uçakları ve kobra helikopterleri tarafından da teröristlerin barındığı bazı noktaların bombalandığı da gelen bilgiler arasında. 
     Bir yıldan bu yana, bölgede can kaybına yol açan çatışma yaşanmamıştı. Silahlı gücünün büyük bölümünü Kuzey Irak ve İran sınırına çeken örgüt başta Diyarbakır olmak üzere bölgenin dağlık kesimlerinde sınırlı sayıda silahlı grup bulunduruyordu. Örgüt tarafından "Ape Musa Eğitim kampı" olarak adlandırılan alanda, ana karargah ve 200 civarında terörist bulunuyor. Geçen yıl örgütün Başkanlık Konseyi tarafından gönderilen talimatta, "meşru müdafaa" yapılması ve gerekirse çatışmalara girilmesi istenmişti. Osman Öcalan da Medya TV’ye yaptığı açıklamada, örgüte karşı operasyonların arttığı, bu nedenle çatışmalara girmekten kaçınmayacaklarını söylemişti. 
     



 GÜNCEL 





















</TEXT>
</DOC>
