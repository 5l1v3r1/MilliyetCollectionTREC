<DOC>
<DOCNO> 125704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur19.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara kış yüzünü gösterdi... Kar yüzünden okullar tatil... 
</HEADLINE>
<TEXT>

     Soğuk ve yağışlı hava, tüm yurtta yaşamı olumsuz yönde etkiliyor. 
     Burdur Valiliği, yoğun kar yağışı nedeniyle, merkeze bağlı köylerde ilk ve orta dereceli eğitim kurumlarının 1 gün tatil edildiğini açıkladı. Burdur'a bağlı Karamanlı İlçesi'nde ise okulların 2 gün tatil edildiği bildirilirken, kar kalınlığının yaklaşık 40 santimetreyi bulduğu Ağlasun İlçesi ile Bucak, Kemer, Çeltikçi, Tefenni ve Yeşilova ilçelerinde okulların 1 gün süreyle tatil edildiği açıklandı. 
     Isparta'nın Aksu İlçesi'ne bağlı Koçular Köyü'nde ilköğretim okulu bugün, ilçe merkezi ve köylerin tamamında ise yarın tatil edildi. 
     Konya Valiliği, kar yağışının devam etmesi üzerine merkezdeki Selçuklu, Karatay ve Meram ilçeleri ve bağlı köylerde ilk ve ortaöğretim okullarının 2 gün süreyle tatil edilmesini kararlaştırdı. Konya'nın Ahırlı İlçesi'nde de Kaymakamlık, kar kalınlığının 20 santimetreye ulaşması üzerine, okulların 2 gün tatil edildiğini bildirdi. 
     Afyon Valisi Ahmet Özyurt, merkez ve ilçelerindeki ilköğretim ve ortaöğretim okulların 1 gün tatil edildiğini açıkladı. 
     Kar yağışı, özellikle Hakkari'nin Şemdinli İlçesi ile Van merkez ve ilçelerinde etkili oluyor. Kar yağışının yanı sıra aniden bastıran ve eksi 20 dereceye varan soğuklar nedeniyle Şemdinli'de içme suları dondu. Yolların buzlanması nedeniyle de şehiriçi ulaşım güçlükle yapılıyor. 
     Kar yağışı ve sis yüzünden, İstanbul-Van, Konya-İstanbul uçak seferleri iptal edildi. 
     Kar kalınlıkları ise Erzurum'da 13, Erzincan'da 4, Kars'ta 17, Ağrı'da 12 ve Ardahan'da 16, Konya merkezde 10, çevre illeri bağlayan karayollarında ise yer yer 25, Eskişehir'de ise 5 santimetreye ulaştı. 
     - 
     OLLARDA DURUM 
     Doğu Anadolu Bölgesi'nde 338, Doğu Karadeniz'de 58, İç Anadolu Bölgesi'nde 97 köy yolu ulaşıma kapanırken, kapalı yolları açmak için çalışmalar sürüyor. 
     Bitlis'te 134, Konya'da 49, Kütahya'da 5, Artvin'de 6, Bayburt'ta 3, Gümüşhane'de 26, Rize'de 15, Trabzon'da 8, Karaman'da 48, Hakkari'de 49, Van'da 46, Erzurum'da 19, Ağrı'da 64, Erzincan'da 1 ve Iğdır'da 25 olmak üzere toplam 498 köy yolunun ulaşıma kapalı olduğu belirtildi. 
     Karayolları 11. Bölge Müdürlüğü yetkilileri, Çatak-Bahçesaray Karayolu dışında kapalı yol bulunmadığını, yollardaki buzlanmaların önlenmesi için tuzlama çalışmalarının aralıksız sürdürüldüğünü bildirdiler. 
     Tunceli'nin Ovacık İlçesi ile olan karayolu bağlantısının, yoğun kar yağışı nedeniyle kesildiği belirtildi. 
     Seydişehir-Antalya yolunun 8 ile 45. kilometresinde aşırı kar ve buzlanma nedeniyle ulaşım tek şeritten güçlükle sağlanırken, Alacabel mevkiinde kar kalınlığının 50 santimetreye ulaştığı bildirildi. 
     Eskişehir il sınırı kapsamındaki Ankara ve Bursa Karayolu'nda tuzlama çalışmaları sürüyor. Kent çevresinde ulaşım kontrollü sağlanırken, trafik ekipleri, otogardan, zinciri olmayan otobüslerin trafiğe çıkmalarına izin vermiyor. 
     Afyon'un en yüksek rakımlı yerleşim merkezi olan Şuhut'ta da gece başlayan kar yağışı, ilçeye bağlı 15 belde ve köy yolunun kapanmasına yol açtı. 
     





</TEXT>
</DOC>
