<DOC>
<DOCNO> 122609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/yasam/ayas.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu için tatil rehberi 
</HEADLINE>
<TEXT>
Yanıbaşımızdaki saklı cennetler 
Bayramda İstanbul’dan uzaklaşmak istemeyenlere cazip konaklama yerleri var. Keselerine uygun tatil arayanlar için İstanbul ve çevresi biçilmiş kaftan 
     İSTANBUL Milliyet 

     Bayram tatilinin geçen yıllara oranla daha az olması, İstanbulluların, kente daha yakın yerleri tercih etmesine yol açıyor. Bu kısa tatilde uzak yerlere gidemeyen İstanbullular için turizmciler de, kente yakın olan yerleri öneriyor. İstanbul’un yanı başında tatil yapmak isteyen iki kişilik bir ailenin, üç gün için en az 150, en fazla 600 milyon lirayı gözden çıkarması gerekiyor. 
     4 günlük bayram tatili nedeniyle kente bir saatlik mesafesi olan tatil beldeleri Şile, Ağva, Sapanca, Kilyos, Yalova, Adalar, Silivri ve Kumburgaz’daki oteller, en fazla rağbet gören yerler arasında... 
     Şile’de Şeker Bayramı için 2 kişilik 3 gece otel fiyatları 360 ile 594 milyon lira arasında değişirken, Ağva’da 300 - 400 milyon liraya bayram tatili geçirebilmek mümkün. Polonezköy’de 2 kişi 3 gece 330 - 375 milyon lira arasında değişirken, Kilyos’ta daha ucuza tatil yapma imk nı bulunuyor. 
     
     Ağva 
     Yeşille çevrelenmiş Ağva’nın bir yanı deniz, diğer yanı dere. Marmara Bölgesi’nde oturan ve tatil için sakin, "kafa dinleyecek bir yer" arayanlardansanız yaz kış gidebileceğiniz bir yer Ağva. Plajı ve uzun kumsalı bir dantel gibi işlenmiş olan beldeye özel aracı dışında gitmek isteyenler için Üsküdar Meydanı’ndan çok sık otobüs kalkıyor. Kurfal Tatil Evimiz’de 2 kişinin 4 gece için 400 milyon lira ödemesi gerekiyor. 
     
     Polonezköy 
     Fatih Sultan Mehmet Köprüsü’nün Anadolu tarafından girişi öncesinde son çıkış olan Beykoz çıkışından dönüp Polonezköy tabelalarını izleyerek ulaşabilirsiniz. Beykoz’dan da dolmuş bulunuyor. Bayram’da Polka Country Hotel’de üstte 2 kişi 3 gece 375, Adampol Hotel’de ise 330 milyon liraya konaklayabilirsiniz. 
     
     Şile 
     İstanbul’a yakınlığı ve Karadeniz’in şirin kıyı ilçesi olması nedeniyle rağbet gören bir tatil merkezi. Otobüsle gitmek isteyenler Üsküdar Meydanı’ndan kalkan Şile otobüslerinden yararlanabilir. Grand Şile Oteli’nde konaklamak isteyenler 2 kişi 3 gece 360, Şile Resort Oteli’nde ise 594 milyon lira ödemek zorunda. 
     
     Sapanca 
     Otoyolla İstanbul’dan yaklaşık 1 - 1.5 saatte ulaşılabiliyor. Sapanca çıkışını görünce otoyoldan ayrılıyor ve hemen ilçeye gidebiliyorsunuz. Bölgenin en yeşil ve verimli yerlerinden biri olan Sapanca’da otel ve pansiyonlar yaz kış dolu. Dedeman Gölevi, zengin mönüsü yanında eğlence ve spor olanakları da sunuyor. 
     
     Kilyos 
     İstanbul Boğazı’nın Karadeniz’e açılan ucu güzel yerleşimler, iyi plajlarla koca kentin nefes alınabilen yerlerini barındırıyor. Kilyos da bunlardan biri... Bayram’da Kale Otel’de 2 kişi 3 gece 165, Gurup ve Yalı Otel’de 150, Erzurumlu Otel’de 180 milyon lira ücret ödemeniz gerekiyor. 
     
     Yalova 
     Marmara’nın yeşili ve kaplıcalarıyla tanınan bir ili. Yaz - kış tatilcilerin akın ettiği Yalova’ya, İstanbul’dan İzmit üzerinden karayolu, Eskihisar üzerinden feribot veya Kabataş ve Bostancı’dan deniz otobüsü veya vapurla gidebilirsiniz. Erdilli Termal Resort’te 4 günlük paket program iki kişi 400, Yalova Termal Otel’de iki kişi 3 gece 255 milyon liraya kalabilirsiniz. 
     
     Adalar 
     Hem kentin içinde hem de dışında olan Adalar da, tatillerde yaz kış tercih edilen yerler arasında. Adalar’a Sirkeci, Kabataş, Kadıköy, Bostancı ve Kartal iskelelerinden vapur kalkıyor. Vapur ve deniz otobüsü tarifesi yaz kış değiştiği için gideceklerin buna dikkat etmeleri gerekiyor. Büyükada’da bulunan Saydam Otel’de iki kişi üç gece 408, Princess Otel’de ise 336 milyon liraya konaklanabiliyor. 
     
     Kumburgaz 
     İstanbul’a yakın yerlerden biri de Kumburgaz. Oteller, müşterilerine her türlü olanağı ve konforu sağlıyor. Kumburgaz Princess Otel’de iki kişi 3 gece 420 milyon lira ücret ödeyerek tatilinizi geçirebilirsiniz. 
     



 YAŞAM 



















</TEXT>
</DOC>
