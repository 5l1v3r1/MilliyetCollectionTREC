<DOC>
<DOCNO> 141232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun37.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, Irak'a belli bir süre tanınmasını istedi 
</HEADLINE>
<TEXT>

     İngiltere bugün Güvenlik Konseyi üyelerine Irak'ın 1441 Sayılı Karar'a tam olarak uyması ve silahsızlanmayı kabul etmesi için ek süre verilmesini öngören bir değişiklik önergesi sundu. 
     Güvenlik Konseyi'nin bugünkü toplantısında konuşan İngiltere Dışişleri Bakanı Jack Straw, Irak'ın ''maddi ihlal'' durumunda bulunduğunu belirterek, 1441 Sayılı Karar'la Bağdat'a son bir şans daha tanındığını hatırlattı. 
     ''Irak, işbirliğinde bulunmamayı bugün de sürdürüyor. Mülakatları engelliyor, bilim adamlarını tehdit ya da hapsediyor. Mülakat odalarına gizli mikrofon yerleştiriyor. Ülke dışında mülakata izin vermiyor. Tüm bunlar Saddam'ın bir şeyler sakladığının belirtisidir'' diyen Straw, konuşmasını şöyle sürdürdü 
     ''Irak'ın, silahsızlanma konusunda stratejik bir karar vermesini bekliyoruz. Irak'ı barışçı yoldan mı, yoksa savaş yoluyla mı silahsızlandıracağız. Bu konudaki seçimi Saddam yapacak. Ancak biz Saddam üzerindeki baskımızı artırmak zorundayız.'' Jack Straw, bundan sonra hazırladıkları değişiklik önergesini, sekreterya aracılığıyla Konsey üyelerine dağıttırdı. 
     





</TEXT>
</DOC>
