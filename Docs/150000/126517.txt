<DOC>
<DOCNO> 126517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/yasam/yas03.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lisede forma ayaklanması 
</HEADLINE>
<TEXT>

Türkiye, Okullarda kıyafet serbest olsun mu ’yu tartışırken, Bodrum Lisesi müdürü giysi tonlarını beğenmediği 250 öğrenciyi derslere almayınca veliler isyan etti... 
     YAŞAR ANTER Bodrum DHA 

     Okullarda kıyafet serbestliği getirilmesi gündemdeki yerini korurken, Bodrum’daki lisede haftanın ilk günü kıyafet kriziyle başladı. Bodrum Lisesi Müdürü Mahmut Özbelen, dün sabah okul girişinde öğrencileri tek tek kontrol etti. Özbelen, 920 öğrenciden 250’sinin, kazakları ya da kravatlarının renk tonu veya modeli farklı olduğu gerekçesiyle derslere girmelerine izin vermedi. İddiaya göre, Özbelen, gençlere "Siz ne biçim insansınız. Okulumuzun adını lekeliyorsunuz. Yarın böyle gelirseniz yine okula almam" dedi. 
     
     Terbiyesizlik yapmayın’ 
     Evlerine dönen gençler durumu ailelerine anlatınca, okula gelen kızgın velilerle Özbelen arasında sert tartışmalar yaşandı. Veliler, "Eğitim yılı başında topluca kıyafet temini yapılmıyor. Piyasada bulabildiklerimizi alıyoruz, tonlar ya da modeller elbette farklı olacak" diye yakındı. 
     Müdür Özbelen ise velilere şöyle tepki gösterdi "Bütün öğrenciler kurallara aynen uymalı. Kıyafet yönetmeliğini yıl başında öğrencilere bildirdik. Kurallara uysaydılar, bunlar başlarına gelmezdi. Yarın yine böyle gelirlerse, yine okula almam, ayrıca hepsini disipline gönderirim. Siz de zırvalayıp terbiyesizlik yapmayın." 
     
     Geleceğimle oynadınız’ 
     İki yıldır okul birincisi olan süper lise son sınıf öğrencisi Müjde Kavcar, gözyaşı dökerek Özbelen’e sitem ederken şunları söyledi 
     "Benim kıyafetim uygun. Sadece bordo kazağım fermuarlı diye okula almadınız. Birçok arkadaşımızı kravatının renk tonu biraz farklı diye evlere gönderdiniz. Bize hakaret etmeye hakkınız yoktu. Okul birinciliğine adayım. Bugün sınavım vardı, benim geleceğimle oynadınız." 
     
     Hakkında soruşturma başladı 
     Olayın ardından veliler toplu olarak Milli Eğitim Müdürlüğü’ne şik yete gittiler. Milli Eğitim Müdür Vekili Ahmet Manav, Özbelen hakkında suç duyurusunda bulunulduğunu kaydederek, şunları söyledi 
     "Öğrencileri toplu halde okula almamak ve velilere hakaret etmek doğru değil. Müdür hakkında soruşturma başlattık. Öğrencilere kıyafetlerini uygun hale getirmeleri için süre verilebilirdi. Müdür okula almamazlık yapamaz, bunu engelleriz." 
     



 YAŞAM 

















</TEXT>
</DOC>
