<DOC>
<DOCNO> 122645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sondun11.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İSAF Komutanı Zorlu "20 Aralık'ta devretmeyi umuyoruz" 
</HEADLINE>
<TEXT>

     Uluslararası Güvenlik Destek Gücü'nün ISAF Komutanı Tümgeneral Hilmi Akın Zorlu, BM kararına göre ISAF komutanlığının devir teslim töreninin 20 Aralık'ta yapılmasını umduğunu söyledi. 
     Tümgeneral Zorlu, düzenlediği aylık basın toplantısında, Türkiye, Almanya ve Hollanda hükümetleri arasında ISAF komutanlığının devir teslimiyle ilgili görüşmelerin sürdüğünü belirtti. Kabil'de güvenliğin iyi durumda olduğunu söyleyen Zorlu, ülkenin batısındaki Herat kentinde ufak bir anlaşmazlığın son günlerde meydana geldiğini, ülkenin kuzeyinde ise komutanlarla yapılan anlaşma neticesinde durumun sakin olduğu söyledi. 
     Zorlu, yerel Afgan güçleriyle koordinasyon içinde çalıştıklarını belirterek, koordinasyonlu çalışmanın son dönemlerde başarılı istihbaratların elde edilmesinin bir göstergesi olduğunu söyledi ve şöyle konuştu 
     ''20-26 Kasım tarihleri arasında Washington ve New York'u ziyaret ederek bir dizi konferans ve toplantılara katıldım. ABD Savunma Bakanı Yardımcısı Paul Wolfowitz ve Barış Gücü harekatından sorumlu BM Genel Sekreter Yardımcısı Hedi Annabi ile yararlı görüşmeler yaptım. Kabil ve çevresindeki sorumluluk alanımızda mevcut olan huzur ve güven ortamını ifade etme imkanı buldum. Bununla beraber, Afganistan'da sürekli bir uluslararası işbirliğine olan ihtiyaç ve özellikle Afganistan'ın önemli adımlar atabilmesi için bu ülkeye yatırım yapılmasına olan gereksinimi vurguladım.'' -SOKAĞA ÇIKMA YASAĞININ KALDIRILMASI- Genel olarak ziyaretinin, güvenli ve istikrarlı bir ortam oluşmasında geçiş hükümetiyle birlikte ISAF'ın gayretlerine, Kabil'deki duruma dikkatlerin yoğunlaşmasına yönelik olduğunu belirttiğini söyleyen Zorlu, Kabil'de geçen aydan bu yana meydana gelen birkaç küçük olay dışında güvenlik durumunun iyiye doğru gittiğini belirtti. Zorlu, en önemli gelişmenin 3 Kasım'da gece yarısı sokağa çıkma yasağının kaldırılması olduğunu kaydetti. 
     Son 23 yıldır devam eden sokağa çıkma yasağı nedeniyle, Kabil halkının günlük faaliyetleri kısıtlanmıştı. 
     Afgan güvenlik birimleriyle ISAF'ın Kabil ve çevresindeki bölgelerde işbirliği ve devriye faaliyetlerini sürdürmeye devam ettiğini söyleyen Zorlu, ''Sokağa çıkma yasağının yürürlükte olduğu döneme oranla suç oranlarında bir artışın olduğunu gösteren herhangi bir kanıt bulunmamaktadır'' dedi ve ISAF ile geçiş hükümetinin Kabil'i daha güvenli bir yer yapmakta başarı sağladığını kaydetti. 
     Kabil'de geçen hafta birkaç terörist eylem meydana geldiğini ifade eden Zorlu, ''Bu saldırılardan kimlerin sorumlu olduğunu bilmiyoruz, fakat bunların yılladır süregelen karışıklıktan payını almış ve ülkede tesis edilmeye çalışılan barış ve demokrasiye geçiş sürecini sekteye uğratmaya hevesli kişilerin çabaları olduğunu varsayıyoruz'' diye konuştu. 
     Zorlu, ISAF ve Afgan yetkililerin suçluları yakalayıp adalete teslim etme çabalarına devam edeceğini ve Kabil halkının barış ve güven dolu bir ortamda normal yaşamlarını sürdürebilmeleri için her türlü çabayı göstereceğini kaydetti. 
     





</TEXT>
</DOC>
