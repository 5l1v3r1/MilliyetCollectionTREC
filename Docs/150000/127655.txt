<DOC>
<DOCNO> 127655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur28.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı Biz hemşehrici değil, Türkiyeciyiz 
</HEADLINE>
<TEXT>

     Bayındırlık ve İskan Bakanı Zeki Ergezen, ''yandaşlık pazarını'' bitirdiklerini belirterek, ''Biz hemşehrici, bölgeci değil, Türkiyeciyiz'' dedi. 
     Aydın-Horsunlu 1. kısım ve Horsunlu-Denizli 2. kısım bölünmüş devlet yolunun temel atma töreninde konuşan Ergezen, AK Parti Genel Başkanı Recep Tayyip Erdoğan'ın seçim meydanlarında söylediği ''Türkiye'nin ihtiyacı bölünmüş yoldur'' sözlerini hatırlatarak, Erdoğan'ın bu çağrısını kavrayıp hayata geçirmeye başladıklarını bildirdi. 
     AK Parti'nin Acil Eylem Planı'na göre yol çalışmalarına 6 ay erken başladıklarını dile getiren Ergezen, ''Bazı kişiler Olur mu 70-80 yılda 5.600 kilometre yol yapıldı, siz 5 yılda 15 bin kilometre yolu nasıl yapacaksınız dediler. Artık yolun yapılacağını anladılar. Ancak şimdi de yandaşlarınıza peşkeş çekeceksiniz diyorlar'' dedi. 
     Bu sözlerin, ''söyleyenlerin kursağında kalacağını'' kaydeden Ergezen, şöyle devam etti 
     ''Biz hem yol yapacağımıza, hem dürüst, çalışkan, üretken olduğumuza, çalmayacağımıza, çaldırmayacağımıza, peşkeş çekmeyeceğimize inanmalısınız. Yandaşlık pazarını bitirdik. Biz hemşehrici, bölgeci değil, Türkiyeciyiz. Bu projeye inanıyoruz. Yakında Sivrihisar-Eskişehir ve Kayseri-Kırıkkale yollarının da temellerini atacağız. Bize hem inanın hem de önümüzdeki engeller kalksın diye dua edin.'' 
     
     ''ARAZİYE ÇIKIP YOL YAPSINLAR'' 
     Bakan Ergezen, bazı kişilerin yol yapımı için kaynağın nereden bulunduğunu merak ettiğini kaydederek, Türkiye'de 17 Karayolları Bölge Müdürlüğü ve bunların da 14 bin işçisi olduğunu söyledi. 
     Karayolları'nın birikimlerinin değerlendirileceğini kaydeden Ergezen, ''Makinelerin bıçaklarının paslandığı yeter. Araziye çıkıp yol yapsınlar. Devlete 2,5 milyar liraya malolan işçiler kaloriferin yanından çıksın, şantiyeye gitsin'' diye konuştu. 
     Aydın-Denizli arasındaki yolun 126 kilometre olduğunu, bunun sadece 23 kilometrelik bölümünün bölünmüş yol olduğunu dile getiren Ergezen, yolun ihalesinin 1998'de yapıldığını, müteahhidin o tarihten itibaren 15 kilometrelik bölümünü tamamlayabildiğini kaydetti. 
     Ergezen, geriye kalan 88 kilometrenin yarısını taşeron yardımıyla Karayolları'nın, kalan bölümü de 1998'de ihaleyi kazanan müteahhidin yapacağını söyledi. Ergezen, 88 kilometrelik yolun 30 trilyon liraya malolacağını da belirterek, pahalı imalatlardan kaçındıklarını, ülke zenginleştiği takdirde beton yol yapımına da devam edeceklerini anlattı. 
     Ergezen, Karayolları'nda ''miadı dolmuş makine'' sözünü duymak istemediklerini, ''makinelerin son damlasına kadar kullanılması talimatı'' verdiklerini de sözlerine ekledi. 
     
     DİĞER KONUŞMALAR 
     Aydın Valisi Emir Durmaz, Aydın-Horsunlu-Denizli bölünmüş yolunun temeli atıldığı için mutlu olduklarını belirterek, bu yoldaki yetersizliklerin ölüm haberleriyle üzücü hale geldiğini anlattı. Durmaz, temeli atılan yolun tamamlanmasının ardından karayolundaki sorunların da çözümleneceğini söyledi. 
     Denizli Valisi Yusuf Ziya Göksu, söz konusu yolun Denizli halkının kabusu olduğunu belirterek, ''Bugün sevinçliyiz. En önemli ihtiyacımız karayolu idi. En önemli sorunumuzun üzerini çiziyoruz. En kısa zamanda Çardak-Denizli yolunun da temelinin atılmasını arzu ediyoruz'' dedi. 
     Karayolları Genel Müdür Vekili Sabri Özkan Erbakan da Aydın-Denizli arasındaki mevcut devlet yolunun yüklendiği ağır taşıt trafiğiyle doyum noktasına ulaştığını belirterek, trafiğin güvenli seyrinin sağlanabilmesi için bölünmüş yolun şart haline geldiğini söyledi. Yapım çalışması tamamlandığında yolun geometrisinin ve fiziki standardının yükseleceğini dile getiren Erbakan, yolun Aydın-Horsunlu ve Horsunlu-Denizli olmak üzere 2 kademede inşa edileceğini bildirdi. 
     Konuşmaların ardından AK Parti Genel Başkanı Recep Tayyip Erdoğan, Devlet Bakanı Mehmet Aydın, Bayındırlık ve İskan Bakanı Zeki Ergezen, Ulaştırma Bakanı Binali Yıldırım, Kültür Bakanı Hüseyin Çelik ve valiler yolun temelini attı. 
     Tören öncesinde, Denizli'den gelen Aşık Zekai ile Aşık Kul Nuri temeli atılan yol, AK Parti, Erdoğan ve bakanlarla ilgili maniler söyledi. 
     





</TEXT>
</DOC>
