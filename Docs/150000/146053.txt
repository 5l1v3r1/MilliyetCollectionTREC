<DOC>
<DOCNO> 146053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur21.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de anne ile oğlunu öldüren caniler yakalandı... 
</HEADLINE>
<TEXT>

     Ümraniye'de, anne Saadet Taş ile 4 yaşındaki oğlu Fırat Taş'ın öldürülmesi olayına ilişkin 2 zanlı yakalandı. 
     Asayiş Şube Müdürlüğü Cinayet Büro Amirliği'nden alınan bilgiye göre, Kazım Karabekir Mahallesi Gündoğdu Caddesi'nde oturan Saadet Taş ile 4 yaşındaki oğlu Fırat Taş'ın 25 Mart Salı günü akşamı öldürülmesi olayını soruşturan polis, zanlıların kimliğini belirledi. 
     Bunun üzerine, bir tekstil atölyesinde çalıştığı belirtilen İlker Çetin 18 ile suç ortağı olduğu ileri sürülen A.B. 15 gözaltına alındı. 
     Polis yetkilileri, Taş ailesiyle aynı mahallede oturan bu kişilerden A.B'nin, Saadet Taş'ın altınları olduğunu öğrenince durumu İlker Çetin'e anlattığının ve ziynet eşyasını almak için plan yaptıklarının belirlendiğini kaydettiler. 
     Yetkililer, 2 zanlının olay günü akşamı Taş ailesinin evine gittiklerinin ve Saadet Taş o sırada evde olmadığı için kapıyı açan oğluna ''ziyarete geldiklerini'' söyleyip, içeri girdiklerinin anlaşıldığını belirttiler. 
     2 kişinin, bir süre sonra eve dönen Saadet Taş'ı bıçaklayıp 1 tam ve 10 tane yarım altınını aldığının, kendilerini gören ve tanıyan 4 yaşındaki Fırat Taş'ı da çamaşır makinesinin kablosuyla boğarak öldürdüğünün belirlendiği kaydedildi. 
     




</TEXT>
</DOC>
