<DOC>
<DOCNO> 125059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur27.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl'ın avukatları tutuklamaya itiraz etti... 
</HEADLINE>
<TEXT>

     Siirt'teki seçimin iptaliyle milletvekilliği düşen ve hakkında ''dolandırıcılık'' suçundan verilen gıyabi tutuklama kararı vicahiye çevrilerek Kartal Özel Tip Kapalı Cezaevi'ne konulan Fadıl Akgündüz'ün tutukluluğuna, avukatlarınca itiraz edildi. 
     Akgündüz'ün avukatlarından Recep Yılmaz, müvekkilleri hakkındaki tutuklama kararının kaldırılması için hazırladıkları dilekçeyi, Bağcılar Nöbetçi Asliye Ceza Mahkemesi'ne verdiklerini bildirdi. 
     Avukat Eryılmaz, dilekçede, soruşturma konusunun aslında sözleşmeden doğan hukuki bir ihtilaf olduğunu, bu konuda Alman adli makamlarına yapılan başvurulardan dolayı ceza soruşturması başlatılmadığını, hukuki ihtilaf nedeniyle açılan davalarda da taleplerin reddedildiğini anlattıklarını söyledi. 
     Başka bir ülkenin yasalarına göre yapılan işlemlerin, Türkiye'de ceza soruşturmasına konu edilmesinin hukuk güvenliğini zedeleyeceğini ifade ettiklerini belirten Eryılmaz, tutuklama kararının tek somut dayanağının, müvekkilinin yurtdışında bulunması olduğunu kaydetti. 
     Müvekkilinin Türkiye'ye döndüğünü ve Maliye'ce hakkında 7 ayrı yurtdışına çıkış yasağı konulduğu için kaçmasının da mümkün olmadığını belirten Eryılmaz, bu nedenlerle tutuklama kararının dayanağının kalmadığını savundu. 
     Dilekçede, tutuklamanın kaldırılmasını gerektiren diğer gerekçelerine de yer verdiklerini ifade eden avukat Recep Eryılmaz, itirazlarının birkaç gün içinde karara bağlanmasını beklediklerini sözlerine ekledi. 
     





</TEXT>
</DOC>
