<DOC>
<DOCNO> 101672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sonspo02.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula-1'in başkanı yarın İstanbul'a geliyor 
</HEADLINE>
<TEXT>

     Otomobil ve Motor Sporları Federasyonu Başkanı Mümtaz Tahincioğlu, Formula 1'in yanı sıra Dünya Ralli Şampiyonası'nın da bir ayağının Türkiye'de yapılması için çalışmalarını sürdürdüklerini belirterek, ''Dev projelere imza atıyoruz'' dedi. 
     Mümtaz Tahincioğlu, Dünya Ralli Şampiyonası ve Formula-1 organizasyonu gibi dev projeleri Türkiye'ye getirme konusunda yürüttükleri çalışmalarda gelinen noktada, büyük mutluluk yaşadıklarını kaydetti. 
     Bu organizasyonların bir ayağının Türkiye'ye getirilmesi için çalışmalara ''sıfır''dan başladıklarını vurgulayan ve aday ülkelerin tümünün varolan bir ralli organizasyonunu Dünya Şampiyonası standartlarına getirmeye çalıştıklarını anlatan Tahincioğlu, spor teşkilatının elektronik spor dergisi ''sporum.gov.tr''ye yaptığı açıklamada, şunları söyledi 
     ''Biz ise herşeye 'sıfır'dan başladık. Sırf Dünya Ralli Şampiyonası'nın bir ayağını Türkiye'ye getirmek için Anatolian Rally düzenledik. Çok kısa sürede de hedefimize ulaştık. Tam 3 yıl içinde Türkiye, 14 ülke arasında takvime alındı. Aslında bu henüz kesin değil ama ben, yüzde 98.5 başardığımızı söyleyebilirim. Son toplantıda, aday ülkelerden bazılarının lojistik sıkıntıları bulunduğu için 2003 yılı takvimi açıklanmadı. 2 hafta sonra Almanya'da düzenlenecek bir toplantıyla belirlenecek. Bu toplantıda, aday ülkelerin isimlerine dair bir değerlendirme değil, bu ülkelere yarışların nasıl paylaştırılacağı açıklanacak. Türkiye de bu ülkeler arasında bulunduğu için kesin gözüyle bakıyorum.'' 
     
     TÜRKİYE KAZANACAK 
     Tahincioğlu, Dünya Ralli Şampiyonasının küçük bir Formula-1 organizasyonu olduğuna işaret ederek, yarışın pek çok ülke televizyonundan canlı yayınlanacağını ve izlemek için pek çok turistin Türkiye'ye geleceğini bildirdi. Tahincioğlu, 1 hafta içerisinde Türkiye'ye 10-12 milyon dolar döviz kazandırılacağını belirterek, ''Kısa sürede dev projelere imza attık ve bunlardan da sonuç aldık, mutluyuz'' diye konuştu. 
     
     FORMULA-1'İN BAŞKANI İSTANBUL'DA 
     Öte yandan, Formula-1 organizasyonunun başkanı İngiliz Bernie Ecclestone'un yarın Türkiye'ye geleceği bildirildi. 
     Türkiye'de, Formula-1 pistinin yapılması için aday illeri gezecek Ecclestone'un ilk durağı İstanbul olacak, ardından İzmir ve oradan da Antalya'ya geçecek. 
     Formula-1'in Türkiye'ye gelmesini, ''Olimpiyatları da almamız için önemli bir adım'' olarak nitelendiren Tahincioğlu, 1 milyar dolarlık banka teminatıyla organizasyon hakkını elinde tuttuğunu savunan Makbule Sevsal'ın açıklamalarına da değindi. 
     Sevsal'ın açıklamalarının gerçeği yansıtmadığını anlatan Tahincioğlu, konuyla ilgili olarak şöyle konuştu 
     ''Makbule Sevsal'ın söyledikleri elle tutulacak bir malzeme değil. İspatlayacak evrak yok. FOA ile imza attık diyor ama bu doğru değil. Ellerindeki bu finans kaynağının kimden geldiği ve nasıl kullanılacağı konusunda bir bilgi yok. Kendisiyle çok kez konuşsak da bize sağlıklı bir bilgi vermedi. Kendisine 6 aylık geçici yetki belgesi verdik. Ama bu belgedeki şartların hiçbirisini yerine getirmedi. O belgenin süresi bitti. Buna rağmen bir yazı yazıp paranız varsa daha doğru yerlerde kullanın dedik. Kendisine göre bir hesabı var. Biz bilmiyoruz ve girmek de istemiyoruz.'' 
     





</TEXT>
</DOC>
