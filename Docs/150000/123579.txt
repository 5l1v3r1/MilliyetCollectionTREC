<DOC>
<DOCNO> 123579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo23.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancu devre arasında artroskopi olacak... 
</HEADLINE>
<TEXT>

     Beşiktaş'ta sağ dizindeki sakatlığı nedeniyle, daha önce Galatasaray maçı sonrası artroskopi olmasına karar verilen Rumen futbolcu Daniel Gabriel Pancu'nun, devre arasında operasyon geçirmesine karar verildi. 
     Beşiktaş Kulübü İletişim Komitesi Başkanı Mete Düren, Pancu'nun ağrılarının hafiflediğini, bu nedenle de Samsunspor ve Bursaspor maçlarında forma giydikten sonra artroskopi olmasına karar verdiklerini söyledi. 
     UEFA kupası 3. tur rövanşındaki Dinamo Kiev maçında cezası olduğu için oynayamayacak olan Pancu'nun bugün doktoruna muayene olmak için Romanya'ya gittiğini kaydeden Düren, Rumen futbolcunun da ligin son 2 maçında oynayıp, daha sonra operasyon geçirmek istediğini ifade etti. 
     Takımda Zafer'in dışında sakat futbolcu bulunmadığını belirten Düren, Tayfur'un sakatlığının geçtiğini ve Dinamo Kiev karşısında forma giyebileceğini sözlerine ekledi. 
     





</TEXT>
</DOC>
