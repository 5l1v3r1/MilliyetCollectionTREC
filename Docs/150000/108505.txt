<DOC>
<DOCNO> 108505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/soneko30.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kredi kartı sahteciliğinde ilk beşten çıktı... 
</HEADLINE>
<TEXT>

     Visa Türkiye Üye İlişkileri ve Pazarlama Müdürü Osman İnegöl, Türkiye'nin artık Visa AB Bölgesi içinde en yüksek sahtecilik oranına sahip ilk beş ülke arasında yer almadığını söyledi. 
     İnegöl, Visa AB Bölgesi, Türkiye'deki Visa üyesi bankalar, Bankalararası Kart Merkezi ve Emniyet Genel Müdürlüğü'nün aldığı önlemler sonucunda Visa AB Bölgesi'nin önde gelen pazarlarından biri olan Türkiye'de görülen kart sahteciliğinde önemli oranda düşüş kaydedildiğini vurguladı. 
     Toplam üye işyeri sahteciliğinde yüzde 50'nin üzerinde düşüş kaydedildiğini dile getiren İnegöl, ''Visa tarafından uygulamaya konulan köprüleme planı, Türkiye'nin sahtecilikle mücadele konusunda bir taktik geliştirme programını uygulamaya koymasında etkili oldu'' dedi. 
     Osman İnegöl, gerçek kartları kopyalanan kartlardan ayırmak amacıyla ultraviyole lambaların da bankalara dağıtımının gerçekleştirildiğini söyledi. 
     





</TEXT>
</DOC>
