<DOC>
<DOCNO> 109519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/soneko29.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Besim Tibuk "Hastayı tedavi edecek tek doktoruz" 
</HEADLINE>
<TEXT>

     Liberal Demokrat Parti LDP Genel Başkanı Besim Tibuk, Türkiye'nin problemlerini çözecek tek partinin LDP olduğunu savunarak, ''Hastayı tedavi edecek tek doktoruz'' dedi. 
     Türkiye İhracatçılar Meclisi TİM tarafından düzenlenen ''İhracatçılar Soruyor, Liderler Cevaplıyor'' dizi toplantılarının üçüncüsü, Besim Tibuk'un katılımıyla yapıldı. 
     Toplantıyı yöneten GİSAD Genel Müdürü İbrahim Özdoğan, toplantıya katılımın çok az olması üzerine Besim Tibuk'a hitaben ''Mücadelenizin bugünü yarını yok. Unutmayalım ki Fransız Devrimi'nin hazırlayıcıları bu devrimi görmeden ölmüşlerdir. Dinleyici kitlesinin biraz daha yoğun olmasını beklerdik'' dedi. 
     Tibuk, bunun üzerine gülümseyerek, bu toplantıyı düzenledikleri için teşekkür etti ve şöyle dedi 
     ''Bu ülkenin problemlerini LDP'den başka çözecek bir siyasi örgüt yok. Diğerlerinin hepsi birbirine benzer Ankara partileridir. Biz hastayı tedavi edecek tek doktoruz. Diğerleri sahte, acemi doktorlara benziyor. Her tedavide hastayı daha fazla yatağa düşürüyorlar.'' Besim Tibuk, iktidara gelmeleri durumunda tüm Türkiye'yi finansal serbest bölge yapacaklarını, Türkiye'de bankacılık ve finanstan, çalışanlardan hiçbir vergi alınmayacağını söyledi. Tibuk, ''O zaman Türkiye para cenneti olacak. Bu politikamızın ana direğidir'' dedi. 
     Küskünler hareketine ilişkin bir soru üzerine Tibuk, bu tip hareketlerin TBMM'ye duyulan saygıyı azalttığını ifade ederek, ''Toplum bunalmış, 3 Kasım'a büyük ümit diye bakıyor. Bu ümit topluma verilmeli'' diye konuştu. 
     





</TEXT>
</DOC>
