<DOC>
<DOCNO> 112745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur10.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''Irak operasyonunun içinde olmalıyız'' 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye'nin, Irak'a yapılacak bir operasyonunun içinde olması gerektiğini belirterek, ''Orada olacak şeyler, içinde olsak da olmasak da bizi etkileyecektir. İçinde olursak olumlu etkiler, olmazsak olumsuz etkiler'' dedi. 
     Yılmaz, TRT 1'de yayınlanan Pazar Panorama programında, Mustafa Balbay ile Nermin Tuğuşlu'nun sorularını yanıtladı. 
     Başbakan Yardımcısı Yılmaz, Kuzey Irak'taki gelişmelerin, seçimlerin ertelenmesi konusunda ne derece etkili olacağına ilişkin bir soruyu yanıtlarken, ''Bu saatten sonra seçimlerin ertelenmesi konusunda bir gelişme olursa sadece Irak'taki gelişmelerle bağlantılı olabilir. Olacağını sanmıyorum. Irak'a bir askeri müdahale olacaksa, bu müdahalenin Aralık'tan önce olacağına lojistik açıdan ihtimal vermiyorum'' dedi. 
     Türkiye'nin, bölgede bağımsız bir Kürt devleti kurulmasına izin vermeyeceğini her zaman ifade ettiğini kaydeden Yılmaz, Türkiye, seçime giderken Irak ile ilgili yapması gereken şeyleri, atması gereken adımları, alması gereken önlemleri ihmal etme konumunda kalamayacağını vurguladı. 
     Başbakan Yardımcısı Yılmaz, Irak'taki oluşumun 1991'den beri sürdüğünü, operasyonun bu sorunu tümüyle çözmeye yönelik olacağını belirterek, ''Bu çözümün Türkiye'nin lehine bir çözüm olmasını sağlayabilmek için, Türkiye, bu harekatın içinde olmak zorundadır. Orada olacak şeyler, içinde olsak da olmasak da bizi etkileyecektir. İçinde olursak olumlu etkiler, olmazsak olumsuz etkiler'' diye konuştu. 
     
     ''KOŞULLU MÜZAKERE TARİHİ'' 

     AB konusundaki sorular üzerine de Yılmaz, AB'nin ilerleme raporunda belirtilen Türkiye'nin eksiklikleri, müzakerelere başlanmasına engel teşkil ediyorsa o zaman Türkiye'nin kabul edeceği en kötü senaryonun, ''eksikliklerin giderilmesi kaydıyla 2003 içerisinde Türkiye'ye koşullu bir müzakere tarihi verilmesi'' olduğunu söyledi. 
     Yılmaz, şunları kaydetti 
     ''AB, 2004 yılı başında, resmen 25 üyeli bir topluluk olacak ve Güney Kıbrıs Rum Kesimi gibi siyaseten ihtilaflı olduğumuz, AB'nin fonlarından yararlanma konusunda bizimle rakip ülkeler, AB'ye tam üye olacaklar. Eğer 2004 başına kadar Türkiye, müzakerelere başlamazsa o zaman Türkiye'nin müzakerelere başlaması konusunda 25 üyeli bir AB ile muhatap olacağız. O zaman işimiz, bugünkünden daha zor olacak. Muhtemelen önümüze yeni siyasi şartlar ileri sürecekler. 
     Türkiye, AB'yi şaşırtan biçimde, reformları ve değişiklikleri 1.5 yıl gibi bir süre içerisinde gerçekleştirince, AB içerisinde Türkiye'yi istemeyen, AB'nin Hıristiyan değerler üzerine kurulmuş ve ancak o değerler üzerinde bundan sonra devam etmesi gerektiğini savunan çevreler, Türkiye'nin tam üyeliğini engellemek için yeni senaryolar üretmeye başladılar. Şu aşamada, çok net biçimde, AB ile ilişkilerimizdeki tek hedefin tam üyelik olabileceğini, bunun dışındaki hiç bir alternatifi kabul etmeyeceğimizi ortaya koymak durumundayız.'' 
     
     ''ZAMANIMIZ OLSAYDI...'' 

     ''Hükümet, 2004 Nisanı'na kadar devam etseydi, hükümet içerisindeki görüş ayrılıkları aşılıp uyum yasaları çıkmış olsaydı, seçim baskısı olmasaydı, bunları dışarıya anlatmak için yeterince zamanımız olsaydı, yüzde 99 ihtimalle Türkiye'ye Kopenhag'ta müzakere tarihi verilecekti'' diyen Yılmaz, sözlerini şöyle sürdürdü 
     ''Kıbrıs'ta siyasi bir sorun yaşanmaktadır. Bu sorun çözümlenmeden ve Türkiye'nin onayı olmadan Kıbrıs'ın, hele hele Rum Kesimi tarafından temsil edilerek AB'ye alınması, Türkiye ile ilişkileri gerginleştiren bir şeydir. Onun için AB, şu anda Türkiye'nin birlikte yaşayacağı, kabul etmese bile isyan etmeyeceği bir orta yolu araştırıyor. AB'nin çok önem verdiği, Avrupa Güvenlik Savunma Politikası'nın geleceği, Türkiye ile olan uzlaşmaya ve bunu Yunanistan'ın benimsemesine bağlı. Irak konusunda Türkiye kilit ülke konumunda. Türkiye'nin dışlanacağı bir Irak politikası, AB ve ABD tarafından istenmeyen bir husus. Türkiye kalkmış, 50 yılda yapamadığını 1.5 yıla sığdırmış, bazı eksiklikleri olmakla birlikte dev bir açılım yapmış. AB olarak siz, bu kadar değişiklikten sonra, üstelik genel konjonktürde taşıdığı bunca öneme rağmen, Türkiye'ye karşı taahhütlerinizi yerine getirmezseniz, bırakınız kendi çıkarlarınızı, kendi tutarlılığınıza gölge düşürmüş olursunuz.'' 
     
     ''TARTIŞILAN KADRO İKTİDAR OLURSA...'' 

     AB'nin Türkiye'ye sağladığı maddi kaynakların, diğer ülkelere sağlananların çok altında olduğuna dikkati çeken Yılmaz, Türkiye'ye, coğrafi konumu, yetişmiş ve eğitilmiş insan gücü bakımından daha fazla yabancı sermaye verilmesi gerektiğini vurguladı. 
     Yılmaz, erken seçimin gündeme gelmesiyle AB'nin, laiklik gibi, Avrupa içinde çok temel olan değerlerin seçim sonuçlarından zarar görüp görmeyeceği konusunda bir ''bekle-gör'' dönemine girme imkanı kazandığını kaydederek, ''Türkiye'de denenmemiş olan yeni bir siyasi kadro, hem de tartışılan bir kadro iktidar olursa, AB, Aralık'ta Bekleyelim, bu hükümeti tanıyalım ondan sonra karar verelim deme opsiyonunu kazanmış olacak'' diye konuştu. 
     28 Şubat sürecinin Türkiye'de hiç bitmeyecek bir süreç olduğunu belirten Yılmaz, ''Türkiye'de herhangi bir siyasi iktidar, anayasanın temel esaslarına aykırı bir eğilim içerisine girerse 28 Şubat süreci, yeniden gündeme gelebilir. Bu sürecin tarihe gömülmesinin tek yolu, tüm siyasi güçlerin, artık dini değerleri istismar ederek siyaset yapmanın çıkmaz yol olduğu noktasında birleşmeleridir'' dedi. 
     





</TEXT>
</DOC>
