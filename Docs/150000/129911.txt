<DOC>
<DOCNO> 129911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/siyaset/siy04.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutuklu Türkleri alın götürün 
</HEADLINE>
<TEXT>

Kendisinin ülkesini adaletli bir şekilde yönettiğini söyleyen Saparmurad Türkmenbaşı, Erdoğan’a "İnşallah Türkiye’yi siz de öyle yönetirsiniz" dedi 
     ABDULLAH KARAKUŞ Aşkabat 

     Türkmenistan Cumhurbaşkanı Saparmurad Türkmenbaşı, AKP lideri Recep Tayyip Erdoğan ve İçişleri Bakanı Abdülkadir Aksu’ya kendisine suikast girişiminde bulundukları iddiasıyla tutuklanan Türklerle ilgili olarak "Bunları alın götürün. İster hapse atın, ister serbest bırakın. Size bırakıyorum" dedi. 
     Erdoğan, Türki cumhuriyetler turunun ikinci durağı olan Türkmenistan’da Türkmenbaşı ile görüştü. Suikast girişimini kınayarak Türkmenbaşı’na "geçmiş olsun" dileğinde bulunan Erdoğan, bu eylemlerle Türkmenistan’ın istikrarının hedef alındığını söyledi. Türkmenbaşı da Erdoğan’a tutuklu bulunan 6 Türk’ü Türkiye’ye verebileceğini söyledi. İçişleri Bakanı Abdülkadir Aksu’nun konuyla ilgili çalışma yapması kararı alındı. Erdoğan, konuyla ilgili soru üzerine "Türkmenbaşı buradaki tutukluları isterseniz hemen size verebiliriz, alın götürün diyorlar" açıklamasını yaptı. 
     Erdoğan, tutukluların iadesi konusunda bir anlaşma olup olmadığı sorusunu yanıtlarken, Adalet Bakanlığı’nın gerekli işlemleri yapmasının ardından resmi adımların atılacağını kaydetti. 
     
     Gülen’in okullarını övdü 
     Ortak basın toplantısında Türkmenbaşı, "Atayurda hoş geldiniz. Bu topraklar sizin atalarınızın da dolaştığı topraklardır" ifadesini kullandı. Türkiye ile ilişkilerin geçmişte koptuğuna işaret eden Türkmenbaşı, 1991’de bağımsızlıklarını ilan etmelerinin ardından ilişkilerin tekrar başladığını kaydetti. Fethullah Gülen’in Türkmenistan’daki okullarını da isim vermeden öven Türkmenbaşı, "Türkiye eğitim alanında da bize büyük katkı sağladı. Türkmenistan’da 20 dolayında Türk okulu var" diye konuştu. 
     Türkmenbaşı, Erdoğan’a "adalet ve kalkınmanın" simgesi olan kurtbaşı muskası hediye etti. Atalarının boynuna bu muskayı taktığını belirten Türkmenbaşı, kendisinin Türkmenistan’ı adaletli biçimde yönettiğini ifade ederek, "İnşallah Türkiye’yi siz de öyle yönetirsiniz" şeklinde konuştu. Türkmenbaşı, Erdoğan’a fahri hemşerilik için Türkmen pasaportu da verdi. Görüşmede, ekonomi başta olmak üzere Türkiye ile Türkmenistan arasındaki ilişkilerin artırılması isteği dile getirilirken, ikili ilişkilerle ilgili ortak bildiri de hazırlandı. Bildiride siyasi diyaloğu geliştirmeye iki ülkenin de hazır olduğu vurgulandı. 
     Görüşmelerde Türkmenistan’ın Türkiye’ye doğalgaz vermesi konuları da ele alındı. Erdoğan, "Burada gaz verme noktasında bir sıkıntı yok. Tüm mesele transit geçişin sağlanması. Geçiş sıkıntısını aşabilirsek zannediyorum ki problem olmayacaktır" dedi. 
     



 SİYASET 












</TEXT>
</DOC>
