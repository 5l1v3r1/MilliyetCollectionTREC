<DOC>
<DOCNO> 128399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/dunya/adun.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokratik emperyalizm 
</HEADLINE>
<TEXT>

Bush’un Ortadoğu konusundaki gerçek planını sorgulayan BBC ’ye göre, Irak lideri Saddam Hüseyin’in devrilmesi Washington’ın daha büyük bir planının küçük bir parçası 
20 yıl sonra dışarıdan alacağı petrol ihtiyacı yüzde 50 artacak olan ABD, Ortadoğu’daki petrol ülkelerinde kendine yakın demokratik yönetimler kuracak 
     DIŞ HABERLER SERVİSİ 

     Irak’taki BM silah denetçilerinin, raporlarını açıklayacakları 27 Ocak tarihine yaklaşılırken, ABD Başkanı George W. Bush’un raporda nasıl bir sonuç ortaya çıkacağını dikkate almadan Körfez’deki yığınağa hız vermesi uluslararası planda akıllara, "Bush’un gerçek niyeti ne " sorusunu getiriyor. Nitekim BBC’nin internet sitesinin diplomasi muhabiri Barnaby Mason, kafalardaki bu soruya yanıt aramak için önceki gün ABD’nin global stratejisini sorgulayan geniş bir haber - analiz kaleme aldı. 
     Mason’un saptamalarına göre, gelişmeleri yakından izleyen askeri ve siyasi analizciler arasında, görünürdeki olaylar ne olursa olsun ABD’nin stratejisini çoktan belirlediği ve Saddam’ın devrilmesinin aslında benimsenen büyük bir planın küçük bir parçasını oluşturduğuna dair görüş hayli yaygın. ABD’nin dünya çapındaki yeni stratejisi ise Fransız Le Monde gazetesinin işaret ettiği gibi, 3 ana başlıkta toparlanabilir. 
     
     Enerji ihtiyacı artıyor 
     Yapılan bir araştırmaya göre, ABD’nin 20 yıl içinde dışarıdan almak zorunda kalacağı petrol miktarı yüzde 50’den fazla artacak. Bu yüzden Irak ve Körfez petrolü son derece önemli. Hatta, Hazar havzası, Latin Amerika ve Sahra’nın güneyindeki Afrika petrollerinin de kontrol altına alınması gerekiyor. Bu yüzden Başkan Bush, şimdiden Afrika petrolünü ABD’nin ulusal çıkar alanı içinde ilan etti. 
     
     Ordu yapılanıyor 
     İkinci olarak, ABD’yi tehdit eden şer ekseni ülkeler artabilir. Buna karşı, "onlar vurmadan sen vur" mantığına dayanan yeni doktrin çerçevesinde hareket edilmeli. 
     Üçüncü olarak da, ABD silahlı kuvvetleri çok ileri tarihlerde bile ülkenin ihtiyaçlarına cevap verecek üstün niteliklere kavuşturulmalı. Bu dönüşüm için Irak ve sonrasında yapılacak operasyonlarda teknolojinin son ürünü silahlar denenecek. 
     
     Kurtarıcı ABD 
     Tüm bu askeri aktiviteler siyasi planda, "demokratik emperyalizm" denilen yeni bir girişimle desteklenecek. Bu çerçevede, Ortadoğu’nun demokratik olmayan haritası tamamen değiştirilecek. Suudi Arabistan, Suriye ve İran rejimlerinin yerine Batı standartlarına daha uygun yönetimler oluşturulacak. Böylelikle bölgede ABD aleyhtarı bir iklim oluşması önlenerek çıkarların geleceği sağlama alınacak. BBC muhabiri Mason, planlamacıların, "Bağdatlıların kurtarıcı olarak gördükleri ABD askerlerini bayram havası içinde karşılamasını" hayal ettiklerini vurguladı. 
     



 DÜNYA 












</TEXT>
</DOC>
