<DOC>
<DOCNO> 100423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/guncel/gun05.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe kursuna ilk resmi başvuru 
</HEADLINE>
<TEXT>

Kürtçe dil kursu açmak için dilekçe veren Ülgen öğretmen ihtiyacını yurtdışındaki Kürdoloji mezunlarından karışılayacaklarını söyledi 
     BURCUM DEVREZ İstanbul 

     English Fast Yabancı Dil Okulları Kurucusu Nazif Ülgen, Kürtçe dil kursu açmak için İstanbul Milli Eğitim Müdürlüğü’ne başvurdu. Ülgen dilekçesini, İsveç Upsala Üniversitesi’nde Kürt Dili Edebiyatı ve Tarihi eğitimi alan Remzi Çakın’la birlikte verdi. Özel eğitimden sorumlu Şube Müdürü Nevin Çubukçuoğlu, başvurunun Milli Eğitim Bakanlığı Talim ve Terbiye Kurulu tarafından değerlendirileceğini kaydetti. 
     
     Öğretmen transferi 
     Ülgen, İngilizce kurslarında yapılan çalışmaların aynısının Kürtçe’de de yapılacağını ifade ederek, "English Fast olarak bu programı ele aldık." dedi. En büyük problemlerinin öğretmen bulmak olduğuna işaret eden Ülgen, Türkiye’de Kürtçe öğretmeni yetiştiren kurum olmadığını, yurtdışındaki Kürdoloji Enstitüsü mezunlarından yararlanacaklarını söyledi. 
     
     Talep düşebilir 
     Başlangıçta bu talebin çok yüksek olacağını düşündüğünü dile getiren Ülgen, "Kürtçe şarkı ve türküler yasakken herkes peşinde koşuyordu. Serbest olunca bu talep bitti. Kürtçe dil kursu talebinde de bir süre sonra aynı durum yaşanabilir" dedi. Daha çok annesi ve babası Kürt olup Kürtçe bilmeyen ikinci jenerasyon çocuklardan başvuru geldiğini söyleyen Ülgen, telefonla 15-20 kişinin kurs için müracaat ettiğini, ancak henüz izin alınmadığı için kayıt almadıklarını belirtti. 
     
Öncelikle İngilizce öğrensin      Kendisinin de Kürt kökenli olduğunu kaydeden Ülgen, "Çocuğumun öncelikle İngilizce öğrenmesini istiyorum. Benim kültürümdür’ diyerek Kürtçe öğrenmek isterse, öğreneceği bir yerin olmasını insan hakları cephesiyle baktığımda arzu ediyorum" dedi. Öğretmen Remzi Çakın da, Türk vatandaşı olduğunu, Kürtçe ile 20 yıldır uğraştığını söyledi. 
     



 GÜNCEL 















</TEXT>
</DOC>
