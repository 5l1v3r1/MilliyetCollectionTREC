<DOC>
<DOCNO> 125497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur26.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüyler ürperten iddialar... Güvenlikçiler bunları yaptı mı 
</HEADLINE>
<TEXT>

     Dikmen Vadisi'nde görev yapan güvenlik görevlisi 6 kişinin, parkta sapanla dolaşan çocukları, ''yetki ve görevlerini kötüye kullanarak zorla alıkoydukları, külotlarını indirdikleri ve copla vurdukları'' iddiasıyla 21'er yıla kadar hapis istemiyle yargılanmalarına başlandı. 
     Ankara 8. Asliye Ceza Mahkemesi'nde görülen davanın bugünkü ilk duruşmasına, tutuksuz sanıklar Gültekin Gürbüz, Selim Şakar, Atasoy Kara, Mustafa Parla ve Murat Özel ile çocuklar A.A 9 , A.A 14 , B.B 10 ve Ö.A 10 katıldı. 
     Kimlik tespitinin ardından savunma yapan Gültekin Gürbüz, ANFA Güvenlik Şirketi'nde ekip şefi olduğunu, olay günü çocukların ellerindeki sapanlarla çevredeki demirbaşları kırdıklarına ilişkin vatandaşlardan şikayet geldiğini ifade ederek, bunun üzerine parktaki çocukları havuz bölgesinde topladıklarını söyledi. 
     Kırılan lambalarla ilgili hasar tespit tutanağı düzenlediklerini, zararı ödemeleri için çocukların ailelerinin gelmesini istediklerini anlatan Gürbüz, 2 saat sonra çocuklardan ikisinin ailesinin geldiğini ve ''Çocuklarımızı kulaklarını çekip bırakabilirdiniz'' dediklerini kaydetti. Gürbüz, çocukları alıkoymadıklarını öne sürerek, suçlamaları kabul etmedi. 
     Diğer sanıklar da Gürbüz'e katıldıklarını kaydettiler. 
     
     GÜVENLİKÇİLERİN, SÜNNET MERAKI 

     Çocuklardan A.A 14 , arkadaşlarıyla parkta dolaştıklarını, sapanların bu sırada bellerinde olduğunu, güvenlik görevlilerinin kendilerini topladığını ve tribün altındaki odalara götürdüğünü söyledi. ''Sünnet olmayan var mı '' diye sorduktan sonra, ''külotlarınızı indirin'' dediklerini anlatan A.A, ''Külotumu indirdim, kardeşim ve arkadaşımız Ç. de indirdi. İndirmeyenlere cop vurdular. Ben ve Ç'ye kelepçe taktılar. Şikayetçiyim'' diye konuştu. 
     Yargıç Yusuf Öztürk'ün, ''Bunu kim yaptı '' sorusu üzerine A, sanık Atasoy Kara'yı gösterdi. Kara ise suçlamayı reddetti. 
     Bir diğer çocuk B.B de sanıkların sapanları aldıktan sonra telsizle konuştuklarını, daha sonra tribün altındaki odaya götürerek kendilerini sıraya dizdiklerini söyledi. İki arkadaşının kolundan kelepçelendiğini ifade eden B, sanıklar isteyince sırayla külotlarını indirdiklerini belirtti. İndirmek istemeyenlere ise copla vurulduğunu kaydeden B, copla vuranın kim olduğunun sorulması üzerine, Atasoy'u gösterdi. 
     Arkadaşlarının ifadelerine katılan Ö.A, Yargıç Öztürk'ün, ''Pipilere kim baktı '' diye sorması üzerine, sanık Atasoy'u gösterdi. 
     Çocukların şikayetlerini bildirmelerinin ardından duruşma, dosyadaki eksikliklerin tamamlanması için ertelendi. 
     
     İDDİANAME 

     İddianamede, güvenlik görevlileri Gültekin Gürbüz, Mecit Özkan, Selim Şakar, Atasoy Kara, Mustafa Parla ve Murat Özel'in, yaşları 7-16 arasında değişen ve olay günü Dikmen Vadisi Parkı'nda sapanlarla dolaşan 7 çocuğu, lambaları kırdıkları gerekçesiyle zorla tribün altındaki odaya götürdükleri ifade ediliyor. Sanıkların, burada, ''sünnet oldunuz mu '' diye, çocukların külotlarını indirterek gülüştükleri belirtilen iddianamede, çocukların psikolojik yönden etkilenmelerini doğurabilecek davranışlarda bulundukları kaydediliyor. 
     Çocuklardan ikisinin ellerine kelepçe takıldığı ve külotlarını indirmeyenlere copla hafif şekilde vurulduğu öne sürülen iddianamede, bu şekilde sanıkların, ''yetki ve görevlerini kullanarak mağdurları zorla alıkoydukları'' bildiriliyor. 
     İddianamede, Türk Ceza Kanunu'nun TCK ''memurların işlediği hürriyetten mahrumiyet'' başlıklı 181. maddesinin 7 kez uygulanması uyarınca 7'şer yıldan 21'er yıla kadar hapis isteniyor. 

     
</TEXT>
</DOC>
