<DOC>
<DOCNO> 139146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun21.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a saldırı için en uygun zaman Mart sonu 
</HEADLINE>
<TEXT>

     Olası Irak savaşı nedeniyle bölgeye Amerikan askeri gücü yığınağı artarak sürerken, Amerikan ordusunun Irak'ta bir savaşa henüz hazır olmadığı görüşü ortaya atıldı. 
     BBC'nin internet sitesinde yer alan bir haberde, ABD Savunma Bakanı Donald Rumsfeld'in, ABD Başkanı George Bush'un saldırı kararı alması halinde, ABD ve müttefiklerinin Bağdat'a karşı harekete geçebilecek geniş askeri gücü olduğu açıklaması hatırlatıldı. Ancak savunma yetkilileriyle uzmanların, bunun hemen bir savaş başlayabileceği anlamına gelmediğini söyledikleri belirtildi. 
     Haberde, ''Bush'un şu anda bir savaş planının yürürlüğe konulması emrini yayınlaması halinde bile, Amerikan ordusunun savaş düzenine geçmesinin zaman alacağı'', daha bölgedeki güçlerin eğitim ve hazırlık bölgelerinden savaş mevzilerine hareket etmesi gerektiğine dikkat çekildi. 
     ABD Savunma Bakanlığı Pentagon'un, şu anda Irak'ı vurma mesafesinde 105 bini Kuveyt'te olmak üzere 200 bin personeli olduğu, bu sayının günden güne arttığı belirtilen haberde, bu rakamın kara, deniz ve hava kuvvetlerini kapsadığı ve bir saldırı için yeterli olmadığı kaydedildi. Ayrıca, bu rakamın 1991'deki 500 bin kişilik Amerikan askeri yığınağından az olduğu vurgulandı. 
     Bu iddiaya karşın Rumsfeld'in de, Hoover Enstitüsü'nde dün yaptığı konuşmada, Irak'ın konvansiyonel ordu gücünün 1991'e oranla yüzde 50 azaldığını hatırlattığı belirtildi. 
     Aynı şekilde, üst düzey yetkililerin de çatışmanın başlangıcında tüm birliklere ihtiyaç olmadığı görüşünü dile getirdikleri, fakat savunma uzmanlarının Amerikan hava indirmesinin saldırı durumunda mevzilerinde olmasının tercih edilecek durum olduğunu, bunun da 2-3 hafta alabileceğini söyledikleri aktarıldı. 
     Bu arada, Türkiye'deki tezkerenin kabulü durumunda bile Pentagon'un askeri güçlerinin hareketinin, en az birkaç hafta alacağı kaydedildi. 
     BBC'nin haberinde, Pentagon planlayıcılarına kalırsa ''tüm bu faktörlerin, saldırı için en uygun zamanın Mart ortası ya da sonuna işaret ettiği'' ifade edildi. 
     





</TEXT>
</DOC>
