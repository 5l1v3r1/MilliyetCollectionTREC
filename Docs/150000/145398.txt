<DOC>
<DOCNO> 145398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/siyaset/siy02.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ilaçlarına boykot çağrısı 
</HEADLINE>
<TEXT>

Tıp Kurumu Derneği, doktorlara çağrıda bulundu. İngiltere ve ABD ilaç firmalarının ürünlerinin reçete edilmemesini istedi... 
     AYŞEGÜL AYDOĞAN İstanbul 

     Merkezi Ankara’da bulunan Tıp Kurumu Derneği, doktorlara bir çağrı yaparak ABD ve İngiliz firmalarının ilaçlarını yazmamaya davet etti. Çağrıda ABD ve İngiliz şirketlerle ortaklığı olan Danimarka, Hollanda, İtalya ve İspanya’nın da ilaçlarının yazılmaması istendi. Boykot edilen firmalar arasında dev ilaç şirketleri yer alıyor. Binden fazla doktora gönderilen ve Türkiye’de 21 yabancı ilaç firmasının yaklaşık 300 ilacının yerine muadillerinin eşdeğeri yazılması önerilen boykot çağrısında şöyle denildi 
     "Amerikan ve İngiliz kökenli ilaç şirketlerinin ürünlerini reçete etmekle, Irak’ta milyonlarca masum insanın başına yağdırılan bombaların finansmanına katkı sağlamış oluyoruz. Boykot çabamız masum Irak halkıyla dayanışmamızın küçük ama somut bir adımıdır." 
     Derneğin Genel Sekreteri Dr. Ali Rıza Üçer, "Bu çağrı hastanın yaşamını riske edecek bir şey değil. Çoğu ilacın muadili var" diye konuştu. Üçer, çağrının Türk Eczacılar Birliği TEB ve Eczacı Odaları’na da duyurulacağını bildirdi. 
     


SİYASET 
















</TEXT>
</DOC>
