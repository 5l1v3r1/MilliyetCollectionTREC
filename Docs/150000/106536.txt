<DOC>
<DOCNO> 106536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun43.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta Türk moda fırtınası 
</HEADLINE>
<TEXT>

     Dünyaca ünlü Türk modacı Atıl Kutoğlu, 2003 ilkbahar-yaz sezonu için hazırladığı koleksiyonu ilk olarak New York Moda Haftası'nda tanıtacağını açıkladı. 
     Kutoğlu, yeni kreasyonlarının önemli bir kısmını ''Turkish leather'' sloganıyla ve Türk derisini tanıtmak amacıyla sergileyecek. 
     ''Times Square Studios'' televizyon stüdyolarında 22 Eylül akşamı yapılacak defilede, tanınmış birçok ünlü modelin görev alması bekleniyor. 
     Kısa adı ITKIB olan ''İstanbul Tekstil ve Konfeksiyon İhracatçı Birlikleri'' sponsorluğunda düzenlenen defilenin davetiyelerinden, basın duyurularına ve tanıtım broşürlerine kadar her yerde ''Turkish leather'' ve ''Fashion Turkey'' logoları yer alıyor. 
     Kutoğlu'nun uluslararası moda piyasasında sembolü haline gelen ay-yıldızın bolca kullanıldığı 2003 ilkbahar-yaz defilesinde, modacının 60 kadar kreasyonuyla New York'ta yine bir Türk moda fırtınası estirmesi bekleniyor. 
     Derinin kendisi için mükemmel bir malzeme olduğunu, bu nedenle deri giysilere her koleksiyonunda yer verdiğini belirten Kutoğlu bu kreasyonların Avrupa ve Amerika pazarında büyük beğeniyle karşılandığını söyledi. 
     Atıl Kutoğlu, 2003 ilkbahar-yaz sezonu için hazırladığı kreasyonlarda Türk derisinin kalitesini, yumuşaklığını, parlaklığını ve Türk deri ve konfeksiyon sektörünün profesyonelliğini en etkili şekilde vurgulayacağını bu nedenle defilesinin Türkiye açısından büyük bir reklam olacağını da belirtti. 
     Avrupa aristokrasisinin önemli isimlerinin yanı sıra dünya ''jet-sosyetesini'' de giydiren Kutoğlu'nun ABD'deki defilesine, müşterileri arasında bulunan New York sosyetesinin önde gelen isimlerinin katılması bekleniyor. 
     Yeni koleksiyonunda ''Dupont'' firmasının Lycra karışımlı ve tactel kumaşlarına bolca yer veren Atıl Kutoğlu, ''2003 ilkbahar ve yazı için hazırladığı giysilerin hem şık, hem de çok kullanışlı olacağına'' dikkat çekti. 
     Kutoğlu'nun pamuklu, jarse, keten, ipek, viskon, acetate kumaşların kullanıldığı koleksiyonunun en yeni teknolojilerden yararlanılarak üretildiği de ifade edildi. 
     





</TEXT>
</DOC>
