<DOC>
<DOCNO> 131065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur04.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Mumcu ile YÖK Başkanı Gürüz arasındaki polemik sürüyor 
</HEADLINE>
<TEXT>

     Milli Eğitim Bakanı Erkan Mumcu, ''üniversitelere müdahale etmek isteyen bir hükümet için bugünkü YÖK düzeninin aramakla bulunmayacak bir fırsat olduğunu'' belirterek, ''YÖK Başkanı'nın şikayet ettiği hususlar da YÖK uygulamaları içinde doğmuş hususlardır'' dedi. 
     Bakan Mumcu, eğitim muhabirlerinin, Yükseköğretim Kurulu YÖK Başkanı Prof. Dr. Kemal Gürüz'ün önceki gün Rektörler Komitesi toplantısının ardından yaptığı açıklamaya ilişkin sorularını yanıtladı. 
     ''Üslup tartışmasına girmek istemediğini'' söyleyen Mumcu, ''Sayın Başbakan da ifade etti. Biz Türkiye'ye öncülük edecek bir üniversite arıyoruz. Üniversiteleri Türkiye'nin lokomotifi haline getirmek istiyoruz'' dedi. 
     
     ''KAVGA İSTEMİYORUZ'' 
     ''YÖK ile kavgalarının olmadığını'' vurgulayan Mumcu, sözlerini şöyle sürdürdü 
     ''Kavga çıkarmak isteyenlere de cevap vermek istemiyoruz. Bizim amacımız kavga çıkarmak değil, Türkiye'ye hizmet etmek. Aklıselim sahibi herkes bilir ki üniversitelere müdahale etmek isteyen bir hükümet için bugünkü YÖK düzeni aramakla bulunmayacak bir fırsattır. Halbuki biz tam tersine üniversiteleri özerkleştirecek, dolayısıyla siyasi müdahale imkanını bütünüyle ortadan kaldıracak bir düzen arıyoruz. Bizim YÖK'ten beklediğimiz şudur Kaygıları, endişeleri nelerse, onları teminat altına alacak düzenlemeler konusunda fikir beyan etmeleridir. Slogan söylemek kolaydır.'' YÖK Başkanı Prof. Dr. Gürüz'ün açıklamasında yer alan, ''yükseköğretim alanındaki gelişmelerin görmezden gelindiği, rakamlar ortaya konulmadan konuşulduğu'' eleştirisinin hatırlatılması üzerine Mumcu, ''Böyle bir durumun kesinlikle söz konusu olmadığını'' kaydederek, şöyle konuştu 
     ''Sayın YÖK Başkanı'nın şikayet ettiği hususlar da YÖK uygulamaları içinde doğmuş hususlardır. Kaldı ki kendisi de bu alanın sorunsuz bir alan olduğunu söylemiyor. Ciddi, önemli sorunlar bulunduğunu söylüyor. Biz de o sorunlar nelerse, çözümü için YÖK'ün ve üniversitelerin katkıları nelerdir, bu sorunları elbirliğiyle çözelim diyoruz.'' 
     





</TEXT>
</DOC>
