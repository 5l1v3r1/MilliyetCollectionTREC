<DOC>
<DOCNO> 149062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun27.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta silah sesleri susmuyor... 
</HEADLINE>
<TEXT>

     Irak'ın başkenti Bağdat'ta dün gece seyrek de olsa silah sesleri duyuldu. 
     Gece duyulan ve hafif silahlardan geldiği sanılan sesler sabahleyin kesildi. 
     Bazı kaynaklar, Bağdat'ın İdefiye mahallesinde Irak güçleriyle Amerikan askerleri arasında çatışmalar olduğunu, 3 Amerikan askerinin öldüğünü, çok sayıda askerin de yaralandığını bildiriyorlar. 
     Çatışmalarda Irak güçlerinden kayıp olup olmadığı hakkında bilgi vermeyen aynı kaynaklar, çatışmalar sırasında Amerikan savaş uçaklarının askerlere destek için hava saldırıları düzenlediğini söylediler. 
     İdefiye'deki hava saldırıları sırasında 3 evin yıkıldığı, çok sayıda sivilin yaralandığı belirtiliyor. 
     Iraklı kaynaklar, gece yarısı biten çatışmalardan sonra Amerikan ordusunun ölen ve yaralanan askerlerini İdefiye'den çektiğini kaydediyorlar. 
     Bu arada, Amerikan ordusunun Bağdat'ta yayılma operasyonları da artarak devam ediyor. 
     Amerikan askerleri dün geceden itibaren Ur Şaad ve Yedi Saray semtlerine binlerce asker, onlarca tank ve zırhlı araç yerleştirdi. 
     Dicle nehrinin doğusundaki Abu Nevaz caddesinde de çok sayıda Amerikan tank ve zırhlı aracı mevzilenmeye başladı. 
     Gazetecilerin kaldığı Filistin ve Sheraton otellerine yerleşen Amerikan askerleri kimlik kontrollerine devam ediyor. 
     
     CANLI KALKANLAR ORTADA 

     Savaştan önce Türkiye ile başka devletlerden gelen ve Irak'ın önemli altyapı tesislerinde kalan canlı kalkanlar da başlarındaki Iraklı yetkilinin 3 gündür kayıp olması nedeniyle çok zor durumdalar. 
     Aç, susuz ve sahipsiz kalan canlı kalkanlar otellerde oda da bulamıyorlar. Canlı kalkanlar, pasaport ve ülkeyi terk edebilmek için kime ve nereye başvurabileceklerini bilmediklerini, Büyükelçiliklerin çoğunun kapatıldığını, ne yapacaklarını bilemez halde olduklarını ifade ediyorlar. 
     Canlı kalkanlar gibi çeşitli ülkelerden Irak güçleriyle beraber savaşmak ve intihar saldırılarında bulunmak üzere Bağdat'a geldikleri bildirilen Arap gönüller de ortada kaldı. 
     





</TEXT>
</DOC>
