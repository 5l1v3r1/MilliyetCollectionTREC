<DOC>
<DOCNO> 123989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo17.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya Federasyonu FC Barcelona'nın sahasını 2 maç kapattı 
</HEADLINE>
<TEXT>

     İspanya Futbol Federasyonu, geçen ay Real Madrid'le yapılan lig maçında çıkan olaylar nedeniyle FC Barcelona Kulübü'nün Nou Camp Stadı'nı 2 maç kapattı. 
     Geçmiş yıllarda seyircisinin taşkınlığı nedeniyle 3 kez para cezasına çarptırılan Katalan kulübünün sahası, ilk kez kapatılmış oldu. 
     Federasyonun dün gece 6 saat süren toplantısından sonra sahası 2 maç kapatılan FC Barcelona'ya, ayrıca 4 bin Euro para cezası da verildi. 
     23 Kasım'da Nou Camp Stadı'nda yapılan maçta, eski bir FC Barcelonalı futbolcu olan Real Madrid'in orta alan oyuncusu Luis Figo'ya, köşe atışı sırasında seyirciler şişe ve çakmak fırlatmış, bunun üzerine maçın hakemi Luis Medina Cantalejo, karşılaşmayı 13 dakika durdurmak zorunda kalmıştı. Olaylı maç, 0-0 sona ermişti. 
     Federasyon ayrıca, maç öncesi Luis Figo hakkında yaptığı açıklamalar nedeniyle olayları provoke eden FC Barcelona Kulübü Başkanı Joan Gaspart'ın savunmasının alınmasına karar verdi. 
     Bu sezon 13 maçta yalnızca 4 galibiyet alan FC Barcelona, lider Real Sociedad'ın 13 puan gerisinde 10. sırada bulunuyor. 
     FC Barcelona'nın, İspanya İçişleri Bakanlığı'nın güvenlikten sorumlu yetkilisi Ignacio Astarloa'nın önerdiği tasarının yasalaşması durumunda da ceza alma durumuyla karşı karşıya olduğu belirtildi. 
     





</TEXT>
</DOC>
