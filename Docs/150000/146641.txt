<DOC>
<DOCNO> 146641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/ekonomi/eko01.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüme stokla sürpriz yaptı 7.8 
</HEADLINE>
<TEXT>

Ekonomi yönetimi, 2002 için önce yüzde 3 büyüme hedefi koydu. Ardından yüzde 4, daha sonra da yüzde 6.5 olarak revize etti. Ancak büyüme 7.8 olarak gerçekleşerek herkesi şaşırttı 
     EKONOMİ SERVİSİ 

     Türkiye ekonomisi 2001’deki yüzde 9.5’lik rekor küçülmeden sonra 2002’yi beklenenin üzerinde bir büyümeyle tamamladı. Ekonomi geçen yıl önceki yıla göre yüzde 7.8 büyürken stoklardaki yüksek artış, büyümenin yüksek çıkmasını sağlayan en önemli unsur oldu. 
     Devlet İstatistik Enstitüsü DİE 2002 yılına ilişkin büyüme rakamlarını açıkladı. Ekonomi yönetiminin geçen yıl başında tahminini yüzde 3 olarak açıkladığı, ardından yüzde 4’e daha sonra yüzde 6.5’e revize ettiği gayri safi milli hasıladaki GSMH artış oranı büyüme , analistleri bile şaşırtarak yüzde 7.8 çıktı. 
     
     Son çeyrek yüzde 11.5 
     DİE gayri safi yurtiçi hasılanın da GSYİH 2002’de yüzde 7.8 arttığını bildirdi. GSMH cari fiyatlarla 273.5 katrilyon, 1987 yılı baz alınarak hazırlanan sabit fiyatlara göre de 116.2 trilyon lira olarak açıklandı. 
     2002’nin son çeyreğinde ise GSMH bir önceki yıla göre yüzde 11.5, GSYİH yüzde 11.4 artarak üçer aylık dönemler itibariyle en yüksek oranlı artışını gerçekleştirmiş oldu. 
     
     İhracat da etkili oldu 
     Büyümede stoklar ve ihracattaki artış etkili oldu. 276 katrilyon lira olan geçen yıl yaratılan yurt içi hasılanın 12.9 katrilyon liralık bölümü stok artışına gitti. İç talepteki yetersizlik nedeniyle stoklarda yaşanan bu büyüme milli gelirdeki sürpriz büyümeyi sağladı. 2001 yılında 2.4 katrilyon eksi bakiye veren stoklar yurt içi hasılayı olumsuz etkilemişti. 
     Cari fiyatlarla yüzde 32 artarak 79.6 katrilyon liraya çıkan ihracat ise büyümeyi olumlu etkileyen bir diğer önemli unsur oldu. Aynı dönemde mal ve hizmet ithalatı da yüzde 50.6 büyüyerek 84.2 katrilyon liraya ulaştı. DİE verilerine göre, reel olarak ihracat yüzde 11, ithalat ise yüzde 15.7 büyüdü. 
     Yatırımlar ise reel olarak yüzde 0.8 azaldı. Kamu yatırımları yüzde 14.5 büyürken, özel sektör yatırımları yüzde 7.2 azaldı. 
     
Kişi başına milli gelir 2 bin 584 dolar      DİE, 2001’de 2 bin 123 dolara kadar gerileyen kişi başına düşen gelirin 2002’de yüzde 21.7 artışla 2 bin 584 dolara yükseldiğini açıkladı. Milli gelir dolar cinsinden ise TL’nin dolar karşısında değer kazanması nedeniyle 2001’e göre yüzde 23.5 artarak 179 milyar 898 milyon dolar oldu. Türkiye’nin milli geliri krizden önce 2000’de 200 milyar dolara kadar yükselmişti. Ancak 2001 yılında hem Türk Lirası’nın yüksek oranda değer kaybetmesi hem de rekor bir düzeyde küçülme yaşanması sonucu 2001 yılında 145.7 milyar dolara kadar gerilemişti. 
     


SİYASET 





















</TEXT>
</DOC>
