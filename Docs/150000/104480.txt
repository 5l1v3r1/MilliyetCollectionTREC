<DOC>
<DOCNO> 104480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur22.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakim duruşmaya kara çarşafla gelen sanığın yüzünü açtırdı 
</HEADLINE>
<TEXT>

     Yasadışı Anadolu Federe İslam Devleti AFİD örgütüne ''yardım ve yataklık ettikleri'' iddiasıyla yargılanan 4 sanıktan kadın olan 3'ü, kara çarşaflı olarak geldikleri duruşmada hakimin uyarısıyla yüzlerini açtı. 
     İstanbul 5 No'lu DGM'deki ilk duruşmaya, tutuksuz sanıklar Arif Toraman, Gülten Toraman, Nurten Kapusuz ve Yasemin Altaş katıldı. 
     Duruşmaya, sadece gözleri açıkta kalacak şekilde kara çarşaf giyerek gelen 3 kadın sanık, heyet başkanı tarafından ''yüzleri görülecek şekilde çarşaflarını açmaları'' konusunda uyarıldı. Sanıklar da heyet başkanının bu uyarısıyla yüzlerini açmak zorunda kaldı. 
     Duruşmada sorguları yapılan sanıklardan Arif Toraman, söz konusu örgüte üye olduğu gerekçesiyle daha önce de yargılanıp beraat ettiğini, ancak toplumda bu örgüte üye olduğuna dair bir izlenim uyandığı için cezaevinden çıktıktan 15 gün sonra hakkında şikayette bulunulduğunu kaydetti. 
     İstanbul 2 Nolu DGM'de yargılanırken hakimin, ''AFİD örgütünün artık silahlı bir örgüt sayıldığı ve yine aynı suçtan yakalanırsa 12 yıl hapis cezası alabileceği'' konusunda uyardığını belirten Toraman, bu nedenle cezaevinden çıktığında yasak yayınları yok ettiğini bildirdi. 
     ''Hanımların ne yaptığını pek bilemeyeceğini'' söyleyen Toraman, şöyle konuştu 
     ''Baskının yapıldığı gün, komşulardan Yasemin adlı kadının Yasin adında bir çocuğu olmuş. Evde çocuk için yasin okutuluyordu. Gelen polisler hepimizi gözaltına aldılar. Ev aramasında da Cemalettin Kaplan'a ait 45 sayfalık yazı, AFİD örgütünün illegal gazetesine ait 2 sayfa bulunmuş. Yok ettiğim halde bunların bulunmasını anlayamadım. Evde olan 127 teyp kaseti ise Arapça dil bilgisiyle alakalıdır.'' Örgüt üyesi olmadığını öne süren Toraman, bu nedenle örgüt üyeleri tarafından tehdit edildiğini de sözlerine ekledi. 
     Sanıklardan Gülten Toraman da Arif Toraman'ın eşi, Nurten Kapusuz'un ablası, Yasemin Altaş'ın ise kardeşinin nişanlısı olduğunu belirterek, olay günü yasin okuturken gözaltına alındıklarını bildirdi. 
     Diğer sanıkların da haklarındaki suçlamaları reddettikleri duruşma, dosyadaki eksikliklerin giderilmesi amacıyla ertelendi. 
     İstanbul DGM Cumhuriyet Başsavcılığı'nca hazırlanan iddianamede, sanıkların, yasadışı AFİD örgütüne yardım ve yataklık ettikleri gerekçesiyle 4.5 ile 7.5'ar yıl arasında ağır hapis cezasına çarptırılmaları isteniyor. 
     





</TEXT>
</DOC>
