<DOC>
<DOCNO> 121994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur09.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Cevdet Anday toprağa veriliyor 
</HEADLINE>
<TEXT>

     Tedavi gördüğü hastanede önceki gün ölen Türk edebiyat dünyasının önde gelen isimlerinden Melih Cevdet Anday için Cumhuriyet gazetesinde tören düzenlendi. 
     Anday'ın cenazesi, tedavi gördüğü Marmara Üniversitesi MÜ Tıp Fakültesi Hastanesi'nden, Dekan Yardımcısı Doç. Dr. Ali Serdar Fak ile doktor ve hemşireler tarafından uğurlandı. Cenaze daha sonra Cağaloğlu'ndaki Cumhuriyet gazetesine getirildi. 
     Buradaki törende konuşan Cumhuriyet Gazetesi Yayın Kurulu Başkanı İlhan Selçuk, bütün yaşamını neredeyse Anday'la birlikte geçirdiğini belirterek, gazetenin bütün odaları ve koridorlarının onun fikirleri, şiirleri ve nükteleriyle dolup taştığını söyledi. 
     Anday'ın bir şiir, akıl ve mizah adamı olduğunu anlatan Selçuk, ''Bütün hayatı boyunca bir çocuk yaramazlığı içinde yaşadı'' dedi. 
     Türkiye'nin şu an da Melih Cevdet Anday'ın düşündüğü Türkiye olmadığını kaydeden Selçuk, ''Eğer Melih Cevdet'i seviyorsak, bu Türkiye'de dünyamızı güzelleştirmek için çalışmalıyız. Melih Cevdet şiirleriyle ölümsüzlüğe doğru gidiyor'' diye konuştu. 
     Törene, Anday'ın eşi Suna Anday ve yakınları ile CHP Sivas Milletvekili Nurettin Sözen, Tuncay Özkan, Ali Sirmen, Zeynep Oral, Bedri Baykam, Ataol Behramoğlu'nun da aralarında bulunduğu çok sayıda tanınmış kişi katıldı. 
     Anday'ın cenazesi, Şişli Camii'nde öğleyin kılınacak cenaze namazının ardından Büyükada Mezarlığı'nda toprağa verilecek. 
     





</TEXT>
</DOC>
