<DOC>
<DOCNO> 148807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun38.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Savunma Bakanı Hoon "Kerkük'te durum hassas.." 
</HEADLINE>
<TEXT>

     İngiltere Savunma Bakanı Geoff Hoon, Kerkük'teki durumu ''hassas'' olarak niteledi. Hoon, çok değişik ve karmaşık bir nüfus yapısına sahip olan kentte hassasiyetin hep var olduğunu belirtti. 
     SKY TV'nin canlı yayınına katılarak soruları yanıtlayan Hoon, Kerkük'teki son durumu değerlendirmesi istenince, ''Bu çok hassas bir durum ve hep böyle oldu. Bu bölgede çok değişik kesimlerden insanlar yaşıyor. Bu da azami dikkatle davranmayı gerektiriyor. Konuyla ilgili olarak Türk makamlarıyla sürekli ilişki halindeyiz. Tabii, bu bölgede uzun yıllardır otonomiye sahip Kürtlerle de ilişki içindeyiz. Durumu kontrol altında tutmak için sürekli bir çabamız var. Şu ana kadar gösterilen çabalar başarılı oldu'' dedi. 
     ''Irak'ta görülen fotoğrafın giderek düzelmekte olduğunu'' belirten Hoon, ''Ancak hala güçlü direnişlerle karşılaşıyoruz. Kontrolün tümüyle ele geçirilmesi zaman alacak, Bağdat'ın güneyi, kuzeyi ve ülkenin kuzeyinde geniş bir alan hala rejimin kontrolünde. Önümüzde hala ağır çatışmalar var'' dedi. 
     Irak lideri Saddam Hüseyin'in ve rejimin ileri gelenlerinin yakalanmasına ilişkin bir soru üzerine, bu konudaki çabaların sürdüğünü belirten Hoon, ''Rejimin sona erdiği konusunda bir kuşkumuz yok, ama halkın bir bölümü Saddam'ın yakalandığını görmek ve bu konuda açık bir garanti almak istiyor. Böylece onlara yeniden zarar veremeyeceğinden emin olmak istiyor'' diye konuştu. 
     Basra'da yasaların ve düzenin hakim kılınması için toplum liderleriyle de birlikte yöntem arayışlarının sürdüğünü belirten Hoon, ''uzun yıllar Saddam rejimi altında yaşayan halk, devlet binalarında yağmalama başlattı. Uzun yıllar süren acılara tepki sayılabilecek bu davranışları anlayışla karşılamak gerektiğine inanıyoruz. Aranan huzur sağlanacaktır'' dedi. 
     Hoon, peşmergelerin Kerkük'ün kontrolünü sağladıklarına dair haberlerin hatırlatılması üzerine de, temkinli konuştu ve ''Burada cevaplanması gereken pek çok soru var. Ama tabii ki, bu açıklama Saddam rejiminin kontrolünü kaybetmeye iyice yaklaştığını göstermesi açısından cesaret verici'' dedi. 
     





</TEXT>
</DOC>
