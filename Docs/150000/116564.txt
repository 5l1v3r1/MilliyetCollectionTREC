<DOC>
<DOCNO> 116564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/soneko09.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Assos'da orkinos çiftliğine erteleme... 
</HEADLINE>
<TEXT>

     Çanakkale'nin Ayvacık İlçesi Assos Antik Kenti sahili açıklarında kurulacak Orkinos Çiftliği yatırımı önümüzdeki yıl Mayıs ayına ertelendi. 
     İstanbul merkezli Akuadem Firması Genel Müdürü Hasan Şerefoğlu, A.A muhabirine yaptığı açıklamada, yer tahsisi için Ayvacık Mal Müdürlüğü'nün 11 Kasım'da yapacağı ihaleye katılacaklarını, ancak tesislerin kurulmasını 2003 yılı Mayıs ayına ertelediklerini bildirdi. 
     Çeşme'deki orkinos çiftliğinin üretim aşamasına geldiği için Ayvacık'taki kafesleri Çeşme'ye taşıdıklarını belirten Şerefoğlu, ''Çeşme'deki tesisleri daha önce kurmuştuk. Bugünlerde üretim aşamasına gelen bu tesislerimizi 4 ay gibi kısa sürede faaliyete geçirme aşamasına getirdik. Çeşme'deki tesislerin kiralama sözleşmesini de dün yaptık. Çeşme ve Çanakkale'deki tesislerin kurulma projeleri ile ilgili tüm yasal işlemlerimiz tamamlandı. Şimdi Ayvacık'ta 11 Kasım'da yapılacak ihaleyi bekliyoruz'' dedi. 
     Ayvacık sahillerinde bulunan bazı yazlıkçıların çevreyi kirletecek endişesiyle tesislerin kurulmasına tepki göstermelerini anlayışla karşıladıklarını anlatan Şerefoğlu, şöyle dedi 
     ''Biz bu tesisleri kurmayı planladığımız zaman, Çanakkale'deki çevreyle ilgili sivil toplum kuruluşlarının da görüşünü aldık. Yatırımlarımız konusundaki bilgilendirme toplantısı yaptık. Açıklamalarımız bu kuruluş temsilcilerini tatmin etti. İsteyecekleri her bilgiyi vereceğimizi de taahhüt ettik. Tesislerimiz, faaliyete geçtiğinde, o bölgedeki bir yazlık evin çevreye ve denize vereceği kimyasal kirlilik oranında çevre kirliliği yaratırsa, bu tesisi bölgeye kurmayız. Herkesin içi rahat etsin.'' Şerefoğlu, Çanakkale'de açık denize 4 milyon dolar tutarında yatırım yapmayı planladıklarını, bu tesislerin tamamen ihracata yönelik olarak çalışacağını bildirdi. 
     Tesislerin sabit tesisler olmadığını belirten Şerefoğlu, ''Nasıl bir gemi bir bölgeye demir atıp bekleme süresini tamamladıktan sonra demir alıp oradan ayrılabiliyorsa, bizim tesislerimiz de öyle olacak'' dedi. 
     





</TEXT>
</DOC>
