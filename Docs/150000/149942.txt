<DOC>
<DOCNO> 149942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun42.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Solana, Maystadt ve Polfer ile görüştü 
</HEADLINE>
<TEXT>

     Avrupa Birliği AB , Irak'a komşu ülkelerin dışişleri bakanlarının Cuma günü Riyad'da yapılacak toplantısında, Türkiye'den, AB'nin görüşlerini yansıtmasını istedi. 
     Başbakan Yardımcısı ve Dışişleri Bakanı Abdullah Gül, Türkiye-AB Ortaklık Konseyi toplantısının ardından AB Ortak Dış Politika ve Savunma Yüksek Temsilcisi Javier Solana, Avrupa Yatırım Bankası Başkanı Philippe Maystadt ve Lüksemburg Dışişleri Bakanı Lydie Polfer ile ayrı ayrı görüştü. 
     Solana ile Gül arasında görüşmede, Irak savaşı ve Ortadoğu'daki gelişmeler öncelikle ele alındı. 
     Gül, Solana ile görüşmesinin ardından yaptığı açıklamada, Solana'nın Türkiye'den, ''AB'nin görüşlerini Riyad toplantısında yansıtmasını'' istediğini bildirdi. 
     Bir soru üzerine, ''Suriye etrafında oluşan gerginliğin AB'yi de tedirgin ettiğini'' belirten Gül, ''Bölgenin artık daha fazla gerginliğe tahammülü yok'' dedi. Gül, ''Riyad toplantısında Türkiye'nin bir anlamda AB'nin ayağı olarak yer alacağını'' söyledi. 
     Abdullah Gül, Avrupa Yatırım Bankası Başkanı Philippe Maystadt ile yaptığı görüşmede de, Türkiye ile işbirliği alanlarının ele alındığını söyledi. 
     Yatırım Bankası'nın Türkiye'de yatırım yapmakla ilgilendiğini belirten Gül, bankanın Türkiye'deki ekonomik programın uygulanmasını memnuniyetle karşıladığını söyledi. 
     Gül, Avrupa Yatırım Bankası ile çeşitli projeler üzerinde işbirliğinin devam ettiğini belirtti ve ''Boğaz'dan tüp geçit projesiyle de yakından ilgileniyorlar'' dedi. 
     Lüksemburg Dışişleri Bakanı Lydie Polfer ile yapılan toplantıda ise öncelikle Türkiye-AB ilişkileri gündeme geldi. 
     Gül, bu görüşmeden sonra, bir gazetecinin, ''Denktaş'ın 'Türkiye, Atina'ya gitmesin' şeklindeki açıklaması hakkında ne düşünüyorsunuz '' şeklindeki sorusu üzerine, ''Bu konuya Türkiye karar verir. Ankara'ya döndüğümde durumu gözden geçireceğiz'' dedi. 
     Diplomatik kaynaklar, Gül'ün Atina'ya yarın akşam gideceğini, ertesi gün Avrupa Konferansı'na katılacağını söylediler. 
     Lüksemburg'daki temaslarını tamamlayan Gül ve beraberindeki heyet, Başbakanlığa ait özel uçakla Lüksemburg'dan ayrıldı. 
     





</TEXT>
</DOC>
