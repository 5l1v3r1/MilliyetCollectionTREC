<DOC>
<DOCNO> 127435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sondun07.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ''Saldırı karşısında sokak sokak direneceğiz'' 
</HEADLINE>
<TEXT>

     Irak Ticaret Bakanı Muhammed Mehdi Salih, ülkelerine düzenlenecek her türlü saldırıya karşı hazırlık yaptıklarını ve ''kent kent, sokak sokak direneceklerini'' söyledi. 
     Salih, bugün Bağdat'ta düzenlenen bir dayanışma konferansında askeri üniforma içinde yaptığı konuşmada, ''Ülkemize kim saldırırsa saldırsın kaybedecektir. Köy köy, kent kent, her kentte sokak sokak çarpışacağız'' dedi. 
     Muhtemel bir ABD saldırısına karşı askeri ve ekonomik önlemler aldıklarını ve hastaneleri hazırladıklarını belirten Salih, ''Eğer ülkemize saldırmaya kalkışırsa düşmana unutamayacağı bir ders vereceğiz'' diye konuştu. 
     Bakanlığının Iraklılara savaş durumunda kullanılmak üzere 3 aylık gıda dağıttığını, gelecek ay da iki aylık daha gıda dağıtacağını söyleyen Salih, kan stoklarını artırmak girişimlerini de başlattıklarını kaydetti. 
     
     ABD Körfez'e yığınak yapıyor 

     ABD Savunma Bakanı Donald Rumsfeld'in, çok sayıda askeri birlik, savaş uçağı ve lojistik desteğin Basra Körfezi ülkelerine sevki için emir verdiği ileri sürüldü. 
     The Washington Post gazetesinin bugünkü haberinde, Rumsfeld'in askeri birlik ve uçakların gelecek haftalarda Kuveyt, Katar, Bahreyn, Suudi Arabistan, Umman ve diğer körfez ülkelerine gitmesi için geçen salı günü 20 sayfalık bir gizli emir imzaladığı ileri sürüldü. 
     ABD donanmasından yapılan açıklamada ise kimyasal ve biyolojik silah saldırısına uğrayan askerlerin tedavisine uygun donanıma sahip 272 metre uzunluğundaki hastane gemisi USNS Comfort'un pazartesi günü denize açılmasının emredildiği belirtildi. 
     ABD Savunma Bakanlığı'nın ayrıca, Körfez bölgesindeki 60 bin kadar askerine ek olarak Ocak ayı içinde bölgeye gönderilmek üzere 50 bin kadar askere daha hazır olmaları emri vermeyi kararlaştırdığı kaydedildi. 
     Gazete, Körfez'de toplanacak ABD askeri sayısının 1991 Körfez Savaşı'ndakinden biraz daha az olacağını da kaydetti. 1991'de Körfez'de yaklaşık 500 bin ABD askeri bulunuyordu. 
     Bu arada ABD Hava Kuvvetleri yetkilileri, son 24 saat içinde, ABD'deki üslerde bulunan 5 filoya Körfez'e gitmek için hazır olmaları emri verildiğini belirttiler. 
     Emir alan filolarda F-15, F-15E savaş uçakları, B1B bombardıman uçakları, F-117 Stealth savaş uçakları, kurtarma helikopterleri, insansız keşif uçakları, C-130 kargo uçakları, tanker uçaklar ve nakliye uçakları bulunuyor. 
     ABD'nin Körfez ülkelerindeki üslerde bulunan onlarca uçağı ise birçoğu Irak üzerinde olmak üzere günlük denetim uçuşlarına devam ediyor. 
     
</TEXT>
</DOC>
