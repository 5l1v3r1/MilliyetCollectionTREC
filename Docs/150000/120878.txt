<DOC>
<DOCNO> 120878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/yazar/bila.html </URL>
<DATE> 2002/11/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Dokunulmazlık 
</HEADLINE>
<TEXT>

     Başbakan Abdullah Gül hükümet programını okudu. 
     58. hükümet hukuk alanında iddialı görünüyor. Bu alanda gerçekleştirilecek reformlar demokratikleşme açısından önemli. 57. hükümetin seçim öncesinde yaptıklarını tamamlayıcı ve daha genişletici nitelikte. Bireysel özgürlüklerin genişletilmesi, yargı güvencesinin sağlamlaştırılması Türkiye’yi AB standartlarına taşıyabilecek temel adımlar. 
     Hukukun üstünlüğüne dayalı bir sistem kurulması, AB’ye tam üye olmak amacından da önce Türkiye’nin, Türk toplumunun kendi gereksinmesi. Hükümetin bu yolda atacağı adım toplumun her kesiminden destek görecektir. 
     İşkencenin önlenmesi, sorumlularının cezalandırılması, zaman aşımının kaldırılması, uluslararası hukuk karar ve kurallarının yaşama geçirilmesi, atılacak olumlu adımlardır. 
     Ancak programın bu alandaki en önemli eksikliği milletvekili dokunulmazlığının kaldırılması yönünde bir irade içermemesidir. Oysa, AKP lideri Erdoğan da, Başbakan Gül de bu konuda her zaman duyarlılık göstereceklerini ve dokunulmazlığa sınırlama getirileceğini ifade ettiler. 
     TBMM, hırsızlığa, yolsuzluğa, usulsüzlüğe bulaşmış kişilerin sığınacakları liman olmamalıdır. Milletvekilliği, dokunulmazlık zırhı için hedeflenen bir meslek niteliği taşımamalıdır. 
     Maalesef, 22. dönem milletvekilleri arasında, salt dokunulmazlığa ulaşabilmek için siyasete giren ve büyük paralar harcayarak kapağı TBMM çatısı altına atanlar vardır. 
     Milletvekili dokunulmazlığının amacı kutsal kürsü özgürlüğünü korumaktır. 
     TBMM, zanlı veya sanık koruma evi değildir. 
     Milletvekilliği nüfuz kullanarak ticaret yapmak, bu alanda yasaları çiğnemek, kamusal kaynak hortumlamak için güvenli ve güvenceli bir araç değildir. 
     Türkiye’nin yaşadığı ekonomik krizlerde, ticaret - siyaset, banka - mafya ilişkisinin önemli bir faktör olduğu artık herkesçe biliniyor. 
     Yolsuzlukla mücadele Türkiye’nin mutlaka başarıya ulaştırması gereken en önemli hedeflerinden biri olmalıdır. 
     Bu amaçla kimseye bir ayrıcalık tanımadan yargı karşısına çıkarılması sağlanmalıdır. Bir kişi milletvekili diye yargıdan kaçamamalıdır. 
     TBMM Başkanı Bülent Arınç, en önemli amacının TBMM’nin itibarını yükseltmek olduğunu açıkladı. Bunun için gayret sarf edeceğini söyledi. TBMM’nin itibarını yükseltmek, örnek olmasıyla başlamalıdır. Bunun da milletvekilliği zırhını kullanarak TBMM’nin itibarını düşüren herkesin yargı önüne çıkarılmasıyla yapılması mümkündür. 
     58. hükümet hukuk reformuna milletvekilliği dokunulmazlığını sınırlamayı da koymalıdır. 
     
     







Yargı ve hukuk 


Azıcık daha derine doğru 


Dokunulmazlık 


Annan’ın açtığı kapıdan... 


Dikkat, dikkat dikkat 


Dalkavuklar ölmez yağdanlıklar tükenmez 


DYP’de liderlik yarışı 


Hayatın muhalif tadı Mekke Cola 


AKP’yi yarattığı beklenti vurabilir 


Yeniden borçlanmadan iş yapmak imk nsız... 


</TEXT>
</DOC>
