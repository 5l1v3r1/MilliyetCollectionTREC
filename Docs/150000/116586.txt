<DOC>
<DOCNO> 116586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sontur04.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette terör örgütü propagandası yapan öğrenciye dava... 
</HEADLINE>
<TEXT>

     Ankara DGM Cumhuriyet Başsavcılığı, terör örgütlerinin internet ortamındaki faaliyetlerini takibe aldı. Başsavcılık, internet ortamındaki terör suçlarına ilişkin ilk davasını, ''KADEK'e yardım ve yataklık ettiği'' iddiasıyla bir üniversite öğrencisi hakkında açtı. 
     Edinilen bilgiye göre, internet ortamında işlenen terör suçlarını takip eden Ankara DGM Cumhuriyet Savcısı Hakan Kızılarslan, internet üzerindeki yazışmaları ile terör örgütü KADEK'e yardım ve yataklık ettiği iddiasıyla, Fırat Üniversitesi İnşaat Mühendisliği Bölümü öğrencisi Halit Ertaş hakkında, 7 yıl 6 aya kadar ağır hapis istemiyle dava açtı. 
     Savcı Kızılarslan'ın hazırladığı 2 sayfalık iddianamede, birtakım yasadışı terör örgütlerinin, bilgi işlem teknolojisindeki gelişmelere paralel olarak kendi ideolojilerini yayabilmek ve terör merkezli amaç ve eylemlerini gerçekleştirmek amacıyla internet üzerinden yayınlarda bulundukları belirtildi. 
     Terör örgütleri üyelerinin, bu amaçla birtakım web siteleri oluşturdukları, e-mail yoluyla haberleşip tehdit mesajları gönderdikleri, bazı resmi kurum sitelerine saldırıda bulundukları hack ettikleri ifade edilen iddianamede, ''Suçla mücadelede suç örgütlerin kullandıkları teknolojik yollara paralel şekilde internet üzerinden yapılan bu tür yayınların takibi yoluna gidilmiştir'' denildi. İddianamede, şöyle devam edildi 
     ''Yapılan çalışmalarda yasadışı örgüt mensupları ve sempatizanlarınca internet teknolojisinin haberleşme, propaganda ve tehdit eylemlerinin gerçekleştirildiği rahat bir ortam olarak kullandığı, internet üzerinde oluşan sanal ortamın kendine has özellikleri nedeniyle sorumlularının yakalanabilmesindeki güçlüklerden yararlandıkları, birtakım legal internet servis sağlayıcılarından yurt dışında bulunan üyeleri vasıtasıyla sahte isim ve adres bilgileri kullanarak kira anlaşmaları yapıp siteler oluşturdukları, bazı sitelerdeki ücretsiz hizmetlerden faydalanarak yayın yaptıkları veya birtakım internet sitelerine girip yasadışı örgütlere ait sitelere linkler verdikleri tespit edilmiştir.'' İnternetteki arama motorlarından ''www.dmoz.org'' isimli web sitesinin ''Etnik Gruplar'' bölümünün ''Kürtler'' alt başlıklı kısmının gönüllü editörlüğünü yapan ''alexwurz'' takma adlı nickname Fırat Üniversitesi İnşaat Mühendisliği bölümü öğrencisi Halit Ertaş olduğunun tespit edildiği belirtilen iddianamede, sanığın, ''Kürtler'' alt başlıklı bölümünde, terör örgütü KADEK'in bölücü söylemlerine ve uzantısı durumundaki sitelerin adreslerine yer verdiğinin, kişisel bilgisayarında da terör örgütünün propagandasını içeren e-mailler bulunduğunun tespit edildiği kaydedildi. 
     İddianamenin sonunda, Ertaş'ın internet üzerinden KADEK'in propagandasını yaptığı ileri sürülerek, Türk Ceza Kanunu'nun TCK ''yasadışı örgütlere yardım ve yataklık etme'' hükmünü içeren 169 ve ''yarı oranında artırım'' öngören 3713 sayılı Terörle Mücadele Yasası'nın 5. maddesi uyarınca 4 yıl 6 aydan 7 yıl 6 aya kadar ağır hapis cezası istendi. 
     İnternet ortamında terör örgütlerinin faaliyetlerini izlemeye alan Savcı Kızılarslan'ın, yürüttüğü soruşturmalarda da teknolojinin olanaklarından yararlandığı öğrenildi. Şüphelilerin izlenme, yüzleştirme ve yer gösterme sırasında alınan görüntüleri ile ifade tutanaklarının bilgisayar ortamına aktarıldığını ifade eden yetkililer, bunların disketler halinde dosyaya konulduğu kaydettiler. DGM yetkilileri, ''Mahkeme heyeti, örneğin rüşvet alan otopark çetesinin görüntüsünü izlendiğinde daha hızlı ve sağlıklı karar verebiliyor. Teknolojik gelişmelerden yararlanarak soruşturmaları yürütmek yargının daha etkin çalışmasını sağlıyor'' diye konuştular. 
     





</TEXT>
</DOC>
