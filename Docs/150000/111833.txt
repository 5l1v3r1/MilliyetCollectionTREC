<DOC>
<DOCNO> 111833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/soneko19.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
YASED'in Barometre araştırmasına göre TEFE 2003'te yüzde 27.1 
</HEADLINE>
<TEXT>

     Yabancı Sermaye Derneği YASED Başkanı Faruk Yöneyman, olası bir Irak operasyonunda Türkiye açısından ortaya konulan yıkım tablolarının abartılı olduğunu savunarak, ''Yani Türkiye 100 milyar dolar kaybeder gibi iddialara katılmıyoruz'' dedi. 
     YASED'in Eylül Barometre sonuçlarının açıklandığı basın toplantısında soruları yanıtlayan Yöneyman, 57. hükümetin yabancı sermaye konusunda pozitif fikirler ortaya koyduğunu kaydetti. 
     Türkiye'de siyasi partilerin ve siyasi iradenin arzularının ötesinde bürokrasinin de aşılması gerçeğinin, bugüne kadarki temaslarda ortaya çıktığını anlatan Yöneyman, bürokrasi tarafından direnç gördüklerini söyledi. 
     Yöneyman, ''İyi niyet vardı ama uygulamaya tam olarak geçirildiğini söylemek pek mümkün olmaz'' diye konuştu. 
     ''Türkiye önümüzdeki devreyi iyi kullanabilirse, Mart 2003'ten itibaren, tabii ortaya çıkacak hükümetin politikaları doğrultusunda, etrafa artı sinyaller vermeye başlayabilir'' diyen Yöneyman, konuşmasını şöyle sürdürdü 
     ''40 yıldır Türkiye'de yatırım yapan bir kuruluşu temsil ediyorum. Benim geçen yıl Türkiye'ye 40 milyon doların üzerinde ilave yatırımım geldi. Bu gelen Gebze yatırımının dışında, sermaye artışı gibi işler içindi. Türkiye'yi bunlar kurtarmaz. Türkiye'yi yeni yatırımların kurtaracağı aşikardır. Türkiye yeni yatırımlarda kendisiyle rakip pazarlarla rekabet edecek çizgiye gelmelidir'' diye konuştu. 
     Roche Müstahzarları A.Ş.'nin Genel Müdürü olan Faruk Yöneyman, Türkiye'den 2000'de 800 milyon dolar, 2001'de de 455 milyon dolar civarında Türk sermayesinin çıkmış olmasının da dikkat çekici olduğunu vurguladı. 
     Yöneyman, Ortadoğu'da çıkabilecek bir savaşa yönelik YASED üyelerinin yatırımlarını askıya alıp almayacaklarının sorulması üzerine, bu yönde bir toplantı ve değerlendirme yapmadıklarını, şu andaki yatırımların devamı konusunda da bir şüphe olmadığını söyledi. 
     Ancak ilaç başta olmak üzere sektörel bazı sıkıntıların bulunduğunu anlatan Yöneyman, ''Ben de Türkiye'de 60 milyon dolar yatırım yapma kararında olan bir kurumun başında olan kişi olarak olayı çok dikkatli izlemekteyiz'' dedi. 
     Yöneyman, Türkiye'nin yakınında gelişecek böyle bir olayın etkilerinin olacağını da ifade ederek, ''Ama ortaya çıkan yıkım tablolarının aşırı abartılı olduğu konusunda görüş sahibiyiz. Yani Türkiye 100 milyar dolar kaybedebilir gibi iddialara katılmıyoruz'' diye konuştu. 
     
     YASED'DEN İLANLI AB DESTEĞİ 

     Faruk Yöneyman, YASED olarak, AB çizgisine girmiş bir Türkiye'nin artık Avrupa'dan dönme şansının olmayacağını ve böyle bir durumla karşı karşıya bırakılmaması gerektiğine inandıklarını vurgularken, YASED olarak önümüzdeki günlerde Financial Times'a bir ilan vereceklerini açıkladı. 
     Yöneyman, bu ilanla, bütün dünyada YASED üyelerinin Türkiye'nin AB üyeliğine desteğini göstereceklerini kaydetti. 
     Toplantıya katılan Credit Agricole Indosuez Türk Bank A.Ş. Genel Müdürü Gilles Serra da, iyimser yaklaşımlara sahip olmak için bir takım nedenler bulunduğunu, Türkiye'de faaliyette bulunan birçok kuruluşun iyi sonuçlar aldıklarını söyledi. 
     Türkiye'nin enflasyonla mücadelesinde gelinen noktayı çok büyük bir başarı olarak niteleyen Serra, ancak yabancı yatırımcı için enflasyonun yüzde 35 ya da yüzde 68 olmasının çok fazla farketmediğini, yüzde 6-7 gibi kabul edilebilir oranların önem taşıdığını anlattı. 
     Serra, ''Dolayısıyla bir takım iyimser yaklaşımlara sahip olmamız için bir takım nedenler var. Türkiye'de faaliyette bulunan birçok kurulmuş iyi sonuçlar alıyor. Tabii zayıf durumdaki firmalar ise iyi performans gösteremiyorlar. Bu firmalar için Dünya ekonomisinin gidişi iyi değil demek, Biz şirketi iyi yönetemiyoruz demekten daha elverişli'' dedi. 
     Serra, 2001-2002 yıllarında durumu idare edebilen kuruluşların belirli bir güce eriştiğini de dile getirerek, bu şirketlerin bundan sonraki dönemde daha iyi performans göstereceklerini bildirdi. 
     
     YASED BAROMETRE 

     Bu arada YASED'in Barometre araştırmasına katılan YASED üyesi 67 kuruluşun yüzde 51'i, ekonomik büyümenin hızlanacağını düşünüyor. 
     Enflasyon oranının yükseleceğini öngörenlerin oranı yüzde 35, düşeceğini öngörenlerin oranı da yüzde 31 çıkarken, döviz kurunun enflasyona göre sabit kalacağını düşünenlerin oranı ise yüzde 57 oldu. 
     YASED üyelerinin yüzde 15'inin faizlerin artacağını, yüzde 40'ının düşeceğini, yüzde 45'inin ise sabit kalacağını tahmin ettiği çalışmaya göre, GSMH artışı 2002'de yüzde 4.1, 2003'de yüzde 4.4 olarak tahmin ediliyor. 
     TÜFE tahmini 2002'de yüzde 36.8, 2003'de yüzde 28 olarak öngörülen araştırmada, 2002 TEFE tahmini yüzde 37.2, 2003 tahmini ise yüzde 27.1 olarak gösterildi. 
     Döviz kuru tahminlerinde ise Dolar 2002 yılında 1 milyon 828 bin 639 lira, 2003 yılında 2 milyon 330 bin 773 lira, Euro 2002'de 1 milyon 788 bin 964 lira, 2003'de 2 milyon 304 bin 306 lira olarak öngörüldü. 
     Yılsonu itibariyle faiz oranları 2002 için yüzde .8, 2003 için yüzde 38.4 olarak tahmin edildi. 
     YASED üyelerinin yüzde 31'i doğrudan yabancı yatırımlar için ekonomik ortamın daha iyiye gideceğini, yüzde 52'si değişmeyeceğini ve yüzde 17'si ise daha kötüye gideceğini düşünüyor. 
     Önümüzdeki 6 ay içinde ekonomik istikrarın daha iyi olacağını düşünenler yüzde 41 ile en büyük oranı oluştururken, yasal çerçevenin aynı kalacağını düşünenler yüzde 68'lik, fikri mülkiyet haklarının aynı kalacağını düşünenler yüzde 75'lik, finansal oranın daha iyi olacağını düşünenler yüzde 44'lük, rekabeti koruma açısından ortamın aynı olacağını düşünenler yüzde 66'lık payla en büyük grupları oluşturdular. 
     





</TEXT>
</DOC>
