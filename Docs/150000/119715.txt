<DOC>
<DOCNO> 119715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sondun20.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Türkiye ile ortak yatırım şu aşamada gerçekçi değil" 
</HEADLINE>
<TEXT>

     Yunanistan Başbakanı Kostas Simitis, ''Türkiye'deki siyasi ve ekonomik durumun belirsizliği nedeniyle, bu aşamada ortak yatırımlara gitmenin gerçekçi olmadığını'' söyledi. 
     Simitis, Ulusal Rekabet Konseyi toplantısında yaptığı konuşmada, Türkiye'deki ekonomik ve siyasi belirsizlik ile yüksek enflasyonun, Türk-Yunan ortak girişimleri için bu dönemde uygun bir ortam yaratmadığını, ayrıca Yunanlı işadamlarının iki ülke arasındaki ilişkilerde bir gerileme yaşanması halinde, faaliyetlerinin olumsuz etkilenebileceği duygusunu yaşadıklarını kaydetti. 
     Başbakan Simitis, ''her şeye rağmen sınırın her iki tarafında da girişim olanakları bulunduğunu'' vurguladı. 
     
     BAKANLAR KURULU'NA BİLGİ 
     Bu arada, Atina Haber Ajansı ANA , Simitis'in bugün yapılan Bakanlar Kurulu toplantısında, dün Adalet ve Kalkınma Partisi AK Parti Genel Başkanı Tayyip Erdoğan ile yaptığı görüşme hakkında bilgi verdiğini duyurdu. 
     Ajans, ''kaynaklarına'' dayandırdığı haberde, Simitis'in toplantıda, ''Erdoğan'ın iyi niyet ve olumlu tavır gösterdiğini, ancak BM Genel Sekreteri Kofi Annan'ın sunduğu Kıbrıs planındaki zaman sınırlamalarının aciliyetinin tam anlamıyla farkına varmış gibi görünmediğini'' söylediğini kaydetti. 
     Habere göre, Simitis, ''Erdoğan'ın, AB'nin Türkiye'ye üyelik müzakerelerine başlama tarihi vermekteki güçlüklerini de değerlendirmiş gibi görünmediğini'' söyledi. 
     





</TEXT>
</DOC>
