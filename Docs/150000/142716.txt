<DOC>
<DOCNO> 142716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo20.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Türk futboluna rest çekmek için görevimi bırakacağım 
</HEADLINE>
<TEXT>

     Gaziantepspor Kulübü Başkanı Celal Doğan, ''Türk futboluna rest çekmek için görevimi bırakacağım'' dedi. 
     Celal Doğan, Niğde Üniversitesi tarafından düzenlenen ''Yerel Yönetimlerde Spor'' konulu konferansta yaptığı konuşmada, Türkiye'deki spor anlayışının yozlaştığını ve futbolun şiddetle özdeşleştiğini bildirdi. 
     Sporun kardeşlik ve barış köprüsü olduğunu, ancak takımlar arasındaki rekabetin düşmanlık boyutuna getirildiğini kaydeden Doğan, şöyle konuştu 
     ''Gaziantepspor olarak 12 yıldır hiç skora oynamadık, hep spordaki efendiliğe ve fair play'e oynadık. Bugün Türkiye futbolunda 400 milyon dolar dönüyor. Ama takımlar taraftarlarını maça getiremeyecek noktaya gelmişlerdir. İnsanlar yanyana oturamayacak, şeref tribünlerinde birbirlerinin kafalarına kül tablalarını vuracak duruma gelmişlerse, bu fakir ülkenin parasını niye futbola yatıralım. Ya bu şiddeti durduralım ya da futboldan vazgeçelim. 
     Spor, barış, kardeşlik ve dostluk köprüsüdür. Ancak insanlar futbol nedeniyle kamplaştırılıyor, küfürleştiriliyor ve çirkinleştiriliyor. Buna rağmen yüzlerce susuz ve yolsuz köyümüz varken, hastalarımıza iyi bakamazken, çocuklarımıza burs veremezken, hala büyük miktarda paraları futbola yatırıyoruz. Birilerinin bu duruma dur demesi lazım. Bu şekildeki Türk futboluna rest çekmek için görevimi bırakıyorum.'' Türk futbolundaki olumsuzlukların önüne geçilmesi için yeni bir ceza sistemi uygulanması ve cezaların ağırlaştırılması gerektiğini savunan Doğan, sözlerini şöyle sürdürdü 
     ''İnsanlar birbirlerini yiyecek gibi maça geliyor. Bütün hayatlarını, itibarlarını skora bağlayan yöneticilerin ülkeye verecek neleri var Futbol Federasyonu'na büyük görevler düşüyor. Şu anda ben yetkili olsaydım, hangi kulüp olursa olsun başta Gaziantepspor olmak üzere, Fenerbahçe-Galatasaray maçındaki hadiseyi görseydim 10 maç seyircisiz oynatırdım. İkinci tekrarında ikisini de ligden düşürürdüm. Cezalar caydırıcı ve etkili olmalıdır. Fenerbahçe, Galatasaray, Beşiktaş'ın hasılatı 950 milyar lira, küfüre 2.5 milyar lira ceza yazmışsın ne yazar. 
     Gaziantepspor Kulübü yöneticileri bundan 15 gün önce ismini vermek istemedğim bir kente gittiğinde gece yarısında öldürülmek istendi. Bu nasıl bir anlayıştır. Bu nedenle görevimi bırakma konusunda kararlıyım.'' 
     





</TEXT>
</DOC>
