<DOC>
<DOCNO> 120656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur19.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet programı TBMM'de... 
</HEADLINE>
<TEXT>

     Başbakan Abdullah Gül, 58. Hükümet'in dürüst, bilgili ve ehliyetli kadroların öncülüğünde, siyaseti ve devleti yeniden milletle buluşturmak için kapsamlı bir programla, umut ve güven dolu bir geleceği yeniden tesis etmek üzere yola çıktığını söyledi. 
     Gül, 64 sayfadan oluşan Hükümet programını TBMM Genel Kurulu'na sunarken, Türkiye'nin, iki partiden oluşan bir meclis ve tek partinin oluşturduğu Hükümet ile istikrarı yakaladığını savundu. Meclis ve Hükümet olarak milletin kendilerine verdiği bu fırsatı en üst seviyede değerlendirme ve bekleyen sorunlara doğru ve hızlı çözümler getirme sorumluluklarının bilincinde olduklarını kaydeden Gül, ''Bu ağır, ağır olduğu kadar da onurlu sorumluluğu ciddiyetle taşıma kararlılığındayız'' dedi. 
     Gül, bir yandan birikmiş sorunlara acil çözümler ararken, diğer yandan bir daha böylesi sorunlarla karşılaşmamak için gerekli yapısal değişiklikleri ve reformları da gerçekleştirme azminde olduklarını ifade etti. 
     İçinde bulunulan koşulların göstermelik tedbirlerle geçiştirilemeyeceğini bildiklerini dile getiren Gül, AK Parti'nin seçim beyannamesi ve Genel Başkan Recep Tayyip Erdoğan tarafından açıklanan Acil Eylem Planı'nın geniş takdir gördüğünü ve güven kazandığını söyledi. Gül, ''Hükümet programımız, siyaset ahlakımız ve demokratik tutarlılığımızın bir gereği olarak seçim öncesinde halkımıza taahhüt ettiğimiz hususları hayata geçirecek bir anlayış içinde hazırlanmıştır'' diye konuştu. 
     
     DEVLET İLE TOPLUM ARASINDAKİ BAĞLAR 

     Gül, sözlerini şöyle sürdürdü 
     ''Seçim öncesi halkımıza verdiğimiz taahhütler kapsamında çalışmalarını yürütecek olan hükümetimiz, gereksiz tartışmalardan ve polemiklerden uzak, halkın gerçek gündeminden kopmadan, toplumun tüm kesimlerini kucaklayan bir anlayış içinde Yüce Meclis'ten ve aziz milletimizden güven ve destek beklemektedir. 
     Çalışmalarımızı, başta muhalefet partimiz olmak üzere toplumun tüm kesimleriyle diyalog ve işbirliği içinde, demokratik ve şeffaf bir ortamda sürdüreceğiz. Çoğulcu bir demokrasi anlayışı ile hukuka ve insan haklarına saygı temelinde, siyasal üstünlüğün her şey demek olmadığını bilerek atılacak önemli adımlarda toplumsal mutabakat oluşturmak yönünde azami gayret göstereceğiz. 
     İcraatımız ile genel olarak devlet ve toplum arasındaki bağları daha güçlü hale getireceğimize, siyaset alanını genişleteceğimize, siyaset kurumu ile toplum arasında güveni yeniden tesis edeceğimize ve halkın talep ve beklentilerine azami düzeyde cevap vereceğimize inanıyoruz.'' Başbakan Gül, 3 Kasım seçim sonuçlarının ilanından sonra piyasalarda yaşanan olumlu havaya dikkat çektiği konuşmasında, olumlu beklentiler ve güven ortamının sürdürülmesinin, sosyal ve ekonomik sorunların çözülmesinde hayati öneme sahip olduğunu belirtti. 
     Halkın talep ve beklentilerini hiçbir zaman akıllarından çıkarmadan, imkanları en iyi şekilde değerlendirerek milletin güvenine layık olmaya çalışacaklarını anlatan Gül, ''başarılarımız sadece bize ait olmayacak, bütün siyaset ve devlet kurumlarının ve her şeyden önemlisi milletimizin olacaktır'' dedi. 
     Başbakan Gül, geçmiş dönemi de değerlendirdiği sunuşunda, dünyada köklü değişiklikler yaşanırken Türkiye'nin zamanını ve enerjisini iç sorunlarıyla uğraşarak tükettiğini bildirdi. Çok partili siyasi yaşamın 50 yıllık geçmişi olmasına karşın Türkiye'nin yeterince demokratikleşemeyen, temel hak ve özgürlüklerin tam olarak kullanılamadığı ülkeler arasında yer aldığını ifade eden Gül, genç ve dinamik nüfusuna, zengin doğal kaynaklarına rağmen Türkiye'de refah düzeyinin yeterince yükseltilemediğini, uluslararası alanda piyasalarda rekabet edebilecek bir üretim yapısı oluşturulamadığını, kişisel hak ve özgürlükler alanında istenilen düzeyde gelişme sağlanamadığını anlattı. 
     Gül, ''uygulanan yanlış politikalar yüzünden'', devletin ekonomideki rolünün değişen koşullara ayak uyduramadığını, servetin toplum kesimleri ve bölgeler arasındaki dağılımında adalet sağlanamadığını ve sağlıklı bir özelleştirme gerçekleştirilemediğini de kaydederek, ''Ülkemiz, kamu yönetiminde hantal ve aşırı merkeziyetçi yapıdan, yoksulluk ve siyasal çürümeden kurtulamamıştır'' görüşünü dile getirdi. 
     Son yıllarda koalisyon hükümetlerinin uyguladığı ekonomi politikalarının da başarısızlıkla sonuçlandığını hatırlatan Başbakan Gül, Cumhuriyet tarihinin en büyük ekonomik krizlerinin yaşandığını söyledi. Halkın görülmemiş bir şekilde yoksulluğa maruz bırakıldığını kaydeden Gül, krizin ekonomik ve sosyal maliyetinin çok büyük olduğuna işaret etti. 
     Gül, 58. Hükümet'in, Türkiye'nin, genç ve dinamik nüfusu, eşsiz coğrafi konumu, zengin doğal kaynakları ve engin kültür birikimi ile yeni dünyanın etkin bir üyesi olma potansiyeline sahip olduğuna kesinlikle inandığını ve bütün bu olup bitenleri hak etmediğini düşündüğünü de dile getirdi. 
     Gül, konuşmasını şöyle sürdürdü 
     ''Hükümetimiz dürüst, cesur, bilgili ve ehliyetli kadroların öncülüğünde, siyaseti ve devleti yeniden milletle buluşturmak için kapsamlı bir programla, umut ve güven dolu bir geleceği yeniden tesis etmek üzere yola çıkmıştır. 
     Yüce Meclise sunduğumuz bu program, uzun hazırlıkların ürünü olarak geliştirdiğimiz, ülkemizin ve dünyanın gerçeklerinden yola çıkarak şekillendirdiğimiz, bütüncül bir anlayış içinde ele aldığımız ve ülkemizi gelecekte layık olduğu yere taşıyacağına inandığımız temel alanlardaki politikalarımızı içermektedir.'' 
     
     HEDEFLER 

     Programda ortaya konulan konuların birçoğunun, uzun zamandır tartışılan ve üzerinde geniş mutabakat olan unsurları içerdiğini bildiren Gül, yeterli siyasi basiret ve kararlılık gösterilemediği için bugüne kadar hayata geçirilememiş bu konulara değişimci ve dinamik bir anlayışla ve tek başına iktidar olmanın avantajını değerlendirerek, yapıcı bir iktidar-muhalefet ilişkisi ve toplumsal diyalog ortamı içinde eğilmek kararlılığında olduklarını söyledi. Gül, şunları kaydetti 
     ''Tüm bu çabalarımızda Cumhuriyetimizin kurucusu büyük Önder Mustafa Kemal Atatürk'ün bizlere gösterdiği muasır medeniyet seviyesini aşma hedefi, atacağımız adımların temel dayanağı olacaktır. 
     Hükümetimiz Ekonomik istikrarı sağlamış, Rekabetçi bir piyasa yapısı oluşturmuş, Sürdürülebilir kalkınma ortamını yakalamış ve ekonomik refahın nimetlerini adaletle dağıtan, Yoksulluk ve yolsuzluğun ortadan kaldırıldığı, İnsanlarımızın barış ve refah içinde özgürce yaşadığı, Çağdaş dünya ile bütünleşmiş, Farklılıkların çatışma unsuru olarak değil zenginlik kaynağı olarak görüldüğü, İtibarlı, demokratik, dinamik bir Türkiye vizyonunu hayata geçirecektir.'' Başbakan Gül, bu vizyonu gerçekleştirme yolundaki hükümetin misyonunu ise ''siyasi iktidarı halkın talep ve beklentileri doğrultusunda kullanmak, hukukun üstünlüğü anlayışı içinde halkın iradesinin yönetime yansımasını sağlamak, toplumun gelişme taleplerine uygun olarak Türkiye'nin bütün dinamiklerini, potansiyelini ve imkanlarını harekete geçirmek'' diye sıraladı. 
     Hükümet programında, katılımcı ve özgürlükçü yeni bir anayasa hazırlanacağı, bazı temel kanunların değiştirileceği bildirildi. 
     Başbakan Abdullah Gül tarafından okunan programda, insanların doğuştan devredilemez ve vazgeçilemez temel hak ve hürriyetlere sahip olduğuna işaret edildi. 
     Hükümetin, ''insanı yaşat ki devlet yaşasın'' düşüncesinden hareketle bütün politikalarının merkezine insanı koyacağı ifade edilen programda, demokratik yönetim anlayışının hedefi, ''Başta düşünce, inanç, eğitim, örgütlenme ve teşebbüs özgürlüğü olmak üzere, bütün sivil ve siyasi özgürlükleri güvenceye almak ve insanların korku ve endişeden uzak olarak bireysel gelişimini sürdürebildiği özgür bir ortamı sağlamaktır'' diye ifade edildi. 
     Bu bağlamda, temel hak ve özgürlükler alanında insanlığın birikimi olarak da görülen uluslararası demokratik standartların hükümetin tüm politikalarında esas alınacağı bildirilen programda, İnsan Hakları Evrensel Beyannamesi'ni ve Avrupa İnsan Hakları Sözleşmesi'ni kabul ederek iç hukukunun bir parçası haline getiren Türkiye'nin, 58. hükümet öncülüğünde bu değerleri hayata geçirerek temel hak ve özgürlükler alanında evrensel standartlara ulaşma kararlılığında olduğu belirtildi. 
     
     ''SİYASİ İSTİSMARA İZİN VERİLMEYECEK'' 

     Hak ve özgürlükler çerçevesinde hükümetin hedefleri şöyle sıralandı 
     ''-Temel hak ve özgürlükleri, ülkemizin taraf olduğu uluslararası sözleşmelerde, özellikle Kopenhag Kriterleri'nde belirtilen seviyeye yükselmek için Anayasa ve yasalarda gerekli tüm değişiklikler yapılacak. 
     -Temel hak ve özgürlüklerin, sadece anayasal ve yasal güvenceye alınması ile yetinilmeyip, fiilen uygulanması ile siyasal kültürün yerleşik bir boyutu olarak güçlenmesi yönünde çaba sarfedilecek. 
     -Temel hak ve özgürlükler konusunda toplumun değişik kesimlerinin sorunlarına ve taleplerine karşı duyarlı olunacak, bu alanda çifte standartlara, kısır çekişmelere ve siyasi istismarlara izin verilmeyecek. 
     -İşkence başta olmak üzere, demokratik hukuk devleti ilkeleriyle bağdaşmayan tüm insan hakları ihlallerinin üzerine kararlılıkla gidilecek. 
     -Mülkiyet hakkını, düşünce, ifade, inanç, teşebbüs ve öğrenme özgürlüğünü sınırlayan hükümler, evrensel hukuk ve özgürlük anlayışı içinde dikkate alınarak yeniden düzenlenecek.'' 
     
     SİVİL TOPLUMUN GÜÇLENDİRİLMESİ 

     Programda, hükümetin, sivil toplumun güçlenmesini ve yönetim anlayışı içinde etkili bir kamuoyu denetimini kaçınılmaz gördüğü de bildirilerek, sivil toplum kuruluşlarının yönetime daha aktif katılımı ile temsili demokrasinin katılımcı demokrasiye doğru gelişmesine katkı sağlayacağı belirtildi. 
     Hükümetin tüm sivil toplum örgütlerine eşit mesafede duracağı, sivil toplum örgütleri arasında diyalogu ve işbirliğini destekleyeceği kaydedilen programda, yönetime katılımı engelleyen yasal ve idari etkenlerin kaldırılacağı sivil toplum örgütleri ile kamu görevlilerinin sorunları birlikte çözmelerini kolaylaştırıcı mekanizmaların geliştirileceği bildirildi. 
     Hükümetin, medyanın çoğulcu ve rekabetçi bir yapıda gelişmesini savunduğu dile getirilen programda, kamusal bir hizmetin farklı taraflarını oluşturan siyaset ile medya ilişkisinin demokratik değerlere ve hukukun üstünlüğüne dayalı bir diyalog içinde yürütüleceği bildirildi. 
     Programda, demokratikleşme ile kalkınma arasındaki birbirini destekleyen ilişkiye de işaret edildi. 
     Kamu yönetiminde tepeden inmeci ve tek yönlü anlayışların terk edileceği bildirilen programda, ''Bu bağlamda, devlet-toplum diyaloguna ve eğitim, sağlık, çevre gibi sosyal boyutu olan hizmetlerde işbirliğine dayanan modeller geliştirilecektir. Devlet-piyasa-toplum birbirlerinin alternatifi değil tamamlayıcılarıdır. Sürdürülebilir hızlı bir kalkınma ancak bunların oluşturacağı sinerji ile sağlanabilecektir'' denildi. 
     
     ''KISA, AÇIK, ANLAŞILIR ANAYASA'' 

     Programda, toplumun kamu yönetimine güvenini kalıcı olarak tesiste idarenin hukuka bağlılığının sağlanmasındaki öneme de işaret edilerek, bu bağlamdaki hedefler şöyle ifade edildi 
     ''-Hukuk ve adalet anlayışımız gereği hukukun üstünlüğü içinde devletin, topluma ve bireylere dil, ırk, renk, cinsiyet, siyasi düşünce, felsefi inanç, din ve mezhep aidiyeti gibi sebeplerle ayrım gözetmesi sözkonusu olmayacak. 
     -Mevzuatımızdaki pekçok yasakçı hükümler nedeniyle ülkemiz hukuk devletinden çok kanun devleti görünümü vermektedir. İktidarımız süresince tüm çalışmalarımız, ülkemiz hukukunu evrensel hukuk ilkelerine uygun hale getirmek, temel hak ve özgürlükler rejimini evrensel standartlara çıkarmak, ülkemizi gerçek anlamda bir hukuk devleti yapmak, hukukun üstünlüğünü hakim kılmak ve uluslararası camiada saygın bir yer kazandırmak olacak.'' Bu amaca ulaşmak için öngörülen temel düzenlemeler de programda şöyle sıralandı 
     ''-Artık ülkemize dar gelen yürürlükteki anayasa yerine katılımcı ve özgürlükçü yeni bir anayasa hazırlayacağız. Yeni anayasamız güçlü bir toplumsal meşruiyete sahip, başta AB olmak üzere uluslararası normlara uygun, bireyin hak ve özgürlüklerini üstün tutan, çoğulcu ve katılımcı demokrasiyi esas alan demokratik hukuk devleti anlayışını taşıyacaktır. Şekil açısından ise kısa, açık ve anlaşılır olmasına özen gösterilecek. 
     -Avrupa insan Hakları Mahkemesi kararlarında da vurgulandığı gibi adil yargılama ilkesine aykırı olan yargı kademeleri kaldırılacak. 
     -Siyasi partileri halka açmak, halkın partiler üzerindeki denetim ve etkinliğini artırmak, parti içi demokrasiyi ve şeffaflığı sağlamak ve istikrarı bozmayacak şekilde temsilde adaleti sağlamak üzere Siyasi Partiler Kanunu ile Seçim Kanunları, tüm kesimlerin üzerinde mutabakatı aranarak değiştirilecek. 
     Amacımız, şiddet, baskı ve suçtan arınmış, özgürlüklerin nimetlerinden yararlanan ve korkunun olmadığı bir barış toplumu haline gelmektir. İhtilafları çıkmadan önlemek amacıyla koruyucu hukuk uygulamaları başlatılacak, ayrıca ihtilafların dostane çözüm yolları ile çözümlenmesi anlayışı getirilecek. 
     Türk Ceza Kanunu çağın ihtiyaçlarına cevap vermemekte, korunan değerler bakımından büyük haksızlıkların yaşanmasına neden olmaktadır. Bu nedenle yeni bir Ceza Kanunu hazırlanacak. Türk Ticaret Kanunu, İcra İflas Kanunu ve İş Kanunu gibi temel kanunlarımız çağdaş gelişmeler ve AB normları dikkate alınarak güncellenecek.'' 58. Hükümet Programı'nda, yargı yetkisini kullanan kişi ve kurumların bağımsız ve tarafsız karar vermelerini sağlayacak bir yargı reformunun amaçlandığı belirtildi. 
     Programda, öncelikle Anayasa ve yasalardaki yargı bağımsızlığı ve hakimlik teminatı ile bağdaşmayan hükümlerin değiştirileceği, hakimlerin tarafsızlığını ve hukukun siyasallaşmasını engelleyen önlemlerin alınacağı vurgulandı. 
     Programda, yargı ile ilgili yapılması öngörülen düzenlemeler şöyle sıralandı 
     ''-Yargı hatalarından dolayı mağdur olanların zararlarının tazmini için bütçeden kaynak aktarılacak. 
     -Basında ve kamuoyunda etkili kişi ve organların yargıyı etkilemek suretiyle, adaleti yanıltmaya yönelik faaliyetlerine engel olucu nitelikteki düzenlemelerin uygulanması sağlanacak. 
     -Davaların kısa sürede sonuçlandırılmasını sağlayacak şekilde yargılama usullerinde basitliğe, makul maliyet ve ispatta kolaylığa imkan verecek düzenlemeler yapılacak. 
     -Adliye teşkilatı, çeşitli derecelerdeki mahkemelerin görev ve yetki alanları, adaletin hızı ve kalitesini artıracak şekilde yeniden düzenlenecek. 
     -Örgütlü suçlar, terör suçları, ekonomik suçlar gibi alanlarda ihtisaslaşmış yeni mahkemeler kurulacak. 
     -Yargıtay'ın iş yükünü hafifletmek ve yargı sürecini hızlandırmak için 'İstinaf Mahkemeleri' kurulacak. 
     -Adliye teşkilatının hakim, savcı ve yardımcı adalet personeli açığı, kısa sürede kapatılacak. 
     -Vatandaşların devlet kuruluşları ile olan ihtilaflarının yargı yoluna başvurulmadan çözümlenmesi için gerekli idari ve yasal düzenlemeler yapılacak. 
     -Maddi imkansızlıkları nedeniyle hak arama özgürlüğünden yararlanamayanlar için öngörülen 'adli yardım' müessesesine işlerlik kazandırılacak. 
     -Bir 'İdari Usul Kanunu' çıkarılarak idari işlemlerin yapılmasındaki yetki ve sorumluluk belirsizlikleri giderilerek işlemlere açıklık kazandırılacak, denetim kolaylığı sağlanacak. 
     -Adliyeler, çağın gelişmelerine uygun bir şekilde modern araç ve gereçlerle donatılacak. Mahkemelerin elektronik arşiv imkanlarından yararlanması sağlanacak.'' Hükümet Programı'nda infaz normlarının da çağdaş normlara uygun hale getirileceği belirtilerek, buna ilişkin düzenlemeler de özetle şöyle ifade edildi 
     ''-Tutuklu ve hükümlülerin kaldığı mekanlar ayrılacak, ceza infaz kurumlarının personel ve fiziki altyapı yetersizlikleri giderilecek. Alternatif ceza infaz yöntemleri geliştirilecek. 
     -Adli sicil kayıtlarının tutulmasında daha düzenli bir sisteme geçilecek, sabıka kayıtlarının silinmesindeki ihmallerin hak mahrumiyeti doğurması engellenecek. 
     -Kişilerin idari kararlarla kamu haklarından mahrum bırakılmalarının önüne geçilecek, kamu haklarından mahrumiyette yargı kararı zorunlu hale getirilecek.'' 
     
     ŞEFFAFLIK 

     Programda, hükümetin ve kamu yöneticilerinin 'hesap verme sorumluluğu'nu geliştirecek ve gözetecek mekanizmaların kurulacağı vurgulandı. 
     Kamu kaynaklarının kullanım ve aktarımlarını toplumun bilgisine açarak, yolsuzluklara imkan vermeyen şeffaf bir devlet anlayışının yerleştirileceğinin kaydedildiği programda, hedeflenen devlet anlayışı da şöyle ifade edildi 
     ''Devletin rolü adaleti tesis etmek, iç ve dış güvenliği sağlamak, makro düzeyde, esnek ve katılımcı özelliklere sahip stratejiler geliştirmek, makro ekonomik dengeleri ve istikrarı sağlamak, gelir dağılımı başta olmak üzere sosyal ve bölgesel dengesizlikleri gidermeye yönelik tedbirleri almak, eğitim ve sağlıkla ilgili temel hizmetleri yürütmek, temel altyapı hizmetlerini yapmak ve yaptırmak, koyduğu standartlara göre denetim yapmakla sınırlı kalacaktır.'' Hükümet programında, kamu yönetiminin yeniden yapılandırılacağı, kapsamlı bir yerel yönetim reformu gerçekleştirileceği bildirildi. Programda, ekonomi yönetiminin tek çatı altında toplanacağı, Vatandaşın Bilgi Edinme Hakkı Kanunu'nun çıkarılacağı, gizlilik dereceli az sayıdaki kararlar hariç, bütün hükümet kararlarının Resmi Gazete'de yayımlanacağı belirtildi. 
     Programda, kamu yönetimi sisteminin çağdaş bir yönetim anlayışına uygun bir yapıya kavuşturulması gerektiği belitilerek, hükümetin bu dönüşümü sağlamakta kararlı olduğu kaydedildi. Bu kapsamda, öncelikle merkezi yönetim tarafından yürütülmesi zorunlu olmayan hizmetlerin, kaynaklarıyla birlikte yerel yönetimlere devredileceği vurgulandı. Buna göre, yapılması öngörülen düzenlemeler şöyle 
     -Yerel düzeyde demokratikleşmeye önem verilecek, seçimlerle oluşan yerel organlar üzerindeki merkezi idarenin denetimi, hukuka uygunluk denetimi ile sınırlandırılacak. 
     -Devlette Genel Kurumsal Gözden Geçirme çalışması yapılarak, bakanlıkların sayısı ve ölçekleri, ilgili ve bağlı kuruluşlar ile diğer kamu kuruluşlarının bir bütün olarak görevleri yeniden tanımlanacak. 
     -Merkezi yönetimdeki gereksiz kuruluşlar elenecek, benzer işlevler gören yapılar birleştirilecek. 
     -Bilgi edinme hakkı, toplumun bütün kesimlerine yaygınlaştırılacak ve bunu sağlamak için 'Vatandaşın Bilgi Edinme Hakkı Kanunu' çıkarılacak. 
     -Kamu kuruluşlarının hizmet ve işlemleri halka duyurulacak, yönetimde şeffaflık sağlanacak. 
     -Kamuda verimliliğin ve şeffaflığın sağlanması için hizmet birimlerinin, Parlamento'ya ve kamuoyuna performans raporu sunmaları yönünde çalışmalar başlatılacak. 
     -Vatandaşa doğrudan hizmet sağlayan alanlarda mevzuat ve idari usuller sadeleştirilecek. 
     -Kamu kuruluşlarında bilgi ve iletişim teknolojileri azami ölçüde kulanılarak, e-Devlet uygulaması yaygınlaştırılacak. 
     -Kamu yönetiminde 'beyana güven ilkesi' geliştirilecek, aksi kanıtlanana kadar vatandaşın beyanı doğru kabul edilecek, bu ilkeyi suistimal edenlere verilecek cezalar caydırıcı hale getirilecek. 
     -Yatırımcının önündeki bürokratik engeller kaldırılacak, mükerrer belge ve bilgi talepleri önlenecek. 
     -Kamu personeli eğitilecek, geçici ve nitelik gerektirmeyen işler için ilave personel alımı önlenecek. 
     -Kuruluş içi, kuruluşlar arası ve bölgeler arası personel dağılımı yeniden düzenlenerek, vatandaşa doğrudan hizmet verilen noktalardaki personel açığı giderilecek. 
     -Personel alımında objektif kriterler getirilecek, terfilerde liyakat ve fırsat eşitliği esas alınacak. 
     -Ulusal düzeyde 'Ekonomik ve Sosyal Konsey' etkin olarak çalıştırılacak, bölgesel ve yerel düzeyde özel kesimin ve sivil toplum örgütlerinin kamu yöneticileri ve siyasi yetkililer ile biraraya geleceği benzeri yapılar geliştirilecek. 
     Merkezi idare reformuna Başbakanlık'tan başlanarak Bakanlar Kurulu sayısının 25'e indirildiğine dikkat çekilen Program'da, ekonomi yönetiminin iyi bir şekilde koordine edileceği ifade edildi. Bakanlıkların görev ve yetkilerinin yeniden tanımlanacağı da belirtilirken, gizlilik dereceli az sayıdaki kararlar hariç, bütün hükümet kararlarının Resmi Gazete'de yayımlanarak aleniyetinin sağlanacağı bildirildi. 
     
     YEREL YÖNETİM REFORMU 

     Programda, yerel yönetim reformu çerçevesinde, merkezi idare ile yerel idareler arasında görev, yetki ve kaynak paylaşımının üniter devlet anlayışına dayalı olarak, etkinlik, verimlilik ve çağdaş yönetim ilkelerine uygun olarak yeniden belirleneceği vurgulandı. Programda, ''Avrupa Yerel Yönetimler Özerklik Şartı'nda belirtildiği gibi, merkezi idarenin görev ve yetkileri tek tek belirlenecek ve bunun dışında kalan tüm görevler yerel yönetimlere bırakılacak. Bu çerçevede, merkezi idare politika belirleme, standart oluşturma, denetleme ve eğitim faaliyetlerinden sorumlu olacak, uygulamaya yönelik görev, yetki ve kaynaklar yerel yönetimlere devredilecek'' denildi. 
     Buna göre, mahalli idareler, insan kaynakları ve mali açıdan güçlendirilecek. İl Genel Meclisleri, katılımı artıracak şekilde yeniden yapılandırılacak ve birer yerel meclise dönüştürülecek. Büyükşehir belediyesi kurulması objektif kriterlere bağlanacak. Büyükşehir ve ilçe belediyeleri arasındaki görev-yetki paylaşımı hizmetlerde aksamaya yolaçmayacak şekilde yeniden düzenlenecek. İl idareleri yeniden yapılandırılacak. 
     58. Hükümet'in, enflasyonu tek haneli rakamlara indirmek, kamu borç stokunu düşürmek, yüksek ve istikrarlı büyüme performansına ulaşmak için yürürlükteki ekonomik programın aksayan ve yetersiz bölümlerini de dikkate alarak toplumun desteğini alacak yeni bir ekonomik program uygulayacağı bildirildi. 
     Hükümet Programı'nda ekonomi ayrıntılı yer aldı. Uygulanan yanlış programlar ve yönetim hataları yüzünden gerekli reformların yapılamaması nedeniyle yüksek enflasyon, büyük bir kamu borç stoku, düşük büyüme, dengesiz gelir dağılımı ve yüksek işsizlik gibi ciddi sorunların içine düşüldüğü belirtildi. Programda, ''Hükümetimiz, enflasyonu tek haneli rakamlara indirmek, kamu borç stokunu düşürmek, yüksek ve istikrarlı büyüme performansına ulaşmak için yürürlükteki ekonomik programın aksayan ve yetersiz bölümlerini de dikkate alarak toplumumuzun desteğini alacak yeni bir ekonomik program uygulanacaktır'' denildi. 
     Türkiye'de özellikle son dönemlerde uygulanan kamu açıklarına dayalı ve sadece sıcak para girişi ile desteklenen büyüme modelinin daha fazla sürdürülemeyeceğinin açık olduğu bildirilen programda, büyümeyi sağlayacak temel kaynaklar verimlilik artışı, atıl üretim faktörlerinin harekete geçirilmesi, uluslararası ölçekte rekabet edilebilir mal ve hizmet üretimi ile doğrudan yabancı sermaye olarak sıralandı. 
     58. Hükümet'in uygulayacağı maliye politikası ise şöyle açıklandı 
     ''Hükümetimizin uygulayacağı maliye politikasının temel önceliği, mali disiplini sağlayarak borç stokunu sürdürülebilir seviyeye indirmek ve makro istikrarı koruyacak faiz dışı fazlalığı vermektir. Faiz dışı fazlanın büyüklüğü, büyüme ve sosyal politikalar dikkate alınarak şekillendirilecektir. Bu kapsamda, faiz dışı fazla hedefi içinde kalmak şartıyla, verimsiz harcamalar kısılarak üretken harcamaların artırılması veya ekonomik aktiviteyi canlandıracak vergi indirimlerine gidilmesi gibi önlemler dikkatle değerlendirilecektir. 
     Kamu borç stoku kabul edilebilir ve sürdürülebilir seviyelere indirilecektir. Bunu sağlamak için faiz dışı dengede fazla verilmeye devam edilecek. Özelleştirme hızlandırılacak, ilave gelir kaynakları bulunacak, ekonomide istikrarlı büyüme sağlanacak ve reel faiz oranlarının hızla makul düzeylere gerilemesi için gerekli güven ve istikrar ortamı oluşturulacaktır. 
     Kamu borç stokunun azalmasıyla, kamunun finans sektöründeki fonları emmesine son verilecek, finans sektöründeki kaynaklar özel sektör kuruluşlarına yönlendirilecektir. Böylece yatırım, üretim ve istihdam artışı sağlanacaktır.'' 
     
     PARA POLİTİKASI 

     Kısa dönemde enflasyonu düşüren, orta vadede ise fiyat istikrarına öncelik veren stratejinin sürdürüleceği, Merkez Bankası'nın bağımsızlığının korunacağı belirtilen programda, enflasyonda kalıcı bir düşüşe ulaşılması ve para politikasına güvenin tesis edilmesinin ardından, para politikası uygulamasında Merkez Bankası'nın, fiyat istikrarıyla çelişmemek kaydıyla büyüme ve istihdamın sağlanmasının dikkate alınacağı bildirildi. 
     Döviz kurlarında öngörülebilirliği sağlamak amacıyla dövizde vadeli işlemler piyasasının geliştirileceği, siyasi ve ekonomik istikrarın sağlanmasıyla kurlarda da istikrarın sağlanacağı ifade edildi. Programda, ''Dalgalı kur politikasına devam edilecektir. Ancak Merkez Bankası, döviz piyasalarındaki makro ekonomik temellerle bağlantısı olmayan ve spekülatif nitelikli dalgalanmalara daha duyarlı bir biçimde müdahale edecektir'' ifadesine yer verildi. 
     Döviz kurunda sağlanacak istikrarın, açık pozisyon oluşturarak kar elde etme şeklinde istismarını önlemek için bankaların açık pozisyonlarının BDDK ile Merkez Bankası tarafından sıkı bir biçimde kontrol edilebileceği kaydedildi. 
     
     YAPISAL REFORMLAR 

     Programda, yapılacak yapısal reformların makro ekonomik istikrarı kalıcı kılarak, ekonominin şoklara karşı dayanıklılığını, verimliliğini ve rekabetini artıracak ve üretim potansiyelinin tam olarak kullanımının sağlanacağı belirtildi. 
     Programda, tüm toplum kesimlerinin katılımı sağlanarak ve ülke koşulları dikkate alınarak süratle hayata geçirilecek yapısal reformlar şöyle belirlendi 
     -Kamunun yeniden yapılanması, -Kamu harcamalarında disiplin, tasarruf ve şeffaflığın sağlanması, -Özelleştirmenin hızlanması, -Yerli ve yabancı yatırımlar için ortamın iyileştirilmesi, -Mali sektör ve sosyal güvenlik sisteminin ıslahı, -Tarımda yeniden yapılanma ve verimliliğin arttırılması. 
     
     KRİZDEN ETKİLENEN KESİMLER 

     Parasal ve mali disiplinin sağlanmasının yanında yapısal reformların uygulanmasıyla Türkiye'de güven ortamının oluşacağı ve belirsizliklerin azalacağına işaret edilen programda, makro ekonomik istikrarı sağlamaya yönelik para ve maliye politikalarına ek olarak reel sektörün canlanması için gerekli desteğin verileceği, üretim, yatırım, ihracat ve istihdamın artırılmasıyla birlikte arzulanan büyümeye de ulaşılacağı bildirildi. 
     ''Krizden olumsuz etkilenmiş kesimlerle yakından ilgilenilecek, sosyal yardım projeleri uygulamaya konulacaktır'' denilen programda, nüfusun yüzde 15'inin açlık sınırının altında olduğu, Hükümet'in ''insan haklarına ve Anayasa'ya aykırı olan bu tabloya kayıtsız kalmayacağı'' belirtildi. 
     Hükümet'in, açıkladığı ekonomik programların arkasında güçlü bir siyasi irade ile duracağı kaydedilerek, böylece ekonomide şiddetle ihtiyaç duyulan güven ve öngörülebilirliğin çok kısa zamanda sağlanacağı ifade edildi. 
     58. Hükümet'in, ekonomik kalkınma politikalarını sosyal politikalarla dengeli bir şekilde yürüteceği bildirildi. 
     Hükümet programında, Anayasa'da tanımlanan laiklik ilkesi ile din ve vicdan hürriyetine etkinlik ve işlerlik kazandırılacağı bildirilerek, ''dinin, dini duyguların veya dince kutsal sayılan şeylerin siyasi veya kişisel çıkar yahut nüfuz sağlamak amacıyla istismar edilmesi veya kötüye kullanılmasını önleyebilecek bir din eğitimi ve öğretimi, anayasamızda tanımlanan çerçevede etkinlik ve verimliliğe kavuşturulacaktır'' denildi. Başbakan Abdullah Gül tarafından TBMM Genel Kurulu'nda okunan Hükümet Programında, Hükümet'in kültürel değerlerin ve zenginliğinin korunması, geliştirilmesi ve gelecek nesillere aktarılması, diğer yandan da kültürel yozlaşmanın önlenmesini temel bir politika olarak benimsediği ifade edilen programda, yaşanan sıkıntıların çoğunun kaynağı ve çözümünün eğitimde saklı olduğu kaydedildi. Programda, Hükümet'in eğitimde temel hedefi, ''büyük önder Atatürk'ün özdeyişinde ifadesini bulan Fikri hür, vicdanı hür, irfanı hür nesiller yetiştirmek '' şeklinde belirtildi. 
     Milli eğitimde insan merkezli bir anlayışa geçmek üzere, toplumun ihtiyaçlarına ve çağdaş uygarlık gereklerine göre yeniden yapılanmanın sağlanacağı kaydedilen programda, çağdaş ve demokratik milli eğitim reformunun hedefi, şöyle yer aldı 
     ''Evrensel standartlara uygun bir yapılanma içinde, özgür düşünen ve bağımsız karar verebilen, yeniliklere açık, özgüven sahibi, hayata olumlu bakan, problem çözme, iletişim ve organizasyon yeteneği gelişmiş, bilim ve teknoloji üretebilen, içinde yaşadığı toplumun değerlerine duyarlı bireylerin yetişmesine uygun koşulların ve fırsatların üretilmesi ve topluma sunulması.'' 
     
     NİTELİKLİ EĞİTİM 

     Türkiye'de nitelikli bir eğitim sağlanabilmesi için yapılacaklar sıralanırken de eğitim politikalarının belirlenmesinde ve hizmet sunumunda yerel yönetimler, özel sektör ve sivil toplum kuruluşlarının inisiyatif ve katılımlarının sağlanacağı, eğitimde yönetişimci, demokratik bir anlayışın sergileneceği kaydedildi. 
     Önyargılı ve ezberciliğe dayanan eğitim yöntemlerinin terk edileceği belirtilen programda, ''Eğitim ve öğretimde evrensel değerleri öne alan, insanı merkeze yerleştiren demokratik ve çağdaş bir yaklaşım benimsenecektir. Çağdaş eğitim yöntemleri ve teknolojileri yakından izlenecek, özellikle öğrencilerin bilgisayar ve diğer teknolojik araçları kullanma yeteneği kazanmasına özel bir önem verilecektir. Yaygın ve örgün eğitimin her aşamasında e-eğitim yürürlüğe konulacak'' denildi. 
     Milli Eğitim Bakanlığı merkez teşkilatının yeniden yapılandırılacağı kaydedilen programda, üst kademelerde toplanan yetkilerin, alt birimlere ve yerel birimlere dengeli olarak aktarılacağı, yerel yönetimlerin eğitimdeki rolünün artırılacağı ifade edildi. 
     Programda, Türkçe'nin korunması ve yaşatılması için önlemler alınacağı da belirtilerek, yurtdışında yaşayan vatandaşların ve çocuklarının yaşadıkları ortama uyum göstermelerine yardımcı olacak tedbirler alınacağı kaydedildi. 
     
     DİN ÖĞRETİMİ VE LAİKLİK 

     58. Hükümet'in Programı'nda din eğitimi ile ilgili bölüm de şöyle yer aldı 
     ''Anayasamızda tanımlanan laiklik ilkesi ile din ve vicdan hürriyetine etkinlik ve işlerlik kazandırılarak, dinin, dini duyguların veya dince kutsal sayılan şeylerin siyasi veya kişisel çıkar yahut nüfuz sağlamak amacıyla istismar edilmesi veya kötüye kullanılmasını önleyebilecek bir din eğitimi ve öğretimi , Anayasamızda tanımlanan çerçevede etkinlik ve verimliliğe kavuşturulacaktır. Böylelikle, hem vatandaşımızın din eğitimi ve öğretimi alanındaki beklentileri karşılanacak, hem de bu alanda yaşanan suiistimallere son verilmesi mümkün olabilecektir.'' 
     
     ÖĞRETMENLERİN DURUMU 

     Öğretmenlik mesleğinin toplumda hak ettiği itibarı yakalayabilmesi için öğretmenlerin niteliklerinin yükseltilmesine paralel olarak çalışma şartlarının iyileştirileceği bildirilerek, eğitimin her alanında özel girişimcilerin destekleneceği ve eğitimdeki paylarının artırılacağı belirtildi. Eğitimin her kademesinde imkan ve fırsat eşitliğinin sağlanacağı ifade edilen programda, mezunlarına yeterli nitelik sağlayamayan mevcut ortaöğretim sisteminin yeniden ele alınarak mesleki eğitim programlarının yaygınlaştırılacağı bildirildi. 
     
     YATAY VE DİKEY GEÇİŞLER 

     Programda, ''Eğitim ve öğrenim hakkının kullanılmasının önündeki engeller kaldırılacak, eğitim hayat boyu sürecek bir süreç olarak kabul ve teşvik edilerek, kademeler arasında yatay ve dikey geçiş imkanları sağlanacak'' denildi. 
     
     YÖK VE ÜNİVERSİTELER 

     Hükümet programında üniversitelerin, son yıllarda uygulanan yanlış politikalar nedeniyle problem yumağı haline geldiği kaydedilerek, üniversitelerin çağdaş anlamda öğretim ve araştırma kurumu olmalarını sağlayacak düzenlemeler şöyle sıralandı 
     ''YÖK, üniversiteler arasında koordinasyon sağlayan, standartlar belirleyen bir yapıya kavuşturulacak üniversiteler idari ve akademik özerkliği olan, öğretim elemanları ve öğrencilerin serbestçe bilimsel faaliyette bulunduğu, araştırma ve öğretim kurumları düzeyine çıkarılacak. 
     Üniversiteler, her çeşit düşüncenin demokratik bir ortamda, hoşgörü içinde öğretilip tartışıldığı, yasakların ve sınırlamaların olmadığı özgür bir foruma dönüştürülecektir. 
     Üniversitelerin planlı bir şekilde yurt düzeyinde daha yaygın hale gelmesi sağlanacaktır. Bunun için yeni üniversitelerin kurulmasında mevcut potansiyelleri ve imkanları da dikkate alan objektif kriterler geliştirilecek. 
     Üniversitelerin bölgelerindeki potansiyelleri de dikkate alınarak belirli alanlarda ihtisaslaşmaları sağlanacak. 
     Mesleki ve teknik eğitime talebi düşüren, haksız ve adaletsiz uygulamalara sebep olan mevcut üniversiteye yerleştirme sistemi, yarışmayı teşvik edecek ve adaleti sağlayacak şekilde değiştirilecektir. 
     Meslek eğitimi veren meslek yüksekokulları, meslek standartlarına uyumlu niteliklere sahip ara insan gücü yetiştirecek şekilde yeniden ele alınacak. 
     Açık öğretim, her yaştan ve meslekten insanın bir mesleği öğrenmesine ya da kendisini geliştirmesine imkan veren çok yönlü eğitim kurumları olarak yaygınlaştırılacaktır.'' Hükümet Programı'nda, Türkiye'de ''yapısal issizlik yaşandığı ifade edilerek, işsizliğin azaltılması için alınacak önlemler şöyle sıralandı 
     -Ulusal ekonomi stratejisi belirlenirken tam istihdam hedef alınacak, bu hedef gözetilerek ekonomik büyümeye, reel sektör yatırımlarını artırmaya ve üretime dönük politikalar geliştirilecektir. 
     -Ülke gerçeklerine ve teknolojik gelişmelere cevap verebilecek bir insan gücü planlaması yapılacak, mesleki ve teknik eğitime ağırlık verilecektir. Her yaştaki işsiz ve mesleksiz kişilerin, ilgilerine, yeteneklerine ve fiziki özelliklerine uygun meslek sahibi olabilmeleri amacıyla kısa süreli eğitim ve danışmanlık hizmetleri etkin hale getirilecektir. 
     -İstihdamdan alınan vergiler ve primler gözden geçirilerek, gerekli önlemler alınmak suretiyle haksız rekabete yol açan kayıt dışı istihdam ve yabancı kaçak işçi çalıştırılması önlenecektir. 
     -İstihdam yaratmadaki etkinlikleri ve esneklikleri, konjonktürel dalgalanmalara uyum kabiliyetleri, bölgeler arası gelişmişlik ve gelir farklılıklarının giderilmesindeki önlemler dikkate alınarak, KOBİ'lerin gelişmesi desteklenecektir. 
     -Emek-yoğun bir sektör olması ve beraberinde yüzü aşkın alt sektörü harekete geçirmesi nedeniyle inşaat sektörünü canlandırıcı önlemler alınacaktır. 
     
     GEÇMİŞ DÖNEME ELEŞTİRİ 

     Programda, ekonomik programların toplumun refahını artırma ve insanların yaşam kalitesinin yükseltmede tek başına yetersiz kaldığı belirtilerek, ''Etkili sosyal politika uygulamalarıyla birleşmeyen ekonomi politikaları, toplumdan destek almadığı için başarısız olmaktadır. Bu nedenle hükümetimiz, ekonomik kalkınma politikalarını sosyal politikalarla dengeli bir şekilde yürütecektir'' denildi. 
     Son yıllarda ekonomik krizlerin etkisiyle kesimler arasında gelir dağılımının büyük oranda bozulduğu, ücretlerde meydana gelen reel kayıp ve artan işsizlik sonucu halkın refah düzeyinde önemli düşüşler meydana geldiği, krize karşı dayanma gücü aşınan yoksul kesimlerde sosyal huzursuzlukların artığına dikkati çekildi. Güçlü Ekonomiye Geçiş Programı'nda ağırlığın finans sektörüne verildiği ve sosyal boyutun ihmal edildiği kaydedilerek, bunun çeşitli sosyal tepkilere neden olduğu, bazı sosyal önlemlerin alınmaması halinde gelecekte ortaya çıkacak sosyal tepkilerin boyutunun tahmin edilemez olduğu vurgulandı. 
     ''Türkiye, OECD ülkeleri arasında gelir dağılım en bozuk ülkelerden biri haline gelmiştir'' denilerek, kentlerde artan yoksulluk, geniş halk kesimlerinin ekonomik, siyasal ve sosyal hayattan dışlanması ve giderek marjinalleşmeye neden olduğu, bu durumun toplumsal kutuplaşma ve mutsuzluk duygusunun yaygınlaşmasına neden olduğu kaydedildi. 
     
     GELİR DAĞILIMI VE YOLSUZLUKLA MÜCADELE 

     Programda, ''Hükümetimiz gelir dağılımını iyileştirilmesi ve yoksullukla mücadele politikalarının başarılı olabilmesi için insanı, ekonomik kalkınmanın merkezine oturtmayı aynı zamanda ahlaki bir zorunluluk olarak görmektedir'' denildi. 
     Yolsuzluğun önlenmesinde temel önceliğin, ''siyasetin ve kamu yönetiminin yolsuzluktan arındırılması olacağına'' dikkati çekilerek, bu mücadele sırasında toplumun temiz kalan geniş kesimleri ve sivil toplum örgütlerinin sorunun çözümüne katılarak mücadelenin topluma mal edileceği bildirildi. 
     Geliri dağlımı ve yoksullukla mücadele alanında hayata geçirilecek politikalar da şöyle sıralandı 
     -Hükümetimizin uygulayacağı ekonomik program ve politikalarda sosyal adalet gözetilecek ve insanı merkeze koyan yeni bir kalkınma yaklaşımı benimsenecektir. Ekonomik program, sosyal politikalarla uyumlu, sosyal bütünleşmeyi ve dayanışmayı sağlayıcı, işsizliği azaltıcı ve yoksulluğu ortadan kaldırıcı nitelikte olacak ekonomik büyümeden elde edilecek nimetlerin adaletli bölüşümünü sağlayacak insani bir yapı taşıyacaktır. 
     -Çalışan kesimlerin vergi yükü kademeli olarak hafifletilecektir. 
     -Kapsamlı bir yoksullukla mücadele programı uygulamaya konulacaktır. 
     -Açlık sınırı altındaki nüfusa götürülecek hizmetlerin sağlıklı bir şekilde gerçekleştirilmesi için bir veri tabanı kurulacak ve açlık sınırının altındaki aileler belirlenecek ve desteklenecektir. 
     -Eğitimde fırsat eşitliğini sağlamak ve sağlıklı bir nesil yetiştirme hedefleri doğrultusunda yoksulluk sınırı altında olan ailelerin çocuklarına eğitim ve sağlık yardımları yapılacaktır. '' 
     
     YOLSUZLUKLA MÜCADELE 

     Programda, yolsuzluğun önlenmesinde temel önceliğin dağıtım mekanizmalarında yolsuzluğun azaltılabilmesi için vergi, ihaleler, devlet yardımları, krediler, teşvikler, sübvansiyonlar, gümrük işlemleri, işe alma, terfi ve tayinlerde, siyaset-sermaye ilişkilerinde şeffaflık sağlanarak siyasi kayırmacılığın önleneceği bildirildi. 
     58. Hükümet'in yolsuzlukla mücadele kapsamında alacağı önlemler şöyle 
     -Yolsuzluğun ahlaki çöküşle ilgisi dikkate alınarak, özellikle meslek ve iş ahlakı alanında standartlar yükseltilecek, kamu yönetiminde en az teknik yeterlilik kadar dürüstlüğe de önem verilecektir. 
     -Siyasetin finansmanının şeffaf hale getirilmesi ve objektif kriterlere bağlanması için Siyasi Partiler Yasası'nda gerekli düzenlemeler yapılacaktır. 
     -Yolsuzluk ve usulsüzlük konusundaki cezalar ağırlaştırılacak, hukuki süreç hızlandırılarak yolsuzlukların adalet sistemine gölge düşürmesi önlenecektir. 
     -Kamu yönetiminde gereksiz yere genişletilen gizlilik kültürü ile mücadele edilecek, kamunun bütün iş ve işlemlerinde şeffaflık asıl, gizlilik istisna olacaktır. Vatandaşın bilgi edinme hakkı kanunu çıkarılacak ve kamu kuruluşlarının evrak akış sistemleri ve karar alma süreçleri yeniden düzenlenecektir. 
     -Kamuda denetim birimleri arasındaki karmaşık yapı sadeleştirilecek, performans odaklı etkin bir denetim yapılanması yönünde önlemler alınacak, denetime kapalı alanlar en aza indirilecektir. 
     -Türkiye'nin Avrupa Konseyi çerçevesinde oluşturulan Yolsuzluğa Karşı Devletler Grubuna GRECO katılımı sağlanacak. Konsey tarafından hazırlanan yolsuzluklar hakkında medeni hukuk sözleşmesi imzalanarak onaylanacaktır. Yolsuzlukların önlenmesinde uluslararası işbirliğine önem verilecektir. 
     Programda, Türkiye'nin AB'ye tam üyeliğinin, hükümetin hedeflerinin başında geldiği belirtilerek, ''Hükümetimiz Kopenhag kriterlerini tam olarak yerine getirme konusunda kararlıdır'' denildi. 
     Programda, Hükümet'in, önyargılardan ve saplantılardan arınmış, karşılıklı çıkar ilişkilerine dayalı gerçekçi bir dış politika izleyeceği ve tüm ülkelerin toprak bütünlüğüne ve egemenliğine saygılı olacağı belirtilerek, ''Değişen bölgesel ve küresel gerçekler karşısında Türkiye'nin dış politika önceliklerini yeniden tanımlaması ve bu gerçekler ile ulusal çıkarlar arasında yeni bir denge oluşturulması gerekmektedir'' görüşüne yer verildi. 
     
     ''KARARLIYIZ'' 

     Türkiye'nin gerek coğrafi, gerekse tarihi açıdan Avrupa ile yakın ilişkilerinin bulunduğu ve Avrupa ülkeleri ile ilişkilerin Türkiye'nin dış politika gündeminde en üst sıralarda yer almaya bundan sonra da devam edeceği vurgulanan programda, şöyle denildi 
     ''Türkiye'nin AB'ye tam üyeliği hükümetimizin hedeflerinin başında gelmektedir. Bu amaçla Türkiye'nin adaylığının genişleme sürecinde geri çevrilmez bir niteliğe sahip olduğunun tescil edilmesini teminen, katılım müzakerelerinin başlatılmasına çalışılacaktır. Hükümetimiz, Kopenhag Kriterleri'ni tam olarak yerine getirme konusunda kararlıdır. Türkiye'nin AB ailesi içerisindeki hak ettiği yeri en kısa zamanda almasının iki tarafa getireceği kazanımların yanı sıra Avrupa kıtasının ötesinde barış, istikrar ve güvenlik yönlerinden olumlu sonuçlar doğuracağı kuşkusuzdur.'' AB'ye uyum yasalarının güçlendirilerek, temel hak ve özgürlükler açısından geliştirileceği belirtilen programda, reformların uygulamaya tam olarak yansıması için eğitim çalışmaları yapılacağı belirtildi. 
     Kamu kurumları ile özel sektör ve sivil toplum örgütleri arasındaki işbirliği ve dayanışmanın artırılacağı ifade edilen programda, ayrıca AB ile mali işbirliğinin giderilmesi ve etkin çalışılabilmesi için gerekli tedbirlerin alınacağı kaydedildi. 
     Türkiye'nin, Avrupa Güvenlik ve Savunma Kavramı AGSK içinde hak ettiği yeri alması yolundaki çabalarını sürdüreceği bildirilen Hükümet programında, TSK'nın NATO, BM ve AGİT bünyesindeki faaliyetlerinin devam edeceği belirtilerek, ''Türkiye ile dost ve müttefik ülkeler arasındaki siyasi ve ekonomik işbirliği, bilim, kültür, teknoloji, yatırım ve ticaret alanlarında yoğunlaştırılarak sürdürülecektir'' denildi. 
     Hükümet'in teröre karşı uluslararası zeminler oluşturulması için çalışacağı kaydedilen programda, ''Bu çerçevede 11 Eylül sonrası tırmanma eğilimi gösteren dinler ve kültürler arası gerilimlerin azaltılması ve küresel bir barış ortamının sağlanabilmesi için çaba sarfedilecektir'' ifadesine yer verildi. 
     Hükümet programında, ABD ile uzun yıllardan beri var olan savunma ağırlıklı işbirliğinin devam ettirileceği, bu işbirliğinin ekonomi, yatırım, bilim ve teknoloji alanlarına da yaygınlaştırılacağı kaydedilerek, Rusya Federasyonu ile tarafların çıkarlarını zedelemeyen, işbirliğine dayalı ilişkiler sürdürüleceği anlatıldı. 
     
     ''VARLIĞI VE EGEMENLİĞİNİ GARANTİYE ALACAK...'' 

     Yunanistan ile karşılıklı ekonomik çıkarlara dayalı ilişkilerin artırılarak sürdürüleceği, bu ilişkilerin oluşturacağı güven ortamı sayesinde, daha karmaşık olan siyasi sorunların çözümü için zemin hazırlanacağı belirtilen Hükümet programında, şu ifadelere yer verildi 
     ''Hükümetimiz, Kıbrıs sorununa mutlaka bir çözüm bulunmasının gereğine inanmaktadır. Bu çözüm de gelecekte adadaki Türk varlığını tehlikeye sokacak hiç bir girişime müsaade edilmeyecektir. Bu çerçevede BM Genel Sekreteri Kofi Annan tarafından Kıbrıs konusunda yapılan barış girişimi olumlu karşılanmakla birlikte, hükümetimizce sorunun kalıcı bir şekilde çözümü için ulusal çıkarlarımız ve Kıbrıs Türk halkının Ada'daki varlığını ve egemenliğini garanti altına alacak bir müzakere süreci öngörülmektedir.'' Türk Cumhuriyetleri ile tarihi, kültürel ve sosyal yakınlığı rağmen, Türkiye'nin bu ülkelerle ilişkilerde beklentileri karşılayamadığının bir gerçek olduğu vurgulanan programda, Türk Cumhuriyetleriyle ilişkilerin en ileri noktaya taşınarak, bölgenin geniş bir işbirliği alanına dönüştürülmesi için çaba harcanacağı belirtildi. 
     Ortadoğu'da akan kanın dünya kamuoyunu olduğu gibi Türk halkını da üzdüğü kaydedilen hükümet programında, din ve ırk ayırımı yapmaksızın, dökülen kanın durdurulmasını sağlayacak tek yolun kalıcı bir barıştan geçtiği kaydedilerek, ''Türkiye, Filistin ve İsrail taraflarıyla iyi ilişkilerini sürdürerek barışın tesisine yönelik çabalara katkıda bulunma imkanına sahip olacaktır'' denildi. 
     Programda, hükümetin Balkan politikasının, bölgedeki ülkelerle tarihi, kültürel ve ekonomik ilişkiler ışığında geliştirileceği, gerekirse yeniden şekillendirileceği ifade edildi. 
     Hükümetin Arap dünyasıyla ilişkilere özel bir önem verdiğine işaret edilen programda, şunlar kaydedildi 
     ''Bir yandan Arap ülkeleriyle ikili işbirliğimizin artırılması, öte yandan İslam Konferansı Örgütü'nün İKÖ uluslararası alanda daha saygın yer edinebilmesi ve inisiyatif alabilen dinamik bir yapıya kavuşturulması için çaba sarfedilecektir. Yine bu bağlamda, başkanlığını Cumhurbaşkanımızın yaptığı İKÖ, Ekonomik ve Ticari İşbirliği Daimi Komitesi'nin İSEDAK faaliyetlerine daha somut içerik kazandırmaya çalışılacaktır.'' 
     
     ''TOPRAK BÜTÜNLÜĞÜ'' 

     ''Türkiye, yakın komşusu Irak ile ilgili belirsizlikten tedirginlik duymaktadır'' denilen Hükümet programında konuya ilişkin şu görüşlere yer verildi 
     ''Hükümetimiz, Irak'ın toprak bütünlüğüne ve siyasi birliğinin korunmasına büyük önem atfetmektedir. Irak'ın toprak bütünlüğünün bozulması, Ortadoğu'daki tüm dengeleri değiştirecektir. Hükümetimiz, Irak yönetiminin BM kararlarını tam olarak uygulaması, kitle imha silahlarından arınmış, komşularıyla barış içinde yaşayan bir Irak'ın uluslararası toplum içinde yerini alması ve sorunun barışçı yönden çözümünden yanadır.'' Yurtdışında yaşayan Türk vatandaşlarının bulundukları ülkelerdeki haklarının daha fazla korunması için çaba sarfedileceği belirtilen programda, gerek o ülkelerde gerekse Türkiye'de karşılaşılan sorunların ortadan kaldırılması için mevcut mekanizmaların daha etkin biçimde işletileceği kaydedildi. 
     -''YENİ SİYASET DÖNEMİ''- Hükümet programında, 3 Kasım seçimlerinin ülkede sadece yeni bir parlamento ve hükümet yapısını ortaya çıkartmakla kalmadığı, bundan daha önemli ve kalıcı olarak yaşadığı çağla uyumlu olmayan bir siyasi kültürü de geride bırakarak, her yönden yeni bir siyaset dönemini başlattığı vurgulandı. 
     Bu yeni dönemin, ''evrensel standartlar ve hukukun üstünlüğü içinde milletin iradesine ve gelişme arzusuna dayalı yeni anlayış, kavrayış, tutum ve yöntemlerle siyaseti inşa edenlerin dönemi'' olacağı kaydedilerek, şöyle denildi 
     ''Demokrasi, hukukun üstünlüğü ve insan hakları çerçevesinde, sürdürülebilir kalkınma sağlayan ve kalkınmanın nimetlerini adil bir şekilde paylaşan, tarihi ve kültürel kimliğinden kopmadan insanlık ailesinin onurlu bir parçası olarak halkına özgürlük, adalet ve refah sunan bir ülke yolunda, hükümetimizin yapacağı bütün olumlu icraatlara güven ve destek olacağınızdan şüphemiz yoktur. Sizlerden eksikliklerimizi ve yanlışlarımızı tespit etmenizi, uyarmanızı, eleştirilerle düzeltmenizi özellikle bekliyor, ortak akıl ve işbirliği içinde geleceğe umutla bakıyoruz.'' 
     





</TEXT>
</DOC>
