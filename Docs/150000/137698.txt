<DOC>
<DOCNO> 137698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun24.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'yı Eurovizyon'da Neonazi temsil edecek 
</HEADLINE>
<TEXT>

     Belçika İstihbarat Servisi SE , ülkeyi Eurovizyon Şarkı Yarışması'nda temsil edecek grupta bir neonazi bulunduğunu açıkladı ve hükümeti uyardı. 
     Letonya'da, 24 Mayıs'ta yapılacak olan yarışmada Belçika'yı temsil edecek olan grup, devlet kurumu olan RTBF televizyonu tarafından, kamuoyuna danışılmadan seçildi. ''Urban Trad'' isimli grupta şarkı söyleyen Soetkin Collier, neonazi mazisi nedeniyle sorun yaşıyor. 
     İstihbarat servisi SE, Brüksel hükümetine, ''Eurovizyon Şarkı Yarışması'na aşırı sağın katılımı'' konulu bir yazı ileterek, 26 yaşındaki Flaman şarkıcı Collier'nin yakın geçmişteki faaliyetleri hakkında bilgi verdi. 
     Raporda, Collier'nin babasının neonazilerin girip çıktığı bir kahvehaneyi işlettiği, şarkıcının da çeşitli neonazi toplantılara katıldığı bildirildi ve kanıtlar sunuldu. 
     Hükümet, RTBF ile temas kurarak, ''Belçika'ya ve Avrupa'ya karşı olan bir kişinin, uluslararası bir yarışmada ülkeyi temsil etmemesi gerektiğini'' bildirdi. 
     Seçimi yapan RTBF, soruşturma başlattığını açıkladı. Soetkin Collier, konuya ilişkin açıklamasında, artık politika ile ilgilenmediğini ve aşırı sağa karşı olduğunu, babasının faaliyetlerinden ise kendisinin sorumlu olamayacağını söyledi. İstihbarat raporunun açıklanmasının ardından, ''Urban Trad'' grubunun yarışmaya katılması halinde, şarkıcısı Collier'den ''vazgeçmesi'' bekleniyor. 
     





</TEXT>
</DOC>
