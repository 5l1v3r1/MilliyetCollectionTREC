<DOC>
<DOCNO> 120059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/ekonomi/eko01.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatlar satışa çıkıyor 
</HEADLINE>
<TEXT>
Aksoy’un 8.8 trilyonluk yatı Fransa’da demirli 
İktisat Bankası’nın eski sahibi işadamı Erol Aksoy’un üçüncü bir yatı daha olduğu ortaya çıktı. BDDK’nın Fransa’da el koyduğu yat, 5.5 milyon euro 8.8 trilyon lira değerinde 
     KADİFE ŞAHİN 

     İktisat Bankası’nın eski sahibi Erol Aksoy’un Bankacılık Düzenleme ve Denetleme Kurumu BDDK tarafından el konulan üçüncü yatının yaklaşık 5.5 milyon euro 8.855 milyar lira değerinde olduğu bildirildi. 
     BDDK yetkililerinden alınan bilgiye göre yat, yönetim ve denetimi Tasarruf Mevduatı Sigorta Fonu’na TMSF devredilmiş olan Atlas Finansal Kiralama A.Ş. firmasının aktifine kayıtlı. BDDK’nın yat üzerinde Bayındırbank lehine ipoteği bulunuyor. 
     BDDK, şu anda Fransa’nın Cannes kentindeki bir marinada bağlı olan yatı satışa çıkardı. 
     Erol Aksoy’un hissedarı olduğu ve yönetim ve denetimleri Bankalar Kanunu’nun 15 7.a maddesi gereği TMSF’ye devredilmiş olan Atlas Finansal Kiralama, Eda Yat ve Eda Tur firmalarının aktifine kayıtlı 3 yat bulunuyor. 
     
     Mal beyanı verecek 
     Bu yatlardan "La Perla" isimli motor yat Heybeliada yakınlarında, "Virgo" isimli yelkenli yat Rodos Adası’nda icra yoluyla yaz aylarında BDDK’nın eline geçti. 
     BDDK, bu arada devir incelemeleri süren Tahsin Bey yalısının bugüne kadar Aksoy’un eşi İnci Aksoy tarafından ödenen kira bedellerinin mal beyanlarındaki parasal varlıklarından fazla olması nedeniyle ikisinden de yeniden mal beyanı istedi. 
     
400 bin dolarlık yatta haciz var      Aksoy’un diğer yatlarından La Perla 110 bin dolar 174 milyar lira , Antalya limanında bağlı bulunan Virgo ise 400 bin dolar 636 milyar lira değerinde. Kalamış Marina’da kızağa çekilmiş durumda olan La Perla’nın önümüzdeki günlerde satışa çıkarılması için işlemler sürüyor. Antalya Limanı’nda bulunan Virgo’nun ise üzerinde TMSF dahil çeşitli alacaklılar lehine hacizler var. Bu alacaklılarla ilgili davalar devam ettiği için yatın satışı kısa zamanda mümkün gözükmüyor. 
     
Kendi yalısını karısına kiraladı      Bu arada BDDK, Aksoy’un oturduğu Tahsin Bey yalısının Doğuş Çelik Cıvata’nın mülkiyetinde olduğunu ancak şirketin 1993’te Aksoy ve hissedarı olduğu diğer şirketler tarafından satın alındığını bildirdi. 
     BDDK yetkilileri, Doğuş Çelik Cıvata’nın yönetiminin 5 Temmuz 2002’de TMSF’ye geçtiğini belirtti. Aksoy, İktisat Bankası’na el konulduktan sonra Yalı benim değil, Doğuş Çelik Cıvata’nın’ diyerek hacizden mal kaçırmaya çalışmıştı. BDDK, yaptığı incelemelerle durumun gerçeği yansıtmadığını, suni bir takım kayıtlarla şirketin İktisat Bankası’na olan borçlarından arındırıldığını saptadı. 
     BDDK, Aksoy ve Avrupa Amerika Holding’in borçlarına mahsuben yalının devralınabilmesi için incelemelerini sürdürüyor. 
     BDDK, Aksoy’un eşi İnci Aksoy’a 10 yıllığına kiralanan yalının kira süresinin Mayıs 2004’te sona ereceğini bildirdi. 
     



 EKONOMİ 
















</TEXT>
</DOC>
