<DOC>
<DOCNO> 110781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo04.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Kartallar'ın UEFA Kupası'nda deplasman galibiyeti yok 
</HEADLINE>
<TEXT>

     UEFA Kupası 1. tur rövanşında, yarın Saraybosna'da FK Sarajevo ile karşılaşacak Beşiktaş, Avrupa kupalarında deplasmanda maç kazanamıyor. 
     Siyah-beyazlılar, 1959 yılında başladıkları Avrupa kupaları serüveninde, özellikle deplasman maçlarında kötü bir grafik çizdi. 
     Avrupa'da deplasmanlarda yüzde 7.69'lık düşük bir galibiyet oranına ulaşan siyah-beyazlılar, yaptıkları 39 maçın yalnızca 3'ünü kazanabildi. 31 karşılaşmada sahadan yenilgiyle ayrılan Beşiktaş, 5 maçta ise berabere kaldı. 
     Siyah-beyazlılar, deplasman maçlarında attıkları 26 gole karşın, kalelerinde toplam 92 gol gördü. 
     
     3 GALİBİYET 
     Avrupa kupalarında deplasmanların en başarısız Türk takımı unvanını elinde bulunduran Beşiktaş, 1986-87 sezonunda Avrupa Şampiyon Kulüpler Kupası 1. turunda, Arnavutluk'un Dinamo Tiran takımını deplasmanda Metin Tekin'in golüyle 1-0 yenerek, ilk galibiyetini almıştı. 
     Siyah-beyazlılar, Avrupa'da deplasmandaki 2. galibiyetlerini ise 27 Ağustos 1997'de Avrupa Şampiyonlar Ligi 2. ön eleme turunda Slovenya'nın NK Teatanic Maribor Branik takımı karşısında elde ettikleri 3-1'lik skorla aldılar. 
     Beşiktaş'ın deplasmandaki son galibiyetini ise 2000-01 sezonunda Avrupa Şampiyonlar Ligi 3. ön eleme turunda Lokomotiv Moskova karşısında 3-1'lik skorla elde etti. 
     
     SON 3 DEPLASMANDA 15 GOL YEDİ 
     Beşiktaş, Avrupa kupalarında yaptığı son 3 karşılaşmada galibiyete hasret kalırken, kalesinde tam 15 gol gördü. 
     2000-01 sezonunda Avrupa Şampiyonlar Ligi'nde mücadele eden siyah-beyazlılar, H Grubu'nda deplasmanda yaptığı 3 maçı da farklı skorlu yenilgilerle kapadı. 
     İlk olarak AC Milan'a deplasmanda 4-1 yenilen siyah-beyazlılar, daha sonra İngiltere'de AFC Leeds United karşısında 6-0'lık skorla tarihinin en ağır yenilgisini aldı. Beşiktaş, son olarak da İspanya'da FC Barcelona'ya 5-0 yenilerek, hem Avrupa Şampiyonlar Ligi'nden elendi, hem de 3 maçta yediği 15 golle tarihinin en kötü dönemini geçirdi. 
     
     UEFA KUPASI'NDA DEPLASMAN GALİBİYETİ YOK 
     FK Sarajevo karşısında turu geçebilmek için galibiyete veya 2-2'lik skordan daha gollü beraberliğe ihtiyacı olan Beşiktaş, UEFA Kupası'nda tarihinde deplasman galibiyetine imza atamadı. 
     UEFA Kupası'nda deplasmanda 8 maç yapan siyah-beyazlılar, bunların 6'sını yitirirken, 2'sinde ise berabere kaldı. 
     





</TEXT>
</DOC>
