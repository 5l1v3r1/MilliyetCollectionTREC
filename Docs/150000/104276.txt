<DOC>
<DOCNO> 104276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur18.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Güven Gürkan, YTP'ye katıldı... 
</HEADLINE>
<TEXT>

     SODEP-Halkçı Parti birleşmesinin ardından SHP'nin kurucu Genel Başkanlığını yapan Aydın Güven Gürkan, Yeni Türkiye Partisi'ne YTP katıldı. 
     YTP Genel Başkanı İsmail Cem, ''Gürkan ile birlikte olmamız, bize güç katacaktır'' dedi. 
     YTP Genel Merkezi'ne eşi tiyatro sanatçısı Serap Aksoy ile gelen Aydın Güven Gürkan, İsmail Cem tarafından karşılandı. 
     Gürkan'ın YTP'ye katılım töreninde konuşan Cem, siyasette bir yabancılaşma yaşandığını belirterek, ''Siyasetin bir ideal, inanç için yapılması ne yazık ki son dönemlerde silindi gitti. Aydın Güven Gürkan siyasetin toplum, insan için yapıldığına, siyasette faziletin her şeyden önde geldiğine inanan bir insan'' dedi. 
     Cem, 1980 sonrasında kendisinin aktif siyasete Gürkan'ın çağrısı üzerine döndüğünü anımsatarak, ''Gürkan ile birlikte olmamız bize güç katacaktır. Kendisi, partimizin hassasiyetleri içinde en önde yer alan, Türkiye'nin unutulmuş insanlarına her zaman sahip çıkmış, onların da saygısını kazanmıştır'' diye konuştu. 
     İsmail Cem, Gürkan'ı kürsüye çağırırken, ''YTP Genel Başkanı olarak, Sayın Genel Başkanımı davet ediyorum'' dedi. 
     
     ''YTP, YENİ SİYASET KÜLTÜRÜNÜN ODAĞI OLMALI'' 

     Aydın Güven Gürkan da yerleşik siyasetin ve siyasi partilerin yarattığı düş kırıklığı nedeniyle bir süre önce aktif siyaseti bıraktığını, ancak bugün YTP'ye katılarak, siyasete döndüğünü söyledi. 
     Gürkan, YTP'nin yeni bir siyaset kültürünün odağı olması gerektiğini vurgulayarak, şöyle konuştu 
     ''Ben kişisel olarak bu ülkenin demokrat nitelikli liberal ve muhafazakar unsurlarıyla birlikte düşünmekten ve çözüm üretmekten büyük mutluluk duyarım. Sayın Cem'in bizi kimi muhafazakar, liberal demokrat unsurlarla buluşturma çabalarını destekliyorum. Ancak sol unsurların kendi aralarında işbirliği sağlama yollarının da bütün bütün kapanmış olduğunu düşünmek istemiyorum.'' 
     





</TEXT>
</DOC>
