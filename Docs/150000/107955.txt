<DOC>
<DOCNO> 107955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur18.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da öğretmenlerin protestosu... 
</HEADLINE>
<TEXT>

     Türk Eğitim-Sen üyesi bir grup öğretmen, yetersiz ve ayrıcalıklı buldukları eğitim ödeneğini protesto amacıyla İstanbul Milli Eğitim Müdürlüğü önünde bordro yaktı. 
     Cağaloğlu'ndaki İstanbul Milli Eğitim Müdürlüğü binası önünde toplanan Türkiye Kamu-Sen'e bağlı Türk Eğitim-Sen üyesi öğretmenler adına basın açıklaması yapan İstanbul Bölge Başkanı Yrd. Doç. Dr. Hanefi Bostan, her eğitim-öğretim yılı başlangıcında verilen eğitim ödeneğinin yetersiz olduğunu, tüm ilköğretim ve ortaöğretim çalışanlarını kapsamadığı için çalışan kesim arasında dargınlıklara yol açtığını savundu. 
     Asgari geçim sınırının 1 milyar 80 milyon, açlık sınırının da 400 milyon lirayı aştığı bu ayda öğretmene verilmesi düşünülen 175 milyon liralık eğitim ödeneğinin bir sadaka niteliğini aşamadığı görüşünü dile getiren Bostan, ilk ve ortaöğretimdeki öğretmeni, memuru, hizmetlisi ve teknisyeni kapsayacak şekilde en az bir maaş tutarında eğitim ödeneği verilmesini, bu yardımın üniversitedeki öğretim elemanlarına, idari personele, kredi yurtlardaki çalışanlara da yansıtılmasını istedi. 
     Bostan, bu isteklerinin yerine getirilmemesi halinde, sendika olarak eylemlere başlayacaklarını sözlerine ekledi. 
     ''IMF elini memurun yakasında çek'', ''Memur, hizmetli üvey evlat mı '', ''Türkiye'de öğretmen maaşı 250 dolar, Kore'de 3327, ABD'de 3127, İngiltere'de 3167, Yunanistan'da 2087 ve Meksika'da 1373 dolar'' yazılı pankartlar taşıyan ve çeşitli sloganlar atan grup, maaş bordrolarını yakarak düdüklü balonlar şişirdi. 
     Açıklamanın ve bordroların yakılmasının ardından çevrede geniş önlem alan polislerce uyarılan grup, daha sonra dağıldı. 
     





</TEXT>
</DOC>
