<DOC>
<DOCNO> 133293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sonspo08.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Serhat Basında yazılanlardan artık gına geldi... 
</HEADLINE>
<TEXT>

     Fenerbahçe'nin genç forvet oyuncusu Serhat Akın, özel yaşantısıyla ilgili medyada yer alan ve asılsız olduğunu savunduğu haberlerden artık usandığını söyledi. 
     Sarı-lacivertli futbolcu, internetteki ''www.serhatakin9.com'' adlı kendi internet sitesinden yaptığı açıklamada, ismini bile ilk kez duyduğu bayanlarla birlikte olduğu yönünde medyada yer alan haberlerin kendisini bıktırdığını bildirdi. 
     3 yıldır Türkiye'de olduğunu hatırlatan gurbetçi futbolcu, geldiği günden bu yana sayısını hatırlamadığı kadar kişiyle hakkında yakıştırmalar yapıldığını ileri sürerek, magazin ve spor basınına sitem etti. 
     Özellikle magazin basınına eleştiri oklarını yönelten Serhat, ''Magazin basınında hakkımda yazılanlardan artık gına geldi. Ünlü olmanın zor tarafı, kendinize ait özel yaşantınıza zaman zaman tecavüz edilmesidir. Magazin basınını anlamakta güçlük çekiyorum. Kendilerini adeta yalan yazmaya zorluyorlar. Spor basınına da kızıyorum ama onlar hiç olmazsa daha makul yalanlar yazıyor. İnanırlığını kaybetmiyor. Oysa magazin basını abartının dozunu beceremiyor'' diye konuştu. 
     
     ''ADIM ÇAPKINA ÇIKTI'' 
     Sürekli olarak tanımadığı insanlarla birlikte olduğu biçiminde haberlerin yapıldığını kaydeden Serhat, bu nedenle adının çapkına çıkarıldığını bildirdi. 
     Genç futbolcu, şöyle devam etti 
     ''Hiçbir şekilde normal ve sağlıklı bir ilişki içinde bulunmaya hakkımız yok. İnzivaya çekilmek zorundayız. 20'li yaşları yaşıtlarımla aynış ekilde yaşama şansım da yok. İsyan etmemek elde değil. Adım bir anda çapkına çıktı. Hiç tanımadığım kişilerle, ismini bile bilmediğim bayanlarla birlikte olduğum yazılıyor. Özellikle magazin basınında benimle ilgili çıkan her habere inanmayın'' diye konuştu. 
     
     ''ÇOK SEVDİĞİM BİR ARKADAŞIM VAR'' 
     Basında yer almamasına özen gösterdiği bir kız arkadaşı olduğunu ifade eden Fenerbahçeli futbolcu, yakın bir zamanda internet sitesinden arkadaşının kim olduğunu açıklayacağını kaydetti. 
     Serhat, sözlerini şöyle sürdürdü 
     ''Basında yer almamasına özen gösterdiğim, çok sevdiğim bir kız arkadaşım var. Bugüne kadar bunu kimseye söylemedim ve kimse de bilmiyor zaten. Sevdiğim kızı yeri ve zamanı gelinceye kadar kimseye söylemeyeceğim. Hem bana, hem kız arkadaşıma, hem ikimizin arasındaki ciddi ilişkiye, hem de mesleki yaşantıma zarar vermesini istemiyorum çünkü. Zamanı geldiğinde de buradan sizlerle onu tanıştıracağım.'' 
     





</TEXT>
</DOC>
