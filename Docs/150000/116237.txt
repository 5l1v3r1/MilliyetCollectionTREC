<DOC>
<DOCNO> 116237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur36.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Türk ziyaretçilere vizeyi kaldıracak 
</HEADLINE>
<TEXT>

     Almanya Bavyera Eyaleti Başbakan Yardımcısı ve İçişleri Bakanı Günther Beckstein, Almanya'ya gelecek Türk ziyaretçilere yönelik uygulanan vizenin 6 ay içinde kaldırılabileceğini söyledi. 
     Antalya'ya ailesi ile birlikte tatile gelen Beckstein, Antalya Valisi Ertuğrul Dokuzoğlu'nu makamında ziyaret etti. Beckstein, Almanya'daki genel seçimler öncesi yaptığı konuşmalarda Türkiye'den gelecek ziyaretçilere uygulanan vizenin saçma olduğunu belirttiğini kaydederek, halen bu düşüncede olduğunu söyledi. Hükümet içinde bu konuda çalışmalar olduğuna dikkati çeken Beckstein, Almanya'da bulunan akrabalarını ziyarete gelecek Türklere uygulanan vizenin 6 ay içinde kaldırılabileceğini belirtti. 
     
     "TÜRKİYE'NİN YERİ AB" 

     Türkiye'nin yerinin Avrupa Birliği olduğunu da ifade eden Beckstein, şunları söyledi 
     "Üzerine basarak vurgulamak istiyorum ki Türkiye'nin yeri Avrupa Birliği'dir. Türkiye'nin AB'ye yakınlaşma çabalarını bütün gücümüzle desteklemeliyiz. Türkiye en kısa zamanda AB'ye girmek istemektedir. Bu mümkün mü Almanya'da çok değişik görüşler var. Aralık ayında AB'ye alınması düşünülen 100 milyon nüfuslu 10 ülkenin getireceği bütün güçlükler hesaba alınmalıdır. Ben Almanya'daki genel seçimler öncesinde söylemiştim. Türkiye'yi AB'ye yakınlaştıracak adımlar atmalıyız. AB yapılanması içinde Türkiye'nin olacağını düşünüyorum. 
     Türkiye'nin AB adaylığı birdenbire olmamalı, aşamalı olmalı. Üyelikten önce Türkiye'nin ekonomisinin güçlenmesine katkıda bulunmalıyız. Benim mensubu olduğum parti, Türkiye'nin Avrupa'ya çekilmesi yönünde çalışmalar yapmalıdır." 
     





</TEXT>
</DOC>
