<DOC>
<DOCNO> 139011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur22.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar Tezkere'nin bütün sorumluluğu Hükümet'tedir 
</HEADLINE>
<TEXT>

     DYP Genel Başkanı Mehmet Ağar, yurtdışına asker gönderme ve ülkede yabancı asker bulundurma tezkeresi konusunda bütün sorumluluğun Hükümet'te olduğunu, Hükümet'in ''karar ve sorumluluk Meclis'in'' diyerek sorumluluktan kaçamayacağını söyledi. 
     Ağar, TBMM'de düzenlediği basın toplantısında, Hükümet'in asker gönderme ve yabancı asker bulundurma tezkeresi konusundaki tavrını eleştirdi. 
     ''Karar ve sorumluluk bizim değildir, Meclisindir'' demenin sorumluluktan kaçma anlayışını yansıttığını kaydeden Ağar, Hükümet'in, Meclis'te çoğunluğu oluşturan iktidar grubunun içinden çıktığına işaret etti. Ağar, ''Sorumluluk tamamen Hükümetindir. Hükümetin bu sorumluluktan kaçma anlayışının ne anlama geldiğinin takdirini yüce milletimize bırakıyoruz. Eğer hükümet etme iktidarına, sorumluluk yüklenme cesaretine sahip değilseniz o zaman Hükümet'te oturmanın bir anlamı olmadığını görmek lazımdır'' diye konuştu. 
     Bakanlardan bazılarının ''içlerine sindiremedikleri halde'' tezkereyi imzaladıkları yolundaki açıklamaları anımsatan Ağar, ''Bunun kabul edilebilir tarafı yoktur. İçine sinmeyenler için uygun müessese istifadır. Zamanında bunun biz örneklerini göstermişizdir siyasi hayatta. İçinize sinmeyen bir kararı size kimse imzalatamaz'' dedi. 
     
     ''MECLİS'İN MESELESİ'' 
     DYP Lideri Ağar, ''Bu Meclis'in meselesi'' anlayışına sığınmanın mümkün olmadığını belirterek, sözlerini şöyle sürdürdü 
     ''Meclis'in meselesi, Türkiye'yi dünyanın vicdanından koparmamaktır. 
     Meclisin meselesi, milletimizi, tarihimizden ve tarihe tasdik ettirdiği haysiyetinden koparmamaktır. 
     Ve Meclis'in meselesi, bu toprakları Mustafa Kemal'in Kuvayi Milliyesi'ne kıt maddi imkanlarıyla ve ondan önemlisi dualarıyla destek vermiş olan Müslüman coğrafyadan koparmamaktır. 
     Aynı zamanda tarihi yazmasalar da tarihe yazılacakları muhakkak olan milletvekillerimizin, çocuklarının kendilerini tarihten nasıl okuyacaklarını kullandıkları oyların belirleyeceğini unutmaları da mümkün değildir.'' 
     
     KÜRTLERLE TÜRKLERİN KADERİ 
     Ağar, Hükümet'in, ''vicdanları kanatma pahasına''tezkereyi Meclis'ten geçirebileceğini kaydederek, bu durumda ekonomiye ilişkin görüşmelerin derhal askıya alınıp sadece siyasi görüşmelerin yapılması gerektiğini savundu. 
     ''Hükümet, içlerinden aykırı sesler çıksa da hangi bölgede, hangi coğfrafyada yaşarlarsa yaşasınlar Kürtlerin kaderinin Türklerin de Türkmenlerin de kaderi olduğunu ve bu müşterek kaderi paylaşmaktan hiçbirimizin kaçınamayacağını söylemelidir'' diyen Ağar, şöyle konuştu 
     ''Bu unsurlar arasına nifak sokmak isteyenlerin hiçbir başarı ihtimali olamayacağı söylenmelidir. 
     Hükümet, şahsi emelleri ile temsil ettiklerini iddia ettikleri Kürt kardeşlerimizin menfaatlerini çoğu zaman birbirine karıştıran, ancak daima Türkiye'nin yardımına mazhar olan Barzani ve Talabini'nin aramızdaki ortak kadere gölge düşüremeyeceğini açıkça söylemelidir. 
     Burada bir daha söylüyorum Kürtlerin devleti Türkiye'dir. Hiçbir tereddütümüz olmadan bunu açıkça ifade ediyorum.'' Ağar, ABD'ye sadece Ortadoğuyla ilgili gelişmelerde değil Kafkaslar ve Balkanlar'ın geleceğini ilgilendiren konularda da rey hakkına saygı istendiğinin, Kıbrıs ve Ege ile ilgili meselelerde de stratejik ortağa yaraşır bir tavır beklendiğinin ifade edilmesi gerektiğini belirtti. 
     Tezkerenin kapalı oturumda görüşülmesinin doğru olmayacağını da bildiren DYP Genel Başkanı Ağar, gizlililik içeren konular varsa bunların kapalı oturumda ele alınabileceğini, ancak asıl görüşmelerin Genel Kurul'da açık olarak, milletin önünde yapılmasını istediklerini sözlerine ekledi. 
     





</TEXT>
</DOC>
