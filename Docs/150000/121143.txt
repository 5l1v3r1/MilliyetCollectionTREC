<DOC>
<DOCNO> 121143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko34.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Eczacıbaşı Hükümet'in uygulamalarını görmemiz lazım 
</HEADLINE>
<TEXT>

     Eczacıbaşı Holding Yönetim Kurulu Başkanı Bülent Eczacıbaşı, ''Önümüzde hükümet programı var. Uygulamaları görmemiz lazım'' dedi. 
     Bülent Eczacıbaşı, Eczacıbaşı Yapı Grubu'nun 2 temel markası olan Vitra ve Artema logolarının değişimi nedeniyle düzenlenen toplantının ardından basın mensuplarının sorularını yanıtladı. 
     Eczacıbaşı, Vitra'nın stratejik pazarlarda yüzde 5 pay alma hedefine ilişkin olarak, ''Dünyanın büyük, önemli pazarlarını kastediyoruz. Dünyanın her köşesine, her ülkesine girmek o kadar kolay değil. Büyük ve stratejik pazarlara baktığımız zaman yüzde 5 gibi bir hedefimiz var'' diye konuştu. 
     Bugün dünya çapında Vitra'nın ilk 10 içinde bulunduğunu belirten Eczacıbaşı, ''7. sırada diyebiliriz. Yüzde 5 gibi hedefi olan bir kuruluşun dünya pazarlarında, dünya üreticileri sıralamasında da durumunu daha yukarılara doğru iyileştirmesi gerekecektir'' dedi. 
     Eczacıbaşı, Vitra'nın hedefinin sadece büyümeyi rakamsal olarak artırmak değil, pazarlarda çeşitliliği sağlamak da olduğunu, Yeni Zelanda'dan ABD'ye kadar ihracat yapılan ülkelerin 50'yi bulduğunu bildirdi. 
     Bülent Eczacıbaşı, ''Bütün bunlar ihracatı çeşitlendirme ve bir ana pazara bağlı olmaktan kurtarma çabasının sonuçlarıydı. Önemli bir hedefti ve sonunda başarıya ulaşmakta olduğunu söyleyebiliriz. Bir başka hedef de, tüketicinin bildiği, kullanıcının bildiği bir marka haline gelmek. Bu son derece, masraflı, zahmetli bir yol'' dedi. 
     Ürünlerin tanıtımında medya reklamlarından çok, teşhir yolunun etkili olduğunu ifade eden Eczacıbaşı, Vitra'nın bu yönde de kendisine hedefler belirlediğini ve bugün birçok ülkede, özellikle İngiltere'de, tüketicilerin Vitra'yı tanımasının çok daha yüksek bir düzeye ulaştığını kaydetti. 
     
     ''UYGULAMALARI GÖRMEMİZ LAZIM'' 
     Bülent Eczacıbaşı, basın mensuplarının siyasi gelişmelere ilişkin sorularına ise, ''Önümüzde hükümet programı var. Uygulamaları görmemiz lazım'' dedi. 
     ''İlk işaretler olumlu mu '' sorusu üzerine de, Eczacıbaşı, ''Biraz uygulamayı beklemiz gerekiyor. Ondan sonra ayrıca görüşürüz, değerlendirme yaparız'' dedi. 
     Eczacıbaşı Yapı Grubu Koordinatörü Tayfun İndirkaş da, orta ve uzun vadede Vitra'nın hem büyümesini, hem de katma değerinin yükselmesini hedeflediklerini belirterek, ''2003 yılı hedeflerimiz açısından asgari dolar bazında yüzde 10 büyüme öngörüyoruz'' dedi. 
     İndirkaş, bu yıl Avrupa'da birçok pazarda, özellikle Almanya'da çok büyük daralmalar yaşanmasına karşın, geçen yıla göre yüzde 10'un üzerinde dolar bazında büyüme sağladıklarını, bu büyümenin devam edeceğini öngördüklerini söyledi. 
     Vitra ve Artema markalı ürünlerin Türkiye'deki satış ve pazarlamasını yürüten İntema Genel Müdürü Engin Bayraktar ise, İntema'nın 107 yetkili satıcısı ve 7 shoowroom'u bulunduğunu, bunların 8-12 ay içinde Vitra'nın yeni yüzü diye ifade ettikleri anlayışla yenileneceğini duyurdu. 
     





</TEXT>
</DOC>
