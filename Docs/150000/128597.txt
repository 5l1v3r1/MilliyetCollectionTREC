<DOC>
<DOCNO> 128597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo31.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da ikinci yarı hazırlıkları... 
</HEADLINE>
<TEXT>

     Samsunspor Teknik Direktörü Sakıp Özberk, ''Tehlike çemberinin içinden çıkmak istiyoruz'' dedi. 
     Nuri Asan Tesisleri'nde teknik direktör Sakıp Özberk gözetiminde ikinci yarı hazırlıklarına bugün başlayan kırmızı-beyaz-siyahlı ekip, kondisyon ve teknik ağırlıklı bir idman yaptı. Çalışmaya, sakatlıkları süren Osman, Coşkun ve Shorunmu katılmazken, transferleri düşünülen Barış Özcan ve Paraguaylı Antonio denendi. 
     Yönetim kurulu üyelerinin de izlediği çalışma sonrası bir açıklama yapan Özberk, ilk yarıda sakatlıklar nedeniyle çeşitli sorunlar yaşadıklarını, ancak iyi bir hazırlık devresiyle ikinci yarıda başarıyı yakalayacaklarını söyledi. 
     Özberk, 1 aylık dönemi en iyi biçimde değerlendireceklerini belirterek, şunları kaydetti 
     ''Ligde 10 takım tehlike çemberi içinde. Bu takımlar arasında 3-4 puan var. Bu devrede çok mantıklı hareket etmek zorundayız. Biz tehlike çemberinin içinden çıkmak istiyoruz. Herkesin desteğine ihtiyacımız var. Bizler kötü sonuçlar alınmaması için buraya geldik. Benim güvendiğim ve iyi olduğuna inandığım oyuncularla bu çemberin dışına çıkacağız. Taraftarlar bize güvensin.'' 
     
     TRANSFER 
     Transfer çalışmalarını sürdürdüklerini de ifade eden Özberk, açıklamasını şöyle sürdürdü 
     ''Özellikle orta alan, forvet ve savunmaya alternatif oyuncular arıyoruz. Prensipte anlaştığımız Brezilyalı Christe ve Paulo Sezar ile geçen dönem Samsun'da oynayan Souza, 8 Ocak'ta gelecek. Takımda öncelikle acil ihtiyaçlarımızı karşılamak istiyoruz. Hata yapmamak için transfer edeceğimiz tüm futbolcuları yakından izleyeceğiz. Tercihimi Türk futbolculardan yana kullanmak istiyorum.'' Özberk, bir soru üzerine ise Fenerbahçe ile yollarını ayıran Oktay Derelioğlu ile çalışmak istediğini de sözlerine ekledi. 
     





</TEXT>
</DOC>
