<DOC>
<DOCNO> 119105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo30.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takımı aday kadrosu açıklandı... 
</HEADLINE>
<TEXT>

     A Milli Futbol Takımı'nın 20 Kasım Çarşamba günü deplasmanda İtalya ile yapacağı özel maçın aday kadrosu açıklandı. 
     Futbol Federasyonu'ndan yapılan açıklamaya göre, Milli Takımlar Teknik Direktörü Şenol Güneş tarafından belirlenen 21 kişilik aday kadroda, Galatasaray'dan 6, Fenerbahçe'den 4, Beşiktaş'tan 2, Ankaragücü, Gaziantepspor ve Bursaspor'dan 1'er oyuncunun yanı sıra, 6 da yurt dışında oynayan futbolcu bulunuyor. 
     Aday kadroya, sakatlığı bulunan Galatasaraylı Hakan Ünsal ve Ümit Davala alınmadı. 
     ADAY KADRO A Milli Futbol Takımı'nın, İtalya maçı aday kadrosuna çağrılan oyuncular şunlar 
Bülent Korkmaz, Ergün Penbe, Arif Erdem, Hasan Şaş, Emre Aşık, Cihan Haspolatlı Galatasaray , Tayfur Havutçu, İlhan Mansız Beşiktaş , Rüştü Reçber, Fatih Akyel, Ümit Özat, Serhat Akın Fenerbahçe , Zafer Özgültekin Ankaragücü , Ömer Çatkıç Gaziantepspor , Erkan Özbey Bursaspor , Tugay Kerimoğlu Blackburn Rovers , Alpay Özalan Aston Villa , Okan Buruk, Emre Belözoğlu FC Inter , Yıldıray Baştürk TSV Bayer 04 Leverkusen , Nihat Kahveci Real Sociedad . 
     
     HAKEM FRANSIZ GARIBIAN 

     Türkiye ile İtalya A milli futbol takımları arasında yapılacak maçı, Fransız hakem Pascal Garibian yönetecek. 
     Beşiktaş'ın dün CD Alaves ile yaptığı UEFA Kupası 2. tur rövanş maçını da yöneten Garibian'ın yardımcılıklarını Ugollini ve Le Bouvellec yapacak. 
     Pescara kentindeki Adriatico Stadı'ndaki karşılaşma TSİ 21.45'te başlayacak. 
     
     YOLCULUK PAZARTESİ GÜNÜ 

     A Milli Futbol Takımı aday kadrosu, 18 Kasım Pazartesi günü İstanbul Polat Renaissance Oteli'nde toplanacak. Milli Takımlar Teknik Direktörü Şenol Güneş, kamp yapılan otelde saat 13.00'de basın toplantısı düzenleyecek. 
     Milliler, saat 15.30'da Galatasaray'ın Florya Metin Oktay Tesisleri'nde bir antrenman yapacak, aynı akşam saat 20.00'de özel bir uçakla Pescara'ya gidecek. 
     Bu arada, yurtdışında oynayan milli futbolcuların, Roma'da toplanıp, buradan Pescara'ya gelecekleri ve kafileye dahil olacakları bildirildi. 
     





</TEXT>
</DOC>
