<DOC>
<DOCNO> 122361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur32.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet Fadıl'ın son günü... 
</HEADLINE>
<TEXT>

     Yüksek Seçim Kurulu YSK Başkanvekili Ahmet Hamdi Ünlü, Siirt'teki 3 Kasım seçimlerinin yenilenmesi kararının TBMM Başkanlığı'na gönderilmesiyle birlikte buradan Parlemento'ya giren 3 kişinin milletvekilliğinin düşeceğini bildirdi. Bu kararın henüz gönderilmediğini belirten Ünlü, Siirt'te tekrarlanacak seçimi hangi partilerin ve hangi aday listesiyle girileceğine ilişkin kararın ise yarın alınacağını açıkladı. 
     YSK, AKP'nin Siirt'in Pervani ilçesinde 3 sandık kurulunun oluşturulmadığı ve bir sandığın da kırıldığı iddiasıyla yaptığı başvuruyu bugün karara bağladı. Yaklaşık 2 saatlik toplantının ardından yapılan kısa bir yazılı basın 
     açıklamasıyla Siirt seçimlerinin iptali kamuoyuna duyuruldu. 
     YSK'dan ayrılışında gazetecilerin sorularını yanıtlayan YSK Başkanvekili Ahmet Hamdi Ünlü, bugün sadece iptal kararını aldıklarını, ayrıntılarnı yarın ki toplantıda belli olacağını bildirdi. Ünlü, seçim yöntem ve zamanının yarın belli olacağını 3 Kasım'da kullanılan milletvekili aday listelerinin değişip değişmeyeceğinin de yarın ki toplantıda ele alınacağını duyurdu. Siirt'ten seçilen 3 milletvekilinin milletvekilliğinin YSK'ninin iptal kararının TBMM Başkanlığı'na gönderilmesiyle sona ereceğini de bir soru üzerine açıklayan Ünlü, TBMM'ye bugün bu yönde herhangi bir yazı göndermediklerini de sözlerine ekledi. 
     
     SİİRT SEÇİMİ 9 ŞUBAT'TA 
     YSK kararında sözü edilen Milletvekili Seçimi Kanunu'nun 39'uncu maddesinin 2'inci fıkrası uyarınca Siirt'teki 3 Kasım seçimlerinin iptali kararı "derhal Resmi Gazete'de yayınlanarak kamuoyuna ilan edilecek". Aynı maddenin 3'üncü fıkrasına göre de Resim Gazete'de bu ilanın yayınlanmasından 60 gün sonraki ilk pazar günü Siirt'te seçim yenilenecek. YSK'nın kararının bu pazar gününe kadar Resmi Gazete'de yayınlanması durumunda Siirt'te seçimin 9 Şubat 2003 Pazar günü yenilenmesi gerekiyor. 
     
     DYP'NİN ŞANSI YOK 
     Bu arada, Milletvekili Seçimi Yasası'nın 33'üncü maddesinin son fıkrası uyarınca iptal edilen seçim çevresinde yeniden yapılan seçimlerde alınan oylar, bir önceki seçimde belirlenen ülke barajı miktarının değiştirilmesi sonucunu doğurmuyor. Bu durumda, az bir oy farkıyla yüzde 10'luk ülke barajını geçemediği için TBMM'ye giremeyen DYP'nin konumu Siirt'te yenilenecek seçimle birlikte değişmeyecek. 
     DEHAP GİREBİLİR Öte yandan 3 Kasım seçimlerinde Siirt'te alınan sonuçlara bakıldığında ülke barajını geçemediği için TBMM'ye milletvekili gönderemeyen DEHAP'ın, Şubat ayındaki Siirt seçiminde bu kez bir veya iki milletvekilliğini kazanma olasılığı bulunuyor. DEHAP, 3 Kasım seçimlerinde Doğu ve Güneydoğu'da bir çok ilde oludğu gibi Siirt'te de birinci parti olarak çıkmıştı. 
     
     ERDOĞAN'IN DURUMU HENÜZ BELİRSİZ 
     Bu arada, AKP Genel Başkanı Recep Tayyip Erdoğan'ın Şubat ayında yapılacak Siirt seçimlerinde bugün için aday olması, henüz Anayasa değişikliği yapılmadığından olanaklı görülmüyor. Ancak, gerekli mevzuat değişikliğinin ardından Erdoğan'ın Siirt'te 3 Kasım'da aday olan AKP'lilerin çekilmeleriyle birlikte aday listesinde ilk sıraya yerleşerek TBMM'ye girebileceği yorumları da yapılıyor. 
     Kararın TBMM'de okunmasıyla birlikte, adaylığı, seçimi ve dokunulmazlığı tartışma konusu olan Fadıl Akgündüz'ün de üyeliği sona erecek ve dokunulmazlık hakkı da kalmayacak. 
     





</TEXT>
</DOC>
