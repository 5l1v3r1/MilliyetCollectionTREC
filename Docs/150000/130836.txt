<DOC>
<DOCNO> 130836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur25.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kıbrıs Koordinatörü "İyimserliğim gerçeğe dönüşsün" 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, Kıbrıs sorununun çözümü konusunda daha önce de iyimser olduğunu açıkladığını belirterek, ''İyimserliğimin bu defa gerçeğe dönüşmesini umuyorum'' diye konuştu. 
     Ankara'ya dün gelen Weston, bugün de Dışişleri Bakanlığı Müsteşar Yardımcısı Baki İlkin ve Kıbrıs Dairesi Genel Müdürü Ertuğrul Apakan ile üç buçuk saat görüştü. 
     Görüşmeden sonra gazetecilere açıklama yapan Weston, ''Önümüzde acil olarak bekleyen bu soruna nasıl yaklaşacağımız konusunda detaylı bir değerlendirme yaptık'' diye konuştu. 
     Kıbrıs'ta soruna çözüm bulmak için çok az bir süre olduğunu, ancak bu çözüm süreci için herkesin destek sunabileceğini belirten Weston, ''Adadaki soruna daha önce çözüm bulunacağı yönündeki iyimserliğim gerçeğe dönüşmedi, umarım şimdiki dönüşür'' dedi. 
     Bir gazetecinin ''herhangi bir mesaj getirdiniz mi'' sorusuna da Weston, ''Mesaj getirme değil, arkadaşlarla müttefikler arasında detaylı bir görüşme diyebiliriz'' diye konuştu. 
     Weston, bir başka soru üzerine de, Annan planının yeniden revize edilmesini BM Genel Sekreteri'nin yanıtlayabileceği bir soru olduğunu ifade ederek, adada iki liderin yarın öğle yemeğinde biraraya geleceğini ve teknik komitelerin de çalışmalarını sürdüğünü kaydetti. 
     ABD Dışişleri Bakanlığı Kıbrıs Özel Koordinatörü Thomas Weston, Ankara'dan sonra önce Atina'ya, ardından da Ada'ya giderek temaslarını sürdüreceğini söyledi. 
     





</TEXT>
</DOC>
