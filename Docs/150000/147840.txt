<DOC>
<DOCNO> 147840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/spor/yguven.html </URL>
<DATE> 2003/04/06/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Sergen’le 60 dakika 
</HEADLINE>
<TEXT>

     Evet, Beşiktaş bıçak sırtındaydı. Lig oyununun son perdesinde daha önceki performansını sergileyeceği konusunda derin şüpheler vardı. Denizlispor maçı, bundan sonra gelecek ligin zirvesindeki şeytan üçgeni karşılaşmalarının hem anahtarı, hem göstergesi olacaktı. 
     İşte bu nedenle Sergen büyük bir iş başardı. Kim bilir belki de arkadaşları lige verilen tatilde onun özel hayatına özenmişler ve doğan eşitlikte Sergen’in yeteneği ileri fırlamıştı. 
     Bakımsız arkadaşlarından kasıt mesela İlhan Mansız, Pascal Nouma, Kaan Dobra, Sergen’in yerine giren Tümer... Yoksa, Tayfur’un, Zago’nun, Ronaldo’nun hakkını yememek lazım. 
     Maçın ilk düdüğü ile birlikte sahada futbol keyfi olacağı kanısı uyanmıştı. Kronometre 2 dakika 30 saniyeyi yazarken, Ersen Martin’in çaprazdan şutuna 4.12’de İlhan yanıt vermiş, 7.09’da Zago’nun golü gelmişti. Ardından İlhan’ın kaçırdığı penaltı korkuları depreştirse de devamı iyi geldi. 
     Beşiktaş açısından maçın kırılma noktalarından biri, dirsek yiyen Ahmet Yıldırım’ın yerini Ali Eren’e bırakması ve Zago’nun sola kaymasıydı. Yasin’in yokluğunda orta sahaya defans güvencesi veren bu değişikliğe kaderin garip cilvesiyle Denizlisporlular neden oldu. 
     Kimse gücenmesin, ama bakın Menajer Sinan Engin’in ortaya attığı bir laf, nasıl bumerang olabiliyor. "Bize aslan kesiliyorlar" diyen Engin’e biri çıkıp sorarsa, "Rıza Çalımbay size torpil mi geçti" diye ne kadar saçma olur değil mi Peki Denizlispor neden iki kırık dışında futbol sahasında mücadele etmedi Çünkü sahaya yumruk atmaya değil, rakibinin yumruklarını savuşturmaya çalışan bir kurguyla çıkmışlardı. 
     Gerçekten de Rıza Çalımbay’ın yapacağı bu kadardı. Servet, Nouma’yı kilitlemiş, Özgür, İlhan’ın gölgesi olmuştu ama 60. dakikaya kadar sahada tüm planları bozan Sergen vardı. 
     Sonuç olarak Denizlispor maçı Beşiktaş’ı, ödül yönetmeliğiyle gelen trilyonluk devlet altınları kadar sevindirmeli. 
     


SPOR 





























</TEXT>
</DOC>
