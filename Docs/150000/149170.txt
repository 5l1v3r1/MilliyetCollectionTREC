<DOC>
<DOCNO> 149170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo41.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de neşeli antrenman... 
</HEADLINE>
<TEXT>

     Fenerbahçe, hafta sonunda Gençlerbirliği ile yapacağı lig maçının hazırlıklarını, bugün tek antrenmanla sürdürdü. 
     Samandıra Tesisleri'nde teknik koordinatör Tamer Güney yönetiminde gerçekleştirilen yaklaşık 1.5 saatlik antrenmanda, futbolcular kondisyon çalışmasının ardından eltopu ve ayak tenisi oynadı. Antrenman sırasında futbolcuların oldukça neşeli oldukları gözlendi. 
     Antrenmanda, ayak tenisi oynamayan Ceyhun, Beschastnykh, Johnson, Tuncay, İsmail, Hakan ve Fatih, dar alanda pas çalışması yaptı. Kemal ve Ümit ise kurulan yapay barajla serbest vuruş çalıştı. Sakatlıkları bulunan Rebrov ve genç Kerim ise bir süre takımdan ayrı koştuktan sonra tesislere gitti. 
     Bu arada dünkü antrenmana katılan 6 genç oyuncu, PAF takımının hafta sonunda maçı bulunduğu için bugünkü çalışmada yer almadı. 
     Sarı-lacivertlilerde bekar sporcular, bugün tesislerde kampa girerken, öteki oyuncular ise kampa yarın dahil olacak. 
     Fenerbahçe, yarın basına kapalı yapacağı tek antrenmanla, Gençlerbirliği maçı hazırlıklarını tamamlayacak. 
     





</TEXT>
</DOC>
