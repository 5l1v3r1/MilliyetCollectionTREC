<DOC>
<DOCNO> 100788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo09.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun ''Beşiktaş karlı çıkacaksa Cimbom'a giderim'' 
</HEADLINE>
<TEXT>

     Beşiktaş'ın, sakatlığı nedeniyle tedavisi süren golcü futbolcusu Ahmet Dursun, BJK Nevzat Demir Tesisleri'ne övgüler yağdırarak, ''Eskiden tesislere giderken ayaklarımız geri geri giderdi, antrenmanı bitirir bitirmez tesislerden ayrılmak için can atardık. Kamplar bizim için bir anlamda işkenceydi'' dedi. 
     Galatasaraylı futbolcu Emre Aşık ile takas edileceği konusunda medyada haberler çıktığını kaydeden Ahmet, Beşiktaş Kulübü'nün çıkarına olan her türlü karara saygı duyduğunu söyledi. 
     Kulübünün sarı-kırmızılı kulüple kendi bilgisi dışında ikili görüşmeler yapmış olabileceğini anlatan Ahmet Dursun, ''Bana iletilen herhangi birşey yok. Fakat kulübümün menfaatine olacaksa, hakkımda alınacak her türlü karara saygılıyım. Beşiktaş bu işten karlı çıkacaksa ve böyle bir transferi onaylıyorsa bana söyleyecek pek fazla bir söz düşmez'' diye konuştu. 
     İnternetteki sitesinde açıklamalar yapan siyah-beyazlı futbolcu, Ümraniye'deki yeni yapılan tesislerin mükemmel olduğunu ve tüm ihtiyaçlarına karşılık verdiğini ifade ederek, ''Yeni tesislerimize geçmemizle birlikte artık huzurlu bir yuvada yaşar gibi olduk. Burada herşey çok güzel. Dinlenmek için eve gitmeye gereksinim bile duymuyoruz. Aradığımız herşey burada mevcut. Bir futbolcu için gerekli tüm ayrıntılar düşünülmüş'' diye konuştu. 
     
     ''BEŞİKTAŞ TARAFTARINA BİR SÜRPRİZİM VAR'' 

     Almanya'da FC Bayern Münih Kulübü'nün doktoru Müller Wolfhart yönetiminde süren tedavisinin çok başarılı geçtiğini vurgulayan Ahmet, siyah-beyazlı taraftarlara bir sürprizinin olacağını söyledi. 
     Hızla iyileştiğini anlatan golcü futbolcu, sahalara erken dönebileceğinin sinyallerini vererek, ''Belki bunu söylemek biraz erken ama Beşiktaş taraftarına bir sürprizim var. Bu sürprizi nazar değmemesi için şu sıralar açıklamak istemiyorum. Çünkü adı üzerinde bunun adı sürpriz'' diye konuştu. 
     
     ''BEŞİKTAŞ'IN GOL AYAKLARI BU SEZON OLDUKÇA KALİTELİ'' 

     Beşiktaş'ın son yılların en iyi kadrosunu kurduğunu kaydeden siyah-beyazlı futbolcu, ''Rakiplerin gol silahlarımızdan çok çekeceği var'' diyerek iddialı konuştu. 
     Sezon sonunda şampiyon olacaklarını da savunan Ahmet Dursun, sözlerini şöyle sürdürdü 
     ''Beşiktaş'ın gol ayakları bu sezon oldukça kaliteli. Rakiplerin bu gol silahlarından çok çekeceği var. Bana göre Beşiktaş son yılların en iyi kadrosunu kurdu. Şampiyonluk ipini sezon sonunda biz göğüsleyeceğiz.'' Almanya'da tedavide olduğu için Beşiktaş'ın sezon açılışına katılamayan golcü futbolcu, açılış töreninde ismi anons edildiğinde taraftarların kendisine gösterdiği ilgiden çok duygulandığını sözlerine ekledi. 

     
</TEXT>
</DOC>
