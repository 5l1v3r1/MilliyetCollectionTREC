<DOC>
<DOCNO> 124087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/spor/spo04.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rota zirve 
</HEADLINE>
<TEXT>

Trabzonsporlu futbolcular, lider ile aralarındaki altı puanlık farkı kapatmak için elbirliği yaptı 
     Korkumuz yok’ 
     TRABZONSPOR’DA gözler zirveye çevrildi. Lider Beşiktaş’ın bir maç fazlasıyla 6 puan gerisinde olan Bordo - Mavililer, kayıpsız yoluna devam etmek için kenetlendi. Bordo - Mavililer’in kaptanı Gökdeniz, herkesin şampiyonluk sözünden çekindiğini dile getirip, "Puan olarak üst sıralardaki takımlara çok yakınız. Sezon sonunda herşey olabilir" diye konuştu. 
     
     Fatih iddialı 
     ÜST üste kazandıkları maçların ardından zirve ve şampiyonluk sözlerinin artık daha iddialı söylendiğini hatırlatan Fatih, "Puan farkını kapatırız" dedi. Yıldız futbolcu sözlerini şöyle sürdürdü "18 yıldır yaşanan başarısızlıklar, insanları tedirgin ediyor. Ama şu gerçek ki, ligin en çok koşan, savaşan ve iyi futbol oynayan takımıyız. Hedefimiz de şampiyonluk." 
     
     Ağır toplar Sümer dedi 
     TRABZONSPOR’DA başkanlığa yeniden adaylığını koyan Özkan Sümer’in camianın önemli isimlerinden destek aldığı açıklandı. Sümer’in eski başkanlardan Şamil Ekinci, Salih Erdem, Ahmet Celal Ataman, Mazhar Afacan, Rıfat Dedeoğlu, Faruk Özak ve Sadri Şener ile görüştüğü öğrenildi. Trabzonlu milletvekillerinden Akif Hamzaçebi, Şevket Arz, Asım Aykan ve Aydın Dumanoğlu’nun da Sümer’in yanında olduğu iddia edildi. 
     
     Ağaoğlu’ndan şampiyonluk sözü 
     TRABZONSPOR Başkan adaylarından Ahmet Ağaoğlu, Bordo - Mavili taraftarların şampiyonluk özlemini dindirmek için göreve talip olduklarını açıkladı. Ağaoğlu, "Kalıcı mali kaynaklar bulup, Trabzonspor’u kişilere bağımlı olmaktan kurtaracağız. Kulübümüz 1983 yılından bu yana gün geçtikçe kan kaybediyor. Artık birilerinin bu yarayı sarması şart" diye konuştu. 
     



 SPOR 

























</TEXT>
</DOC>
