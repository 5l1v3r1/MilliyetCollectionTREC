<DOC>
<DOCNO> 103111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sondun01.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye göre Irak'ta El Kaide üyeleri saklanıyor... 
</HEADLINE>
<TEXT>

     Amerikan istihbarat yetkilileri, terör örgütü El Kaide'nin en az birkaç üst düzey yetkilisinin Irak'ta barındığını bildirdi. 
     İstihbarat yetkilileri, Amerikan basınına açıklamalarında, El Kaide üst düzey yetkililerinin Irak'taki varlığını, ''Irak'a yönelik olası askeri harekat planlarını destekleyen bir başka neden'' olarak gösterdi. 
     Yetkililer, Irak'ın El Kaide üyelerini barındırmasının yeni olmadığına dikkat çekmekle birlikte, son istihbarat raporlarına göre, üst düzey yetkililerin Irak'ta bulunduğunun anlaşıldığını vurguladı. 
     ABD Savunma Bakanı Donald Rumsfeld de konuya ilişkin sorular üzerine, El Kaide'nin Irak'taki varlığını doğruladı. Ancak Rumsfeld, buna ilişkin ellerinde ne gibi kanıtlar bulunduğu konusunda ayrıntıya girmedi. 
     Rumsfeld, ''Irak'ta pekçok yerde El Kaide var'' demekle yetindi. 
     Donald Rumsfeld, Irak'taki El Kaide varlığından, Irak lideri Saddam Hüseyin yönetiminin haberli olduğunu da savundu. 
     Öte yandan, CBS televizyonuna konuşan Irak Birinci Başbakan Yardımcısı Tarık Aziz, El Kaide'nin Irak'ta olduğunu doğrulamakla birlikte, bu unsurların özellikle, Irak Kürdistan Yurtseverler Birliği IKYB lideri Celal Talabani'nin hakimiyetindeki Kuzey Irak'ta bulunduğunu, Bağdat hükümetinin kontrolünde olmadığını ileri sürdü. 
     Amerikan yönetimi yetkilileri, ABD'ye ve müttefiklerine tehdit olarak gördükleri Irak lideri Saddam Hüseyin rejiminin devrilmesi niyetini uzun bir süreden beri açıkça ifade ediyor. Bu çerçevede Amerikan yönetimi, Saddam'a karşı davalarını güçlendirecek her türlü kanıtı toplama yoluna giderken, özellikle terörist Usame bin Ladin ile Irak arasında bağlantı kurulmaya çalışılıyor. 
     Bu yönde şu ana kadar ortaya atılan tek bağ, Nisan 2001'de, 11 Eylül teröristlerinden Muhammed Atta'nın, bir Iraklı istihbarat ajanıyla biraraya geldiği iddiasından ibaret bulunuyor. 
     





</TEXT>
</DOC>
