<DOC>
<DOCNO> 112466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur06.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TDK eski saymanına zimmetten 3 trilyon liralık ceza 
</HEADLINE>
<TEXT>

     Türk Dil Kurumu'ndaki TDK yolsuzluk iddialarıyla ilgili 13 sanığın yargılandığı "Akrep Operasyonu" davasında, kurumun eski saymanı Mustafa Kurtçuoğlu 1 trilyon liranın üzerinde parayı zimmetine geçirdiği gerekçesiyle 21 yıl ağır hapis ve 3 trilyon lira ağır para cezasına mahkum oldu. 
     Ankara 3. Ağır Ceza Mahkemesi'ndeki davanın bugünkü karar duruşmasına, tüm sanıklar ve avukatlarıyla müdahil avukatı katıldı. 
     Kurtçuoğlu'nun avukatları, esas hakkındaki savunmalarında, müvekkillerinin 150 milyar lirayı üzerine geçirdiğini itiraf ettiğini, 1 trilyon lirayı zimmetine geçirdiği iddiasının gerçeği yansıtmadığını ileri sürdü. 
     Bilirkişi raporunda zimmete geçirildiği belirtilen miktarların, kurumun yıllık bütçesinden daha fazla olduğunu savunan Kurtçuoğlu'nun avukatları, rapora itibar edilmemesini istedi. TDK'nın, Başbakanlığın ilgili kuruluşu olarak yasal mevzuatta yer aldığını da savunan Kurtçuoğlu'nun avukatları, müvekillerinin "zimmet", "görevi kötüye kullanma" gibi memur suçlarından yargılanamayacaklarını savunarak beraat ve tahliye talebinde bulundu. 
     
     "SUÇU TEK BAŞINA İŞLEDİ" 
     TDK'nın eski başkanı Ahmet Bican Ercilasun'un avukatı, müvekkilinin sayman üzerinde denetim yetkisi olmadığını ve dolayısıyla zimmet suçuna sebebiyet vermesinin mümkün olmadığını ifade ederek, beraat isteminde bulundu. 
     Esas hakkında savunmalarını veren diğer sanıklar ve avukatları da suçlamaları reddederek, Kurtçuoğlu'nun suçu tek başına işlemesine neden olacak yetkisi olduğu üzerinde durdu. 
     Mahkeme, Kurtçuoğlu'nun suç işleme biçimi, nedeni ve zararın ağırlığının dikkate alınarak TCK'nın "nitelikli zimmet" suçunu tanımlayan 202 2. maddesi uyarınca ve suçu birden fazla kez işlediği gerekçesiyle 21 yıl ağır hapsine karar verildi. Mahkeme, Kurtçuoğlu'nu ayrıca, zimmetine geçirdiği 1 trilyon 11 milyar liranın üç katı olan 3 trilyon 33 milyar lira ağır para cezasına mahkum etti ve tutukluluk halinin devamına karar verdi. 
     Mahkeme, Kurtçuoğlu'nun, TCK'nın "cürüm işlemek için teşekkül oluşturmak" suçundan beraatine, diğer 12 sanığın da "zimmete iştirak", "zimmete sebebiyet vermek" ve "görevi kötüye kullanmak" suçlamalarından beraatine karar verdi. 
     





</TEXT>
</DOC>
