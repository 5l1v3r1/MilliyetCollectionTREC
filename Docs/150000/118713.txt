<DOC>
<DOCNO> 118713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur20.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Hükümete Başbakan Yardımcısı olarak da girmeyeceğim" 
</HEADLINE>
<TEXT>

     AK Parti Genel Başkanı Recep Tayyip Erdoğan, hükümet kurma çalışmaları çerçevesinde Perşembe ve Cuma günleri yapması gereken hazırlıkları tamamladıktan sonra, Cumhurbaşkanı Ahmet Necdet Sezer'den hafta sonuna kadar randevu isteyeceğini belirtti. 
     Erdoğan, Anayasa'nın 109. maddesinin değiştirilmesi konusunda AK Parti'nin tek başına ''zorlamada'' bulunmayacağını bildirerek, Anayasa'nın 76. maddesi değişse bile başbakan yardımcısı olarak da hükümete girmeyeceğini kaydetti. 
     Türkiye'nin AB üyeliği konusunda temaslarda bulunmak üzere ilk yurtdışı gezisini İtalya'ya gerçekleştiren Erdoğan, uçakta gazetecilerle sohbet etti. 
     Erdoğan, bir soru üzerine, Cumhurbaşkanı Ahmet Necdet Sezer'den Perşembe günü için randevu talebi olmadığını belirterek, ''Bu hafta yemin töreni var. Benim yapmam gereken hazırlıklar var. Perşembe, Cuma'ya kadar bu hazırlıklarımı tamamlamam lazım. Ama fazla geciktirmeyiz bu konuyu. Bu hafta sonuna kadar olur'' diye konuştu. 
     AK Parti Lideri Erdoğan, bir başka soruyu yanıtlarken de Anayasa'nın 109. maddesinin değiştirilmesi konusunu da tek başlarına ''zorlamayacaklarını'' bildirerek, Anayasa'nın 76. maddesi değişse bile başbakan yardımcısı olarak kabineye girmeyeceğini söyledi. 
     BM'nin Kıbrıs ile ilgili raporunu değerlendiren Erdoğan, ''Önyargısız olunmalı ki bu işte, bir çözüm yoluna girilebilsin. Ama hiçbir zaman çözüm arayışı çıkarlarımızın gözardı edileceği anlamına gelmemeli'' diye konuştu. 
     ''Bir umut havası oluştu'' sözleri üzerine de Erdoğan, ''Evet umut doğuran bir hava oluşuyor'' dedi. 
     
</TEXT>
</DOC>
