<DOC>
<DOCNO> 123795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur06.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede "özel öğrencilik" hakkı... 
</HEADLINE>
<TEXT>

     Üniversitelerin ön lisans veya lisans programlarına kayıtlı öğrenciler, bir başka üniversitenin ön lisans veya lisans programlarında sunulan derslere, bazı koşullarla ''özel öğrenci'' olarak kabul edilebilecekler. 
     Özel öğrenciler, üniversitelerinin uygun görmesi halinde, başarıyla tamamladıkları dersleri, kayıtlı bulundukları programa kredi olarak transfer edebilecekler. 
     Yükseköğretim Kurulu YÖK , konuya ilişkin üniversitelerden gelen soruları değerlendirerek karar aldı. 
     YÖK kararında, yapılan incelemeler sonucunda, yükseköğretim yasa ve yönetmeliklerinde ön lisans ve lisans programlarına kayıt yaptırma hakkı bulunanların, diğer üniversite ve yüksek teknoloji enstitülerine özel öğrenci olarak kabulünü yasaklayan bir hükmün bulunmadığı belirtildi. 
     Kararda, sadece Lisansüstü Eğitim ve Öğretim Yönetmeliği'nin 4. maddesinde ''belirli bir konuda bilgisini ve görgüsünü artırmak isteyenlerin ilgili enstitü ve anabilim dalı başkanlığının onayıyla lisansüstü derslere özel öğrenci olarak kabul edilebileceklerinin, ancak öğrencilik haklarından yararlanamayacaklarının'' öngörüldüğü hatırlatıldı. 
     
     SENATO KARARI GEREKİYOR 
     YÖK, bu çerçevede, ''bir üniversite veya yüksek teknoloji enstitüsünün ön lisans ve lisans programına kayıtlı öğrencilerin başka bir üniversite veya yüksek teknoloji enstitüsünün ön lisans ve lisans programlarında sunulan derslere özel öğrenci olarak kabul edilebilmelerinin uygun olduğunu'' kararlaştırdı. 
     Karara göre, özel öğrenci olarak kabul edilebilmek için her iki üniversitenin veya yüksek teknoloji enstitüsünün senato kararı alması gerekiyor. Ayrıca, üniversite yönetim kurullarının belirleyeceği esaslar çerçevesinde özel öğrencilik için başvurulabilecek. 
     
     KREDİ AKTARABİLECEKLER 
     Özel öğrenci statüsünde ders alanlar, ders aldıkları üniversite veya yüksek teknoloji enstitüsünde diplomaya veya statüye yönelik haklardan yararlanamayacaklar. Özel öğrenciler, başarıyla tamamladıkları derslerden üniversitelerince uygun görülenleri kredi olarak transfer edebilecekler. 
     Ayrıca, söz konusu öğrenciler, ''Yükseköğretim Kurumları Arasında Ön Lisans ve Lisans Düzeyinde Yatay Geçiş Esaslarına İlişkin Yönetmelik'' hükümlerinde belirtilen koşulları sağlayarak başka bir üniversite veya yüksek teknoloji enstitüsüne yatay geçiş yapmaları halinde, sadece kayıtlı oldukları programda kabul edilen ve transkriptlerinde yer alan dersleri transfer edebilecekler. 
     





</TEXT>
</DOC>
