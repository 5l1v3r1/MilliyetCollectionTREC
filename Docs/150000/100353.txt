<DOC>
<DOCNO> 100353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sonspo12.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil Mutlu, Dünya Halter Şampiyonası'na katılmayacak 
</HEADLINE>
<TEXT>

     Olimpiyat ve Dünya Şampiyonu rekortmen milli halterci Halil Mutlu, ekim ayında Polonya'da yapılacak Dünya Halter Şampiyonası'na katılmayacağını açıkladı. 
     Halil Mutlu, spor teşkilatının elektronik spor dergisi ''sporum.gov.tr''ye yaptığı açıklamada, sakatlığının giderek düzeldiğini, ancak hazırlıklarını Dünya Şampiyonası'na katılacak gibi yapmadığını belirterek, ''Bu sebeple katılıp kendimi zorlamayacağım. Podyuma Avrupa Halter Şampiyonası'nda çıkacağım'' dedi. 
     Dünya Şampiyonası'na hazırlanan Halter Milli Takımı'ndan ayrı olarak Ankara'da güç geliştirme çalışmaları yapan Mutlu, hedefinin 2003 Avrupa Şampiyonası olduğunu ve ekim ayındaki Dünya Şampiyonası'na katılmasının mümkün olmayacağını vurgulayarak, şöyle konuştu 
     ''Arkadaşlarım uzun süredir Dünya Şampiyonası'na hazırlanıyor. Ben, sakatlığım nedeniyle daha hafif bir program uyguluyorum. Gerçi sağlık durumum iyiye gidiyor ancak bu saatten sonra Dünya Şampiyonası'na hazırlanmaya kalkarsam hırs yaparım. Kendimi yine zorlayabilir ve daha kötü sakatlanabilirim. Bunu göze alamayacağım için Dünya Şampiyonası'na katılmayacağım.'' Sakatlıkla ilgili artık sorun yaşamadığını ve geceleri daha rahat uyumaya başladığını ifade eden rekortmen sporcu, milli takımın Ankara'da yapacağı çalışmalara katılarak yavaş yavaş Avrupa Şampiyonası hazırlıklarına başlayacağını söyledi. 
     
     MİLLİ TAMIKDA HEDEF İLK 3 
     Halter Milli Takımı Antrenörü Enver Türkileri de, Halil Mutlu'nun Dünya Şampiyonası'na katılmaması durumunda işlerinin zorlaşacağını belirterek, ''Ancak yine hedefimiz ilk 3 olur'' dedi. 
     Takımda çok sayıda genç sporcunun bulunduğuna kaydeden Türkileri, bu sporcuların en üst düzeyde performans yakalamaları durumunda takım halinde başarının geleceğini de söyledi. 
     Türkileri, Halil Mutlu'nun böyle bir karar almasını ise şöyle değerlendirdi 
     ''Kararı Halil'in kendisi verir. Omuzunu zorlamasının bir anlamı yok. Çünkü asıl hedef gelecek yıl yapılacak Avrupa ve Dünya Şampiyonası ile elbette 2004 Atina Olimpiyatları. Aslında bu tüm takımın hedefi.'' Dünya Şampiyonası'nın hazırlıklarını 15 Temmuz'da Kuşadası'nda başlattıklarını hatırlatan Türkileri, ''Burada deniz kampı yaptık şimdi ise Eğirdir'de yayla kampı yapıyoruz. Buranın havası ağustos ayı kampı için çok elverişli. 31 Ağustos'a kadar burada kalıp 1 Eylül'den itibaren çalışmalarımızı Ankara'da sürdüreceğiz'' diye konuştu. 
     Türkileri, Eğirdir kampında bulunan toplam 16 sporcunun antrenörler Raif Özel, Cafer Topçu ve Talat Ünal yönetiminde Dünya Şampiyonası'na hazırlandığını da sözlerine ekledi. 
     





</TEXT>
</DOC>
