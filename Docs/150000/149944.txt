<DOC>
<DOCNO> 149944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun44.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu "PKK, terör eylemlerini uyuşturucu ile finanse ediyor" 
</HEADLINE>
<TEXT>

     BM Uyuşturucu Maddeler Komisyonu bakanlar toplantısına katılmak üzere Viyana'ya gelen İçişleri Bakanı Abdulkadir Aksu, ''PKK KADEK terör örgütünün, başta Avrupa ülkeleri olmak üzere, yasadışı uyuşturucu ticaretinde aktif rol oynadığını'' söyledi. 
     Viyana'da BM Ofisi nezdindeki Türkiye Daimi Temsilciliği'nde basın toplantısı düzenleyen İçişleri Bakanı Aksu, yarın ve Perşembe günü katılacağı BM Uyuşturucu Maddeler Komisyonu bakanlar toplantısında, ''uyuşturucu kaçakçılığı, terörizm, örgütlü suç, kara para aklama, silah kaçakçılığı gibi suçlar arasında giderek artış gösteren ilişkinin sınırları aşan etkisi ve bununla mücadelede uluslararası işbirliğinin önemi'' üzerinde duracağını bildirdi. Aksu, toplantıda, ''PKK KADEK terör örgütünün, terörist eylemlerini finanse etmek için başta Avrupa ülkeleri olmak üzere, yasadışı uyuşturucu ticaretinde oynadığı aktif role de muhataplarının dikkatini çekeceğini'' belirtti. 
     Türkiye'nin uyuşturucu madde kaçakçılığıyla mücadelesini de anlatan Aksu, ''Uyuşturucu kaçakçılığı, Türkiye'nin üzerinde titizlikle durduğu bir meseledir. Batısında eroin tüketim bölgeleri, doğusunda ise eroin üretim bölgeleri bulunan Türkiye, bu coğrafi konumu dolayısıyla, eroinin Doğu'dan Batı'ya naklinde transit bir güzergah üzerinde bulunmaktadır'' diye konuştu. 
     Türkiye'de kanun uygulama birimlerinin ve ilgili diğer kuruluşların özverili çalışmalarıyla, uyuşturucu kaçakçılığına engel olma ve uyuşturucu kullanımının önlenmesi yönünde önemli başarılar elde ettiklerini belirten Bakan Aksu, ''Uyuşturucu sorunuyla mücadelede, ulusal çabalarla belirli düzeyde başarı sağlanabilir. Uyuşturucu arzı ve talebi devam ettiği müddetçe, kaçakçılığın önlenmesinde bir noktaya kadar başarılı olunabilir'' dedi. 
     Uyuşturucu kaçakçılarının sürekli olarak yeni güzergahlar ve strateji arayışı içinde olduklarına dikkati çeken Aksu, ''bu nedenle uyuşturucuyla mücadelede ikili, bölgesel ve uluslararası işbirliği ve yardımlaşmanın büyük önem taşıdığını'' söyledi. 
     Türkiye'nin BM Uyuşturucu ve Suçu Önleme Ofisi ve bu ofis bünyesinde faaliyetlerini sürdüren BM Uluslararası Uyuşturucu Kontrol Programı ile uzun yıllara dayanan verimli bir işbirliği bulunduğunu hatırlatan Aksu, ''BM Uyuşturucu ve Suçu Önleme Ofisi ile yakın işbirliğimizin güçlenerek devam etmesini arzu ediyoruz'' dedi. 
     İçişleri Bakanı Aksu, yarın ve Perşembe günü Viyana'da yapılacak BM Uyuşturucu Maddeler Komisyonu'nun 46. dönem bakanlar toplantısına katılacak ve toplantı çerçevesinde, başta Pakistan ve Belarus olmak üzere, bazı ülkelerin içişleri bakanlarıyla ikili görüşmelerde bulunacak. 
     





</TEXT>
</DOC>
