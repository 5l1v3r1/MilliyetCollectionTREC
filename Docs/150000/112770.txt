<DOC>
<DOCNO> 112770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/ekonomi/eko04.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alarko da gaz dağıtımına girecek 
</HEADLINE>
<TEXT>

Doğalgaz dağıtım ihalelerine gireceğini açıklayan Alarko da gaz ihalesini aldığı şehirde elektriği de dağıtmak istiyor 
     EBRU SUNGUR 

     Enerji piyasasındaki yeni düzenlemelerden sonra şirketler birbiri ardına doğalgaz dağıtımı ihalelerine girme niyetlerini açıklıyorlar. Alarko Holding Genel Koordinatörü Ayhan Yavrucu, gaz ve elektrik dağıtımında rol almak istediklerini söyledi. Ancak ihalelerin 49 yıl gibi uzun hizmet sürelerini içermesinin kaliteyi düşürdüğünü vurgulayan Yavrucu, "Dağıtım ihaleleri 15 - 20 yıllık periyotları kapsamalı" dedi. 
     
     Santral martta bitiyor 
     Yavrucu, 70 milyon dolara mal olan Kırklareli doğalgaz çevrim santralının martta tamamlanacağını açıkladı. Ancak devletin, burada üretilecek elektriğin sisteme aktarılması için nakil hattının kurulmasına yönelik kamulaştırmaları henüz yapmadığına dikkat çeken Yavrucu, bu nedenle santralın devreye alınmasının gecikebileceğini kaydetti. 
     
İstanbul Ankara arası kısalıyor      Yavrucu, Alarko’nun gündemindeki en büyük projenin 437 milyon euroluk İstanbul - Ankara demiryolu rehabilitasyon projesi olduğunu söyledi. Yavrucu’nun verdiği bilgilere göre İspanyol OHL firması ile yüzde 50 ortak gerçekleştirilecek projenin temeli bu ay atılacak. Proje 2004 yılında tamamlandığında İstanbul - Ankara arası trenle üç - üç buçuk saatte katedilebilecek. Proje kapsamında hem demiryolunun iyileştirilmesi, hem de güzargah değişiklikleri yer alıyor. 
     



 EKONOMİ 






















</TEXT>
</DOC>
