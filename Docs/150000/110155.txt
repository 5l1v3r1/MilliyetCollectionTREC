<DOC>
<DOCNO> 110155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sondun01.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail kuşatmayı hafifletiyor... 
</HEADLINE>
<TEXT>

     İsrail hükümetinin, Filistin lideri Yaser Arafat'ın Ramallah'taki karargahından askerlerini çekme kararı aldığı, ancak kuşatmanın belli bir mesafeden devam edeceği bildirildi. 
     İsrail radyosunun haberinde, ordunun çekilmeyle ilgili planı öğle saatlerinde açıklayacağı, çekilmenin ise bugün ilerleyen saatlerde olacağı belirtildi. 
     Arafat'ın karargahında bulunan 200 dolayındaki militanın bazısı İsrail'in ''arananlar listesinde'' yer alıyor. 
     İsrail ordu radyosu, arananlar listesinde bulunmayanların diledikleri zaman karargahtan ayrılabileceğini, bu kişilerin evlerine gitmelerine izin verileceğini duyurdu. 
     Ancak listedeki Filistinlilerin, karargahtan çıkmaları halinde tutuklanacakları kaydedildi. 
     İsrail, Arafat'ın karargahını 11 gün önce kuşatmıştı. 
     
     KRONOLOJİ 

     11 günde olaylar şöyle gelişti 
     19 Eylül Arafat'ın karargahına yönelik kuşatma başladı. İsrail zırhlı araçlarının karargaha ateş açması sonucu çok sayıda kişi yaralandı. Arafat'ı tecrit etmeye karar verdiğini açıklayan İsrail hükümeti, karargahta bulunan, aranan kişiler listesindeki Filistinlilerin teslim edilmesini istedi. 
     20 Eylül Karargahtaki bir Filistin polisi İsrail keskin nişancılarınca öldürüldü. İsrail Savunma Bakanı Binyamin Ben Eliezer, Arafat'a zarar vermek ya da sınırdışı etmek değil, kendisini ''tecrit etmek'' istediklerini söyledi. 
     21 Eylül Arafat, harabe haline getirilen karargahına yönelik operasyonunu durdurulması için Arap Birliği Genel Sekreteri Amr Musa'dan elinden gelen çabayı sarf etmesini istedi. 
     İsrail, Arafat ile görüşmek için Filistinli yetkililerin Ramallah'a gitmelerini yasakladı. AB, kuşatmanın kaldırılması çağrısında bulundu. 
     22 Eylül Binlerce Filistinli'nin kuşatmayı protesto etmek için sokaklara indiği Batı Şeria ve Gazze Şeridi'nde 4 Filistinli öldürüldü. 
     İsrail Başbakanı Ariel Şaron, bir İsrail gazetesine, ''Arafat'ın bittiğini'' söyledi. 
     Washignton yönetimi, İsrail'in Arafat'ın karargahında ve çevresindeki eylemlerinin terör olaylarının azalmasına katkıda bulunmadığını bildirdi. 
     İsrail ordusu, karargahın suyunu, elektriğini ve telefonunu kesti. Gece sadece bir binası ayakta kalan karargahtaki yıkım çalışmaları durduruldu. 
     Filistinli bir yetkili, Arafat'ın, İsrail'in teslim edilmesini istediği ve karargahta bulunan 20 kişiyi ''asla teslim etmeyeceğini'', bunun ''siyasi intihar olacağını'' söyledi. 
     23 Eylül El Fetih grubunun çağrısı üzerine Gazze Şeridi'nde Arafat'la dayanışma grevi yapıldı. 
     İsrail, AB Ortadoğu temsilcisi Miguel Angel Moratinos'un Arafat'ı Ramallah'taki karargahında görme isteğini reddetti. 
     24 Eylül ABD'nin çekimser kaldığı oylamada 14 BM Güvenlik Konseyi üyesinin kabul ettiği kararda, İsrail'den kuşatmayı sona erdirmesi istendi. 
     ABD Başkanı George Bush, kuşatmanın ''barışa yardımcı olmadığını'' yineledi. İslam Konferansı Örgütü İKÖ kuşatmayı kınadı ve uluslararası topluluğun derhal müdahale etmesini istedi. 
     İsrail'in Gazze Şeridi'nde yürüttüğü askeri operasyonda 9 Filistinli öldürüldü. 
     26 Eylül İsrail, karargahta bulunan ve terör eylemlerine karışmakla suçlanan Filistinlilerin teslim edilmesi talebini yineledi. 
     27 Eylül BM Güvenlik Konseyi, kuşatmanın kaldırılması yönündeki çağrısını yineledi. 
     29 Eylül İsrail, kuşatmanın kaldırılacağını, ancak ordunun aranan Filistinlilerin kaçmaması için bölge çevresinde kalmayı sürdüreceğini açıkladı. 
     
</TEXT>
</DOC>
