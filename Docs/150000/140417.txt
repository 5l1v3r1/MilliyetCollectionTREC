<DOC>
<DOCNO> 140417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/ekonomi/eko07.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İş dünyası pakete tepkili 
</HEADLINE>
<TEXT>

     Hükümet kolaycılığa kaçtı’ 
     Zafer Çağlayan ASO Başkanı 

     Her şey aynı tas, aynı hamam. Bütçenin geçmiş bütçelerden bir farkı yok. Hükümet yine vergileri artırarak kolaycılığa kaçtı. Hükümet vergi artırmayacağım diyordu ama zor oyunu bozdu. Bütçe borç ve faiz ödeme bütçesi. Faize 65 katrilyon ödenirken, ihracattan beklenen 39 milyar dolar. Neredeyse Türkiye’nin bütün ihracatı kadar faiz ödenecek. 
     
     Mehmet Yıldırım İTO Başkanı 
     Üç aydır ek bütçeyle idare ediliyorduk. Bütçeyi cilaladılar, boyadılar mevcut vergileri artırdılar. Açığı kapatmaya çalışıyorlar. Ekonomi bunu artık kaldırmaz. Mevcut vergi mükelleflerini de yokedici, yaşamayı engelleyecek bir uygulama. Bunu artık halk kaldıramaz. Nereden karşılayacaksın Hangi tedbiri aldın Eylem planı’ dedin. Nerede bu plan 
     
     Oğuz Satıcı TİM Başkanı 
     Türkiye her şekilde yoluna devam edecek. Türkiye’nin tüm insanlarının omuz omuza vermesi gerektiğini düşünüyorum. Türkiye’nin kendi iç kaynaklarını hayata geçirmesi, üretime ve ihracata yoğunlaşması gerekiyor. TBMM tezkereyi reddetti diye biz dünyadaki pazarlarımızda herhangi birşey kaybetmeyiz. Aksine, bir miktar daha avantaj kazanabiliriz. 
     
     Sinan Aygün ATO Başkanı 
     Vergi oranları inecek diye beklediğimiz günler, bir rüyadan ibaretmiş. IMF bahane, tedbir şahane. İkramiyesi ertelenecek, işçiler ölecek. Sağlık harcamaları kısılacak, memurlar ölecek. Emlak vergisi artırılacak vatandaş ölecek. Hükümet kalan sağlar bizim diyorsa, bu gidişte kimse sağ kalmayacak. Ancak bir diyeceğim var Bize yine Aşkale yolları göründü. 
     
     Ali İhsan İlkbahar OSD Başkanı 
     Hükümetler sıkışınca böyle vergiler alıyorlar. Daha önce de deprem zamanında ve 1994 krizinden sonra da buna benzer uygulama yapılmıştı. Ek taşıt alım vergisinden otomobil sahipleri de olumsuz etkilenecek. Kamuda çok fazla istihdam var. Bunları üretimi artırıcı işlere yönlendirirse bu tip uygulamalara gerek kalmaz. 
     



 EKONOMİ 




















</TEXT>
</DOC>
