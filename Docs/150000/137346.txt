<DOC>
<DOCNO> 137346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo23.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş... Sergen'in sakatlığı sıkıntı yarattı... 
</HEADLINE>
<TEXT>

     Beşiktaş'ta, Slavia Prag ile yapılacak UEFA Kupası 4. tur ilk maçı öncesi Sergen Yalçın'ın sakatlığı sıkıntı yarattı. 
     İstanbulspor maçında aldığı darbeler sonucu aşil tendonunda ödem oluştuğu bildirilen Sergen'in, 20 Şubat Perşembe günü yapılacak Slavia Prag karşısında forma giymesinin şüpheli olduğu kaydedildi. 
     Kulüp doktoru Ayhan Optur, Sergen'in tedavisine hemen başladıklarını ifade ederek, ''Aşil tendonunda ödem var. Şu an için oynayıp oynamayacağına karar veremeyiz. Yarın yapacağımız kontrolden sonra durumu netlik kazanır'' dedi. 
     Sergen dışında Tümer ve Bayram'ın sakatlıklarının sürdüğünü belirten Optur, bugün antrenmana çıkmayan Ronaldo ile Zago'nun ise önemli bir sakatlıklarının bulunmadığını, Tolga'nın ise izinli olduğu için idmana katılmadığını söyledi. 
     





</TEXT>
</DOC>
