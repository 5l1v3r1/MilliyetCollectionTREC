<DOC>
<DOCNO> 140401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur23.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı "Genel Başkanımla ters düşmem sözkonusu olamaz" 
</HEADLINE>
<TEXT>

     TBMM Başkanı Bülent Arınç, tezkere konusundaki tavrı nedeniyle Hükümet ve partisiyle ters düşmesinin sözkonusu olmadığını belirterek, "Üsluplarımız farklı olabilir, davranışlarımız, bulunduğumuz konum itibarıyla farklı olabilir, ama temelde hiçbir zaman birbirimize ters düşecek bir hareketi yapmadık" dedi. 
     Arınç, tezkere konusundaki tavrı nedeniyle partisi ve hükümetle ters düştüğü ve sonuçtan kendisinin sorumlu tutulduğu haberlerinin doğru olmadığını söyledi. Arınç, "Sayın Erdoğan ve Ak Parti'li milletvekilleri de beni çok iyi tanır, Sayın Gül ve bakanlar da beni çok iyi bilirler. Bizim böyle bir hadise nedeniyle ters düşmemiz, birbirimizi eleştirmemiz veya birbirimizden bağımsız liderlik kavgası içinde bulunduğumuz iddialarına sadece güler geçerim. Bunların hiçbirine bir gram bile değer vermem" diye konuştu. Arınç, şunları söyledi 
     "Ben Meclis Başkanıyım ama bir AK Parti milletvekiliyim. Burada bir AK Parti milletvekili olarak söylüyorum ki, benim genel başkanım Sayın Erdoğan'dır. Sayın Erdoğan'ın genel başkanlığını yaptığı partinin bir milletvekili olarak benim genel başkanımla ters düşmem sözkonusu olamaz. Ama ifa ettiğim görev, Meclis yönetiminde tarafsız olmamı gerektiriyor." Arınç, "Erdoğan'ın, ret oyu veren milletvekillerinin listesini istediği" iddialarına ilişkin olarak da "Benden oylama sonuçlarını başta Sayın Erdoğan olmak üzere kimse istemedi. Ancak ben Kanunlar ve Kararlar Müdürlüğü ile Tutanak Müdürlüğü'ne, hiçkimseye kapalı oturumun tutanaklarını ve oylama sonuçlarını vermeyeceksiniz. Ben dahi istesem bana bile vermeyeceksiniz talimatını verdim" diye konuştu. 
     





</TEXT>
</DOC>
