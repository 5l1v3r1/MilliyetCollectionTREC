<DOC>
<DOCNO> 124884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/siyaset/siy01.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Referandum Anayasa’ya girmeli 
</HEADLINE>
<TEXT>

Savaş dahil önemli konularda halk oylamasına gitmenin Anayasa’ya girmesi gerektiğini belirten Adalet Bakanı Cemil Çiçek’e karşılık Başbakan Yardımcısı Ertuğrul Yalçınbayır, savaş için referanduma gidilemeyeceğini savundu... 
     ÖNDER YILMAZ Ankara 

     Adalet Bakanı Cemil Çiçek, referandum uygulamasının savaş dahil önemli konularda Anayasa’ya girmesi gerektiğini belirterek, "Halkın görüşünün alınması siyasilerin de karar almasını kolaylaştırır" dedi. 
     AKP Genel Başkanı Recep Tayyip Erdoğan’ın ABD Başkanı George Bush’la görüşmesinde Irak’a yönelik askeri müdahale konusunda gerekirse referanduma gidilmesi gerektiği yönündeki sözleri farklı tepkilere neden oldu. Başbakan Yardımcısı Ertuğrul Yalçınbayır savaş konusunda referanduma gidilemeyeceği ve doğru olmayacağını savundu. "Anayasa metnine girmesinde fayda var" görüşünü savunan Çiçek ise şunları söyledi 
     "Referandum Anayasa’nın içinde vardır. Cumhurbaşkanı’na tanınmış sınırlı birkaç konu içindir. Ama belli önemli konularda halkın görüşünün alınması siyasilerin de karar almasına yardımcı olacak bir açılım kazandırır. Sadece savaş konusunu kastetmiyorum ama genel manada referandumun Anayasa metnine girmesinde fayda var." 
     Çiçek, referandum konusunda görüşlerini Erdoğan’a iletip iletmediğinin anımsatılması üzerine espri ile karışık serzenişte bulunarak, "Genel Başkanı Türkiye’de gören yok ki görüşlerini aktarsın" dedi. 
     



 SİYASET 

















</TEXT>
</DOC>
