<DOC>
<DOCNO> 110192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur13.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Sipahioğlu AIDS'e ancak ünlü birisi yakalanırsa önlem alınır 
</HEADLINE>
<TEXT>

     Akdeniz AIDS'ten Korunma Derneği Başkanı Prof. Dr. Hüseyin Sipahioğlu, Türkiye'de AIDS hastalığının öneminin yeterince anlaşılamadığını belirterek, ''Ülkemizde AIDS'ın tanınması için, ünlü birinin bu hastalığa yakalanması gerekiyor'' dedi. 
     Sipahioğlu, Alanya'daki My Flower Apart Otel'de basın toplantısı düzenleyerek, AIDS'ın önemi ve gelişimi ile ilgili bilgi verdi. 
     Sipahioğlu, İspanya'nın Barcelona kentinde Temmuz ayında yapılan 14'üncü international AIDS konferansında bildirilen bulguların, AIDS'in durdurulamadığını, Afrika, Asya ve Uzakdoğu'da hızla yayılmakta olduğunu gösterdiğini açıkladı. 
     Şu ana kadar, 23 milyon insanın AIDS'ten öldüğünü, dakikada 11, günde 16 bin ve yılda 5.8 milyon kişinin AIDS'e yakalandığını vurgulayan Sipahioğlu, Dünya Sağlık Teşkilatı'nın önümüzdeki 10 yıl içerisinde 40 milyon insanın daha AIDS'e yakalanacağını tahmin ettiğini söyledi. 
     Sağlık Bakanlığı verilerine göre Türkiye'de, 31 Haziran 2002 tarihinde 998 taşıyıcı, 431 klinik AIDS hastası olmak üzere toplam bin 429 AIDS'li bulunduğunu kaydeden Sipahioğlu, ''İstanbul'da 440, İzmir'de 130, Ankara'da 76, Antalya'da 9'u klinik AIDS, 27'si taşıyıcı olmak üzere 36 hasta bulunmaktadır. Alanya'da da Antalya'daki rakama dahil olarak 6 AIDS hastasının olduğu biliniyor. AIDS'in aşısı ve kesin tedavi edici ilacı bulunamamıştır'' dedi. 
     Türkiye'de insanların halen AIDS'in önemini anlayamadığını vurgulayan Sipahioğlu, ''Ülkemizde AIDS'ın tanınması için, ünlü birinin bu hastalığa yakalanması gerekiyor. O zaman, insanlar bunu anlayacak. Çünki, biz biraz gözden akıllıyız. Ancak göreceğiz ki anlayalım'' diye konuştu. 
     Medyanın, bu konuda çok önemli olduğunun altını çizen Sipahioğlu, ''Ne yazık ki, medya da üzerine düşeni yapmıyor. Yazılı, işitsel ve görsel basında, AIDS sıklıkla gündeme getirilmelidir'' dedi. 
     





</TEXT>
</DOC>
