<DOC>
<DOCNO> 123202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur17.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye sapığı yakalandı 
</HEADLINE>
<TEXT>

     İstanbul Emniyet Müdürü Hasan Özdemir Ümraniye, Maltepe, Kadıköy ve Üsküdar'da küçük yaştaki çok sayıda çocuğa tecavüz eden sapığın yakalandığını bildirdi. 
     Özdemir, Üsküdar'da bir kız çocuğunun kaçırılmak istenmesi olayının ardından gözaltına alınan şüphelinin sorgulandığı Asayiş Şubesi Müdürlüğü'ne geldi. 
     Burada basın mensuplarına bir açıklama yapan Özdemir, ''Ümraniye sapığı'' olarak bilinen Ümraniye, Maltepe, Kadıköy ve Üsküdar'da küçük yaştaki çok sayıda çocuğa tecavüz eden ve tecavüz girişiminde bulunan saldırganın yakalandığını söyledi. 
     Polisin bölgede pusu attığını ve vatandaşların da duyarlı olduğunu ifade eden Özdemir, şunları söyledi 
     ''Sanık, bu olayları yaparken zor kullanmıyordu. 'Babana borcum var', 'Seni babana götüreceğim' gibi bahanelerle ikna yolunu kullanıyordu. Mağdurlar tam eşkal veremiyordu. Ama 15 ekiple bölgede pusu atarak sanığı yakaladık. 
     Bugün 11 yaşlarında bir çocuğu götürmek istemiş. Çocuk bağırıp kaçınca aynı bölgedeki başka bir çocuğu götürmeye çalışmış. Ekiplerimiz zaten bölgeyi abluka altında tutuyordu. Sanığı suçüstü yakaladılar. 
     Bu olaylar nedeniyle üzerimizde büyük bir baskı vardı. Biraz önce bu mutluluğu, sanığı yakalayan arkadaşlarla paylaştık.'' Gazetecilerin, ''yakalanan kişinin psikolojik durumunu'' sorması üzerine de Özdemir, şunları söyledi 
     ''Sorgusunda, '1.5 yıl kadar önce intihar girişiminde bulunduğunu' söyledi. Çok donuk bir yapısı var. Mantıklı konuşuyor. Yaptığı işten pişman, ancak 'yapmaktan kendimi engelleyemiyorum' diyor. Görünen, bir psikolojik rahatsızlığı var.'' Özdemir, 3'ü 2001 yılında, geri kalanları da 2002'de olmak üzere 15 tecavüz ve tecavüz olayının meydana geldiği yerlerin görüleceğini ve alınan sperm ile kan örneklerinin de tahlil edileceğini bildirdi. 
     Zanlının yapılan sorgusunda suçunu itiraf ettiğini bildiren Özdemir, basına da duyarlılığından ötürü teşekkür etti. 
     
     11 YILLIK EVLİ 

     Yaman Özçelik adlı 30 yaşlarındaki bu kişinin, kardeşi ile birlikte baz istasyonu kurulması işinde çalıştığı lise mezunu, 11 yıllık evli, 3 ve 5 yaşlarında 2 kız çocuk babası olduğu ve Ümraniye Örnek Mahallesi'nde oturduğu belirtildi. 
     Bu arada, bugünkü mağdur 2 kız çocuğu Asayiş Şube Müdürlüğü'ne getirilerek bu kişiyle yüzleştirildi. Çocukların zanlıyı teşhis ettikleri kaydedildi. 
     Bu kişi daha sonra sağlık kontrolünden geçirilmek amacıyla hastaneye gönderildi. 
     

     
</TEXT>
</DOC>
