<DOC>
<DOCNO> 147728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/soneko04.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde iç pazar "hurda araç" ile canlanacak... 
</HEADLINE>
<TEXT>

     Renault Mais Genel Müdürü İbrahim Aybar, iç piyasanın canlanması açısından, hurda araçların trafikten çekilerek, yerlerine yeni araç alımına ilişkin hazırlanan projenin büyük önem taşıdığını söyledi. 
     Aybar, yaptığı açıklamada, bu yıl Türkiye'de 120 bin otomobil satılacağı tahmininde bulunduklarını, bunun da yaklaşık 30-33 binini kendi markalarının oluşturmasını beklediklerini bildirdi. 
     Kendi satışları içindeki ithal ürün payının yüzde 30 mertebesinde olacağını dile getiren Aybar, sektör ortalamasında ise ithal araç satışının yüzde 60 civarında seyredeceğini kaydetti. 
     Aybar, otomobil satışlarında, iç piyasadaki gelişmenin büyük önem taşıdığını belirterek, şöyle konuştu 
     ''İç piyasanın canlanmasında, hemen savaşın arkasından hükümetimizden beklediğimiz çok önemli bir proje var. Özellikle hurda araçların trafikten ayrılması suretiyle, yerine yeni araç alımını teşvik edici bir proje. Bunun altyapı çalışmalarını yaptık, devletimize sunduk. Bu öyle bir proje ki, hem üretici hem devlet hem de vatandaş kazanıyor. Çünkü hurda araç da bir değer ifade ediyor. Devletimiz de kazanıyor, çünkü burada bir vergisel artış var.'' 
     
     OTOMOBİLDEKİ VERGİ YÜKÜ 
     Türkiye'de vergi yükünün çok ağır olduğunu, bununla birlikte devletin faiz dışı fazla ödemesi gereken bir para bulunduğunu ifade eden Aybar, ''Bu para nedeniyle sıkışıkları da var. Bu yüzden, bunu da anlayışla karşılıyoruz. Ama altını çizmeden geçemeyeceğimiz nokta, Türkiye'de otomobile uygulanan vergi yükünün Avrupa ortalamasının 2,5 ile 3 katı üzerinde olduğu. Asıl önemli mesele bu. Bir şekilde bunu çözmek zorundayız'' dedi. 
     Aybar, Bursa'daki fabrikalarında üretilen ''Megane 2 Sedan''ın Eylül ayı başında piyasaya çıkacağını, ancak ondan önce Haziran başında ithal olan ''Megane 2 Hatchback''in Türkiye yollarında görülmeye başlanacağını dile getirerek, ''Scenic 2''yi de 2004 yılı içinde Türkiye'ye getirmeyi planladıklarını kaydetti. 
     D segmentindeki rekabette kendilerini oldukça şanslı gördüklerini, ''Megane 2 Hatchback''le bu şanslarının ne kadar yüksek olduğunun görüleceğini belirten Aybar, bu segmentte artık müşteri beklentilerinin değiştiğini, daha modern ve dinamik bir araç beklentisiyle birlikte, talepte ''Hatchback'' ağırlığının ortaya çıkmaya başladığını bildirdi. 
     
     DOMİNİQUE CORREZE 
     Oyak Renault Genel Müdürü Dominique Correze de, şu anda ihracat faaliyetlerinin planlandığı gibi iyi bir şekilde devam ettiğini anlatarak, firma olarak gün gittikçe rekabet güçlerini artırdıklarını kaydetti. 
     Bursa'da üretecekleri ''Megane 2 Sedan'' ile birlikte şu anda 55 ülke olan ihracat pazarı sayısını 75'e çıkaracaklarını ifade eden Correze, ''Bizim burukluğumuz, iç pazarın biraz düşük olması. İç pazarın da canlanmasını bekliyoruz'' diye konuştu. 
     Correze, otomotiv sanayinin gelişmesini son derece sağlıklı şekilde sürdürdüğünü, Oyak Renault olarak da lider konumlarını muhafaza ettiklerini vurgulayarak, yeni modelle birlikte bunu daha da pekiştireceklerini söyledi. 
     İhracat hedefi konusunda rakam vermek istemediğini ifade eden Correze, özellikle yeni bir modele geçişte bu gibi öngörülerde bulunmanın biraz zor olduğunu, ancak geçen seneye göre oldukça büyük bir artış beklediklerini bildirdi. 
     





</TEXT>
</DOC>
