<DOC>
<DOCNO> 103295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/spor/ytan.html </URL>
<DATE> 2002/08/22/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Futbol da, skor da iyi 
</HEADLINE>
<TEXT>

     Dünya Üçüncüsü A Milli Futbol Takımımız, yeni bir heyecan ve yeni bir hedef için Trabzon’da sahne aldı... 2004 Avrupa Şampiyonası’nın başlangıç maçı olan Slovakya için son provaydı Gürcistan sınavı. Gerçi, Haluk Ulusoy’un seçmenle öpüşmesi, halka bütünleşmesi ve de Milli Takımı’mızın vatandaşla kucaklaşması müsabakanın tansiyonunu biraz düşürmüştü. Ancak, Avni Aker’deki mahşeri kalabalığın heyecanı hiç eksilmedi, aksine, tarih yazan Cumhuriyetin yüzakı millilerimizi bağrına basarak, iyi de bir sınav verdi. 
     Şenol Güneş, dörtlü alan savunması ile oyuna başladı... Orta alanın sağ dışında Okan, sol dışında Emre’yi kullandı, Serhat ve Arif ile gol aradı. Millilerimizin zaman zaman uyguladığı sahanın her yerindeki olağannüstü presi, komşu Gürcüler çok pas yaparak kırmaya çalıştılar. Yardımlaşmayı üst düzeye ulaştırdıklarında, oyunda genişlik ve hücumda derinlik uygulamasına sadık kaldıklarında millilerimizin üretim kalitesi yükseldi... 
     İsteksiz ve formsuz olanlar da vardı elbet .. Ancak, üst düzey bir yardımlaşma bu açığı kolay kapattı. Ne var ki, sahada muhteşem bir oyuncu vardı, Yıldıray Baştürk. Oyunu yönetti ve yönlendirdi... Top çaldı, adam eksiltti... Kazandığı bütün topları en olumlu bir şekilde kullandı. Savaşan, boğuşan ve sahada basmadık yer bırakmayan Yıldıray’ın, hele hele üç kişinin arasında üç kez bir sıyrılışı var ki, son derece keyif verdi... Güneş’in bu kez Yıldıray’ı oyundan alması doğru bir karar ve doğru tercihti. Ancak, seyrine doyamadık. 
     Komşularda aşina yüzler vardı, Şota, Nemzadze ve Jemauluri gibi... Güçleri nisbetinde direndiler. 
     SONUÇ... Milli Takımız, Avrupa Şampiyonası’nın ilk provasında geçer not aldılar. Yani, umutla birlikte, "nerde kalmıştık" dercesine Dünya Kupası’nı bıraktığı yerden başladıkları izlenimini verdiler. 
     



 SPOR 

























</TEXT>
</DOC>
