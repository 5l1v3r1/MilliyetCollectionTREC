<DOC>
<DOCNO> 108154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/dunya/adun.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Kesimi’nin AB üyeliği yatıyor 
</HEADLINE>
<TEXT>

Rumları alarak MHP ve Avrupa karşıtlarının eline seçim kozu vermek istemeyen AB, Rum Kesimi’ni genişleme listesinin dışında bırakıyor 
     GÜVEN ÖZALP Brüksel 

     Kıbrıs Rum Kesimi’nin 24 - 25 Ekim’de Brüksel’de yapılacak Avrupa Birliği AB Zirvesi’nde kesinleşmesi beklenen "2004’te AB’ye üye olacak ülkeler" listesinin dışında bırakılacağı, bir başka deyişle bölünmüş Kıbrıs’ın bu haliyle AB’ye alınmayacağı, Birlik yetkilileri tarafından ilk kez yüksek sesle dile getirildi. 
     Brüksel’de bir grup gazeteciye konuşan bir AB yetkilisi, Kıbrıs Rum Kesimi’nin genişleme listesi dışında bırakılması eğiliminin ardında ise, AB’nin Türkiye’deki 3 Kasım seçimleri öncesinde "Avrupa karşıtlarının" eline koz vermeme çabasının yattığını söyledi. 
     
     Seçim öncesi hesapları 
     AB yetkilileri, Kıbrıs konusunda nihai bir karar alınmamasına karşın Ada’daki doğrudan görüşmeler ve Türkiye’de gerçekleştirilecek seçimlere dikkat çekerek, "Bu aşamada Kıbrıs’ın genişlemede yer alacağını açık biçimde dile getirmenin ne kadar akıllıca olacağını kendimize sormamız gerek" ifadelerini kullanıyorlar. AB yetkilisi, "Seçimler öncesinde Türkiye’de kargaşa yaratacak bir şey yapmak istemiyoruz" dedi. Bu sözlerden, Türkiye’deki seçimlere bir hafta kala, Türkiye dışarda tutulurken Rum Kesimi’nin Birliğe alınacağının ilan edilmesiyle, AB’nin hiç de sempati duymadığı MHP’nin ve diğer Avrupa karşıtı güçlerin ekmeğine yağ sürmek istemediği sonucunu çıkarmak mümkün. 
     Nitekim, AB Komisyonu’nun Genişlemeden Sorumlu Üyesi Verheugen’in geçen günlerde, "Reform ve AB yandaşlarına destek olacak net ve cesaretlendirici bir sinyal verilecek" şeklindeki açıklaması, Türkiye’de MHP ve diğer AB karşıtlarının iktidarda görülmek istenmediğinin önemli belirtilerinden sayılıyor. Verheugen’in Avrupa Ekonomi Zirvesi’ndeki "AB, Türkiye’deki Birlik yanlılarını desteklemeye devam etmeli" yönündeki sözleri de, resmi olarak benimsenen "Politik gelişmeler ne olursa olsun AB kapılarının Türkiye’ye açık tutulması gerektiği" söyleminin ardında yatan mesajı ortaya çıkarıyor. 
     



 DÜNYA 










</TEXT>
</DOC>
