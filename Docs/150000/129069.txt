<DOC>
<DOCNO> 129069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/soneko07.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ, 2 milyonununcu aracı üretmenin sevincini yaşıyor... 
</HEADLINE>
<TEXT>

     Türk otomotiv sanayiinin devlerinden Tofaş, bu yıl 2 milyonuncu aracının üretimini kutlamaya hazırlanıyor. 
     1971 yılında seri üretime başlayan Tofaş'ın demonte araç ihracatı CKD hariç toplam üretimi, 26 Aralık 2002 itibariyle 1 milyon 933 bin 887 adet olarak gerçekleşti. 
     2 milyonuncu aracın üretimine sadece 66 bin 113 araç kalan Tofaş, yıl ortasında ulaşılması beklenen bu sayıyı, düzenlenecek bir törenle kutlayacak. 
     Otomotiv Sanayii Derneği'nin OSD CKD üretiminin de dahil edildiği istatistiklerinde, Tofaş'ın, 1971-2001 yılları arasındaki üretim sayısı 1 milyon 907 bin 163 adet olarak gösteriliyor. Geçen yılın 11 aylık üretim sayısı dahil edildiğinde toplam üretimde 2 milyon 5 bin 397 adede ulaşılıyor. 
     Ancak, Tofaş, bu üretim sayısı yerine, fabrikadan çıkan bitmiş ürünlerin sayısını veri kabul ediyor. 
     
     TOFAŞ'IN TARİHÇESİ 
     Yaşamındaki en büyük hayallerinden biri Türkiye'ye bir otomobil fabrikası kazandırmak olan Koç Topluluğu'nun kurucusu merhum Vehbi Koç, bu özlemini 1968 yılında gerçekleştirerek Türkiye Otomobil Fabrikası A.Ş.'yi kurdu. 
     Genel Müdürlüğü İstanbul'da olan fabrikanın temeli 13 Nisan 1969'da atılarak 12 Şubat 1971 tarihinde de ilk seri üretime başlandı. Fabrika alanı kuruluşta 61 bin 848 metrekaresi kapalı olmak üzere toplam 735 bin 170 metrekareydi. Yeni ihtiyaçlar doğrultusunda gerçekleştirilen yatırımlarla fabrikanın sürekli artan alanı, 350 bin metrekaresi kapalı olmak üzere 1 milyon metrekareye ulaştı. 
     Başlangıçta yılda 20 bin otomobil üretmek üzere kurulan Tofaş, genişleyen iç pazar ve ihracat potansiyeli dikkate alınarak yapılan yatırımlarla bugün yılda 250 bin adet araç üretebilecek yapıya kavuştu. 
     Kuruluşunda 124 modeli ile seri üretime başlayan Tofaş, 131 serisi ve daha sonra Fiat Auto ile aynı anda olmak üzere Tempra üretimine geçti. Bu modelleri, Tipo, Uno, Şahin, Kartal, Doğan, Palio, Siena, Palio Weekend, Marea, Brava, Doblo ve Albea modelleri izledi. 
     Tofaş halen hem iç pazar, hem de dünyanın birçok ülkesi için üretim yapıyor. 
     





</TEXT>
</DOC>
