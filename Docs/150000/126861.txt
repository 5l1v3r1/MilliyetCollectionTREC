<DOC>
<DOCNO> 126861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur11.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis ve itfaiyenin zor operasyonu... 
</HEADLINE>
<TEXT>

     Beyoğlu'nda, hırsızlık yaptığı şüphesiyle yakalanmak istenen sağır ve dilsiz genç, çıktığı binanın 7. katında polis ve itfaiye ekiplerine zor anlar yaşattı. 
     Karaköy Perşembe Pazarı'nda girdiği 5 katlı bir binada hırsızlık yaptığı şüphesiyle yakalanmak istenen ve yaşı küçük olduğu belirtilen sağır, dilsiz bir genç, binanın çatısına çıkarak kaçmak istedi. 
     Polislerin de binaya girerek yakalamak istediği genç, bitişikteki PTT'ye ait başka bir binanın korkuluklarına tutunarak 7. katına çıkıp içeri girdi. 
     Buraya çıkamayınca çevrede önlem alan polis, yardımcı olması için olay yerine itfaiye çağırdı. 
     İtfaiye aracının merdivenini kullanarak 7. kat seviyesine çıkan ve camları kırarak içeri giren polisler, kendilerinden kaçmaya çalışan sağır ve dilsiz genci yakalayarak yine aynı şekilde yere indirdi. 
     Polis ve itfaiyenin yaklaşık 1 saatlik çabası sonucu yakalanan genç, Karaköy Polis Merkezi'ne götürüldü. 
     Bu kişinin, girdiği binalardan herhangi bir şey almadığı belirtildi. 
     Öte yandan, olayı görüntülemek isteyen basın mensupları ile kendilerini engellemeye çalışan bir polis yetkilisi arasında gerginlik yaşandı. 
     





</TEXT>
</DOC>
