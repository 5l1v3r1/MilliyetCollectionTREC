<DOC>
<DOCNO> 121334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun31.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Kıbrıs'ta tarihi fırsat" 
</HEADLINE>
<TEXT>

     Yunanistan Dışişleri Bakanı Yorgo Papandreu ile görüşen ABD Dışişleri Bakanı Colin Powell, BM Genel Sekreteri Kofi Annan'ın 12 Aralık'a kadar süre tanıyarak taraflara sunduğu Kıbrıs barış planının, ''Kıbrıs adasını birleştirmek için tarihi fırsat olduğunu'' söyledi. 
     AB dönem başkanlığını 2003'ün ilk 6 ayı için Danimarka'dan devralacak olan Yunanistan'ın Dışişleri Bakanı Papandreu ile Powell, 12-13 Aralık'ta Danimarka'nın başkenti Kopenhag'da yapılacak AB zirvesinden önce Türkiye'nin olası AB üyeliği için müzakere tarihi verilmesi konusunu ele aldılar. 
     Colin Powell, ''Umuyoruz iki taraf da BM'nin Kıbrıs planına olumlu yanıt verirler ve süreç işler'' dedi. 
     Papandreu da, ''Yunanistan'ın Türkiye'ye müzakere tarihi verilmesini istediğini belirterek, Türkiye'deki demokratik değişimi ve insan haklarının korunması çalışmalarını önemli bulduklarını'' hatırlattı. 
     





</TEXT>
</DOC>
