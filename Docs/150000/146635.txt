<DOC>
<DOCNO> 146635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur23.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu kuma doğum yaptı... 
</HEADLINE>
<TEXT>

     Kamuoyunda ''İstanbullu kuma'' olarak bilinen Gülten İstekli, sezaryenle bir kız çocuğu dünyaya getirdi. Gülten İstekli'ye, kuması durumuna düşen 5 çocuk annesi Yıldız Erik, refakatçılık ediyor. 
     Siverek'e bağlı Karacadağ Köyü'nde oturan Cemil İstekli, eşi Gülten İstekli'yi sancısı artınca Siverek'e getirdi. Burada yapılan muayenede, sezaryenle doğum yapılması istendi. Cemil İstekli, masrafların 550 milyon lira tuttuğunu öğrenince eşi Gülten İstekli'yi Şanlıurfa Kadın Doğum Hastanesi'ne getirdi. Gülten İstekli, sezaryenle bir kız çocuğu dünyaya getirdi. 
     Gülten İstekli, kızlarına Dicle ismini verdiklerini belirterek, ''Çok mutluyum. Şimdi annemin beni affetmesini bekliyorum. Bu da olursa, tüm sorunları çözmüş olacağız'' dedi. 
     Cemil İstekli de Doğum Hastanesi başhekimi ve doktorlarının kendilerine çok yardımcı olduğunu belirterek, Siverek'te 550 milyon lira istenilen doğumun, Şanlıurfa'da yaklaşık 200 milyon liraya gerçekleştiğini kaydetti. 
     Öte yandan, Gülten İstekli'ye hastanede kuması durumuna düşen 5 çocuk annesi ve 7 aylık hamile Yıldız Erik refakatçılık ediyor. 
     Cemil İstekli'nin Yıldız Erik ile olan birlikteliğinden 5 kızı bulunuyordu. 
     
     OLAY 
     İstanbul'da bir firmada bilgisayar operatörü olarak çalışan 17 yaşındaki Gülten Esen İstekli , iş merkezinde bekçilik yapan 5 çocuk babası Cemil İstekli ile düğün yapmış ve Şanlıurfa'nın Siverek İlçesi'ne bağlı Karacadağ Köyü'ne yerleşmişti. 
     Siverek Sulh Hukuk Mahkemesi, Gülten Esen'in hamile olması nedeniyle ''olağanüstü'' koşullar oluştuğunu belirterek, Gülten Esen ile Cemil İstekli'nin evlenebileceklerine karar vermişti. 
     Ayrıca Siverek Cumhuriyet Savcılığı'nın İstanbullu Gülten İstekli'yi ''kuma'' olarak evine alan Cemil İstekli hakkında açtığı kamu davası da sonuçlanmış ve Cemil İstekli'nin 5 yıl boyunca boşanamayacağına karar vermişti. 
     





</TEXT>
</DOC>
