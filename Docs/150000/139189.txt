<DOC>
<DOCNO> 139189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko37.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Türkiye'ye vereceği kredi IMF kontrolünde olmayacak 
</HEADLINE>
<TEXT>

     Muhtemel Irak operasyonunda Türkiye'nin uğrayacağı zararları karşılamaya dönük, ABD ile yürütülen görüşmeler kapsamında alınacak kredinin denetiminde, Uluslararası Para Fonu'nun IMF kontrolünün olmayacağı belirtiliyor. 
     ABD'nin, Türkiye'nin IMF'ye yüklü geri ödemelerinin bulunması nedeniyle, krediyi IMF denetimiyle kullandırma konusundaki teklifinin kabul görmediği öğrenildi. 
     Bu kapsamda hükümetin, IMF ile çok uzun vadeli ilişkiyi öngören bir denetim mekanizmasına sıcak bakmadığı ifade ediliyor. 
     Bu arada IMF ile Türkiye arasındaki mevcut Stand-By düzenlemesinin, 31 Aralık 2004'te sona ermesi bekleniyor. 
     Öte yandan ABD'den görüşmeler kapsamında alınması planlanan kredinin, Kongre süreci ve onayı gerektirmeyen Senato Tahsisler Komitesi'nden geçirilerek, ''Köprü Kredi'' şeklinde verilmesi ise Türkiye'nin, krediyi çok kısa bir sürede alabilmesine imkan sağlayacak. 
     Devlet Bakanı Ali Babacan bugün, ABD tarafının geldiği noktaya göre, Türkiye'ye kullandırılabilecek kredinin 20-30 milyar dolar arasında olabileceğini söylemişti. 
     





</TEXT>
</DOC>
