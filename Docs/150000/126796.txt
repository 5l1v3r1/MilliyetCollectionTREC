<DOC>
<DOCNO> 126796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko28.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur zammı açıklandı... 
</HEADLINE>
<TEXT>

     Bugün yapılan Bakanlar Kurulu toplantısının ardından açıklama yapan Maliye Bakanı Kemal Unakıtan yılın ilk üç aylık dönemi için memur ve memur emeklilerinin maaşlarında yapılan artışları açıkladı. 
     Hükümet, ilk üç aylık dönem için en düşük memur maaşına yüzde 13.7, en yüksek memur maaşına ise yüzde 6.5 zam yaptı. Milletvekili maaşlarına ise bu dönem için zam yapılmadı. 
     Maliye Bakanı Kemal Unakıtan, 1 Ocak 2003 tarihinden geçerli olmak üzere, aylık katsayısının 32 bin 650'den 34 bin 300'e, taban aylık katsayısının 288 bin 300'den 329 bin 250'ye, yan ödeme katsayısının da 10 bin 365'den 10 bin 885'e çıkarıldığını bildirdi. 
     Memur maaş artışları, aile yardım ödeneğinin artırılmasıyla sağlandı. Bakan Unakıtan'ın verdiği bilgiye göre, aile yardımı ödeneği göstergesi eş için 700'den 1000'e yükseltildi. Gösterge, çocuk için 50'den 100'e çıkarıldı. Sözkonusu düzenleme, eşi çalışmayan memurlara 10 milyon 290 bin lira, her bir çocuk için de 1 milyon 715 bin lira ilave artış getiriyor. Bu durumda eşi çalışmayan evli ve iki çocuklu memurun maaşındaki artış yüzde 13.7'ye ulaşıyor. 
     Böylece evli ve 2 çocuk sahibi en düşük dereceli memurun maaşı 373 milyon liradan 424,3 milyon liraya yükseldi. Evli ve iki çocuklu bir genel müdürün maaşı ise yüzde 6.5 oranında artırıldı. Oranlar sözleşmeli personel için de geçerli olacak. 
     
     53.7 MİLYON LİRA AYRICA ÖDENECEK 

     Maliye Bakanı 2002 yılında ödenmesi kararlaştırılan 75 milyon liralık seyyanen artışın da zamanında ödeneceğini söyledi. Bakan şöyle konuştu 
     ''2002 yılında Bakanlar Kurulu kararı ile artırılan ancak ödemesi 2003 yılına ertelenen, 3 aylık brüt 75 milyon lira tutarındaki seyyanen artışın zamanında ödenmesi için gerekli yasal düzenleme, geçici Bütçe Kanunu tasarısında yapılmıştır. Böylece memurlara Ocak ayına mahsus olmak üzere net yaklaşık 53.7 milyon lira ayrıca ödenecektir.'' Bakan Unakıtan, memur emeklilerinin de memurlara yapılan bu artışlardan mevzuatları dahilinde aynen yararlanacaklarını da bildirdi. 

     
</TEXT>
</DOC>
