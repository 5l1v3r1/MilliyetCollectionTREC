<DOC>
<DOCNO> 102261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sonspo05.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de sakat futbolcular iyileşiyor... 
</HEADLINE>
<TEXT>

     Fenerbahçe'de, uzun süredir sakatlıkları nedeniyle takımdan ayrı çalışan futbolcuların durumlarının iyiye gitmesi teknik heyeti sevindiriyor. 
     Yeni sezon hazırlık döneminde yurtdışı kamplarında sakatlanan ve dün akşamki antrenmanda takımla birlikte çalışmalara başlayan Tuncay Şanlı ve Ali Akdeniz'den sonra, İsmail Güldüren'in de gelecek haftadan itibaren takıma katılması bekleniyor. 
     2001-2002 sezonunun ardından dizindeki sakatlık nedeniyle ameliyat olan İsmail'in durumunun her geçen gün iyiye gittiği belirtildi. 
     Tedavisi süren sakat futbolculardan Simao'nun ise bir süre daha takımdan ayrı çalışacağı ifade edildi. 
     
     FENERBAHÇE ÇALIŞMALARINI SÜRDÜRDÜ 

     Fenerbahçe, 18 Ağustos Pazar günü Ankaragücü ile oynayacağı lig maçının hazırlıklarını bu sabah yaptığı çalışmayla sürdürdü. 
     Samandıra Tesisleri'nde, teknik direktör Werner Lorant yönetiminde yapılan idman basına kapalı olarak gerçekleştirildi. 
     Takımı iki gruba ayıran teknik direktör Werner Lorant, ikinci gruba akşam saatlerinde idman yaptıracak. 
     Ankaragücü maçının hazırlıklarını yarın yapacağı çalışmayla tamamlayacak sarı-lacivertli takımda, bekar futbolcular bu akşam, evliler ise yarın kampa girecek. 
     





</TEXT>
</DOC>
