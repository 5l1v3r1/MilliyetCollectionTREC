<DOC>
<DOCNO> 122654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sondun20.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman meclisinde Türkiye tartışması... 
</HEADLINE>
<TEXT>

     Almanya Dışişleri Bakanı Joschka Fischer, Federal Meclis'te Türkiye'nin AB üyeliğine ilişkin yapılan tartışmada, Türkiye'nin başarılı bir modernleşme sürecini gerçekleştirmesi durumunda, bunun ''uluslararası terörizmle mücadelede sağlanan en büyük başarı'' olacağını söyledi. 
     Fischer, Türkiye'nin AB üyeliğini herhangi bir ülkenin hatırı için desteklemediklerini, ABD'de yaptığı görüşmelerde de bunu açıkça dile getirdiğini belirtti. 
     Almanya Dışişleri Bakanı, Meclis'te yaptığı konuşmada, şunları kaydetti 
     ''Ancak 11 Eylül'den sonra AB'nin Doğu sınırıyla ilgili tartışma, öncekinden farklı bir çerçevede değerlendirilmeli. Güvenliğimize yönelik stratejik tehdit, gelecekte bu bölgeden gelecek. Bu nedenle biz Avrupalıların da farklı yönde çaba harcamaları gerekecek. Bu, ağırlıklı olarak askeri çaba da olmayacak, çünkü bu tehditle ağırlıklı olarak askeri açıdan mücadele edemeyiz. Burada önemli olan konu, büyük bir İslam ülkesinin, hukuk devleti ve serbest piyasa ekonomisi şartları altında başarılı bir modernleşme sürecini gerçekleştirip gerçekleştiremeyeceğidir. Türkiye bunu başarabilirse, bu, uluslararası terörizme karşı sürdürülen mücadeledeki en büyük başarı olacaktır.'' ''Türkiye'nin bu yolu sonuna kadar gidip gidemeyeceğini şimdiden söyleyemeyeceğini'' ifade eden Fischer, ''Muhalefet partilerinin önergesini kabul etmemiz, güvensizliğin büyümesine neden olurdu. Çünkü bu, Türkiye'ye, sizin açtığınız AB kapısının yüzüne kapatılması anlamına gelecekti. Türk muhataplarımız bizlerle yaptıkları görüşmelerde, ''Avrupa'ya ait değilsek, nereye aitiz '' diye soruyorlar. Milliyetçilerin ve İslamcıların da bundan istifade ettiklerini benim kadar iyi biliyorsunuz'' diye konuştu. 
     Bunların Türkiye'nin AB'ye tam üye olarak alınması için bir neden olmadığını kaydeden Fischer, ''Ama bunun için süreklilik temeline dayalı akıllı bir politika yapmamız lazım. Türkiye'ye kapıyı açık tutmamız gerekir. Türkiye, Kopenhag kriterlerini yerine getirirse, bu modernleşme, demokratikleşme, hukuk devleti, insan hakları ve Avrupalılaşma anlamına gelecektir, o zaman ileriye yönelik büyük bir adım atmış olacağız'' dedi. 
     Türkiye'nin AB üyeliği yolunda başlatılan sürecin şimdi durdurulmaması gerektiğini belirten Fischer, ''Bu konuda akılcı bir karar alacağımızı düşünüyorum. Kopenhag zirvesinde tarihi bir kararla karşı karşıyayız. Bu karar AB'nin, bir Batı Avrupa kuruluşundan tüm Avrupa'yı kapsayan bir kuruluş haline dönüşecek olmasıdır'' diye konuştu. 
     
     MUHALEFET TEMSİLCİLERİ 
     Hıristiyan Demokrat Birlik Partisi'nin CDU eski Genel Başkanı Wolfgang Schaeuble ise Türkiye'nin stratejik öneme sahip bir ülke olduğunu, ancak AB'nin siyasi kimliği açısından Türkiye'nin üyeliğinin doğru olup olmadığının sorgulanması gerektiğini söyledi. 
     Türkiye ile dostça görüşmeler yapılmasını desteklediklerini belirten Schaeuble, ''Türkiye hakkında atılacak adımların her biri sadece üyelik açısından değil, çeşitli seçenekler açısından da değerlendirilmeli. Bu nedenle Türkiye ile özel ilişkiler kurulmasını istiyoruz. AB'nin genişlemesinden sorumlu komisyon üyesi Günter Verheugen de bunu istiyor'' dedi. 
     Hür Demokrat Parti FDP Federal Meclis Grubu Başkanı Wolfgang Gerhardt da, bazı AB ülkelerinde yapılacak genişlemeyle ilgili halkoylamalarına dikkat çekerek, ''Bu oylamalardan birinde halk genişlemeye karşı çıkarsa, Türkiye yeniden hayal kırıklığına uğratılacaktır. Bu nedenle Rusya ile olduğu gibi özel ilişkiler üzerinde durulmalıdır'' dedi. 
     Hıristiyan Sosyal Birlik Partisi CSU milletvekili Gerd Müller ise Türkiye'nin önemli bir NATO müttefiki olduğunu, ancak 70 milyon nüfusuyla Avrupa'da serbest dolaşımına izin verilemeyeceğini söyledi. Müller, Türkiye'ye tüm kapıların kapatılmaması gerektiğini belirterek, ''Türkiye ile özel ilişkiler kurulmasını ve Türk halkının, kendisini dışlanmış gibi hissetmemesi için işbirliğinin artırılmasını istiyoruz'' diye konuştu. 
     





</TEXT>
</DOC>
