<DOC>
<DOCNO> 102067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/soneko31.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya tarımdaki işgücü açığını Çinli göçmenlerle kapatıyor 
</HEADLINE>
<TEXT>

     Rusya Federasyonu'nun özellikle orta kesimlerinde, steplerde, bozkırlardaki tarım sektöründeki işgücü açığı Çinli göçmen tarım işçileriyle kapatılmaya çalışılıyor. 
     Rusların tarım işiyle uğraşmada giderek daha gönülsüzleşip, isteksizleşmeleri nedeniyle, Rus çiftçiler giderek daha fazla Çinli göçmen erkek ve kadın tarım işçisi istihdamına gidiyor. 
     Şafak sökmesinden hava kararıncaya kadar çalışmaya, derme-çatma barakalarda yatıp uyumaya razı Çinli göçmen tarım işçileri de Rusya'ya seve seve akın ediyor. 
     Çinli göçmen tarım işçilerinin çalıştığı Volgograd bölgesinde, mis kokulu, sulu domatesler gibi leziz sebzeler yetiştiriliyor. Mevsim sonunda herbiri evine 800 ile 1,000 dolar biriktirip götürmeyi hesaplayan Çinli göçmen tarım işçileri, Rusya'ya o dünyaca ünlü kendi mutfaklarını da getirdi. 
     Çinlilerden önce Tacikistan'dan tarım işçisi getirten çiftlikler, tarım işletmeleri, Rusya-Tacikistan tren seferlerinin uyuşturucu ticareti nedeniyle kesilmesi üzerine Çin'e yöneldi. 
     Eğitim ve şehirleşme düzeyi yüksek, nüfusu da azalan Rusya'da eski SSCB dönemindeki gibi entellektüel kesim dahil, profesyonel, başka meslek sahibi de olsa gönüllü tarım işçisi bulunamıyor artık. 
     Çinlilerin köylü Ruslar gibi çok alkol içmemesi, Rus köylülerin tarım becerilerinin çoğunu Sovyet dönemi kollektivizasyonunda kaybedip, fabrika tipi çiftliklerin uzmanlaşmış işçilerine dönüşmeleri özgün köylü niteliklerini kaybettirmesi, Çinli göçmen tarım işçilerine yönlendirdi. Çin'deki çiftçileri ise özgün köylü özelliklerini korudu. 
     Rusya Federasyonu'nun Pasifik Okyanusu kıyılarındaki Uzakdoğu bölgeleri başta olmak üzere, Çinli göçmenlerin toplam nüfusunun 5 milyona kadar ulaştığı hesaplanıyor. 
     Rusya'nın Uzakdoğu kesimleriyle yetinmeyip ülkenin derinlerine, içlerine ilerlemeye girişen Çinliler Sibirya ve Rusya'nın Avrupa kıtasındaki bölgelerine yasalar dahilinde çalışma vizesiyle girip, mevsimlik, düşük teknolojili, emek-yoğun işlerde çalışıyorlar. 
     Eski SSCB döneminde birbirlerinin amansız rakibi olan Çin ile Rusya devleti arasındaki ilişkilerin de yumuşayıp gelişmesinin siyasi faktörlerinin yanı sıra, her iki ülkenin de şimdi artık kapitalizmi kucaklaması da etkili oldu. 
     





</TEXT>
</DOC>
