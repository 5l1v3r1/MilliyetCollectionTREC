<DOC>
<DOCNO> 112591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/soneko14.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytinyağında etiket krizi 
</HEADLINE>
<TEXT>

     Tariş Genel Müdürü Ayhan Özer, Tariş Zeytin A.Ş. ile Tariş Ayma şirketi arasında ortaya çıkan ambalaj sorunu karşısında paniğe kapılmaya gerek olmadığını söyledi. 
     Özer, Tariş ürünlerinin pazarlamasını yapan Tariş Ayma İç ve Dış Ticaret A.Ş.'nin, Princess Oteli'nde düzenlediği Bayiler Toplantısı'nda zeytinyağında yaşanan ambalaj konusuna değindi. 
     Tariş Zeytin A.Ş. ile Tariş Ayma arasındaki zeytinyağı ambalajı sorununun büyütülmemesi gerektiğini belirten Özer, ''Sanıyorum bir sorun kalmadı. Sorun varsa bile halledilir. Tariş Zeytin A.Ş.'nin hukuki yollara başvurması geçici bir işlemdir. Paniğe kapılmaya gerek yok'' diye konuştu. 
     Tariş Ayma Yönetim Kurulu Başkanı Hadi Acar ise zeytinyağı konusunda ''başarısız'' olduklarını kaydederek, şöyle dedi 
     ''Yaşanan etiket krizi nedeniyle bayilerimizi aylarca oyalamak zorunda kaldık. Tariş Zeytin A.Ş.'nin isteği üzerine ürünlerimizi piyasadan çektik. Ancak Ayma iradesi dışında gerçekleşen bazı olaylar nedeniyle olay mahkemeye gitti. Ama biz sözümüzden dönmeyiz. Hatalı ambalajlı ürünleri piyasaya vermeyeceğiz.'' Bir süre önce Tariş'in ürünlerini pazarlayan Ayma şirketi Verde firmasına ürettirdiği zeytinyağında Tariş Zeytin A.Ş.'nin markalarına benzeyen bir ambalaj kullanılmış ve bu da Tariş'in tepkisine yol açmıştı. 
     





</TEXT>
</DOC>
