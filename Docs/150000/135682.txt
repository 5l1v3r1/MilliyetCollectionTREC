<DOC>
<DOCNO> 135682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sondun10.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz televizyonu "Blair'in Irak dosyası internetten çalıntı" 
</HEADLINE>
<TEXT>

     İngiltere'de yayın yapan Kanal 4 televizyonu, Başbakan Tony Blair'in geçen Eylül'de açıkladığı Irak dosyasının istihbarat bilgilerine değil, akademik tezlere dayandığını öne sürdü. 
     Televizyonda dün akşam yayınlanan bir programda, 19 sayfalık Irak dosyasının 4 sayfasının ''çok küçük'' değişiklikler yapılarak, İbrahim El Marashi'nin, internette yayınlanan ''Ortadoğu üzerine görüşler'' isimli çalışmasından alındığı belirtildi. 
     Kraliyet Birleşik Araştırmalar Enstitüsü uzmanı Dan Plesch de, Irak dosyasının İngiliz istihbarat bilgilerine dayandığının söylendiğini, ancak bununla ilgisi olmadığının ortaya çıktığını kaydetti. Plesch, akademik bir çalışmanın allanıp pullanıp istihbarat raporuymuş gibi sunulmasının tam bir skandal olduğunu söyledi. 
     Programda ayrıca, dosyadaki bazı verilerin 12 yıllık olduğu hatırlatıldı. 
     Bilim çevrelerine ''çok tanıdık'' gelen dosyanın 6 sayfasının da Jane's Intelligence Review'de 1997'de yayınlanan Sean Boyna ve Ken Gause tarafından yazılmış bir makaleden alıntı olduğu belirtildi. 
     





</TEXT>
</DOC>
