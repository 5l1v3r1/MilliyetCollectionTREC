<DOC>
<DOCNO> 103970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/yazar/pulur.html </URL>
<DATE> 2002/08/26/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hoş geldiniz Erbakan Hoca 
</HEADLINE>
<TEXT>

     HOŞ geldiniz hocam, sefalar getirdiniz sizi ne kadar özlediğimizi televizyonda simanızı görünce anladık. 
     Lütfen şimdi söylediklerimizi samimi hislerimiz olarak kabul edin, çünkü içten duygularla söylüyoruz. Her ne kadar görüşlerimiz, dünyaya bakışımız "Milli Nizamödan bu yana uyuşmazsa da, siz, insani vasıfları olan, nazik, kibar, müeddep, hoşsohbet, nüktedan bir siyasetçisiniz. Zaman zaman kızsanız bile "kadayıfın altını kızartıp " rakiplerinizi "kerhen" destekleseniz bile, bu vasıflarınızı asla kaybetmez, gülmesini bilir, nükteden anlar, edep sınırlarının dışına asla çıkmazsınız. 
     
     BU vasıflarınızın önemini, bizi bırakıp gitmeye mecbur olduktan sonra çok iyi anladık... 
     Ortaya birtakım "haylazlar" çıktı, yol bilmez, yöntem bilmez, suratı kilise duvarı gibi, gülmez, birtakım haylazlar.... 
     
     ÇOK şükür bugün hem size, hem "Milli Görüş"e, hem de "Adil Düzen"e kavuştuk çünkü bir zamanlar, sizin bu laflarınızın peşine takılanlar, şimdi bunları hem unuttular hem de unutturdular. 
     "Adil Düzeni" ne tatlı, ne güzel, masal gibi örneklerle anlatırdınız, sanki ağzınızdan bal damlardı. 
     "Köle düzeni" adını verdiğiniz o düzenin yerine geçecek olan "Adil Düzenöde, bir buğday misali verirdiniz ki 
     
     TÜRKİYE’nin her yerinde buğday depoları, silolar kuruluyor, diyelim Edirne’deki depo müdürü, bilgisayarın düğmesine bastı mı, hem Kars’taki, hem de bütün Türkiye’deki buğday stokunu öğreniyor. 
     Bir çiftçi buğdayını satmaya geliyor, stokta 1 milyon ton buğday var, kilosu 1000 liradan satıyor... İki gün sonra geliyor stok artmış buğday fiyatı düşmüş, çiftçi, "Buğdayımı satmıyorum, buğday alıyorum " diyor, bir hafta sonra stok eksilmiş, buğday fiyatı yükselmiş, çiftçi bu defa buğdayını satıyor. 
     Size, bunu anlatırken "İşte adil düzen böyle olacak, herkes istediği anda malını paraya, parasını mala çevirecek, fiyatlar her yerde aynı ve eşit olacak" derdiniz. 
     Biz de ne güzel dinlerdik. 
     
     BİR de doktor örneği verdiniz ki 
     Size göre faizci kapitalist düzende, doktorun çıkarı ile hastalık doğru orantılıydı, yani ne kadar hasta, o kadar para... 
     Oysa adil düzen de, doktorun çıkarı, insanların az hastalanmasına bağlı olacaktı. 
     Mesela bir doktor, duyuyor ki kendi hastalarından biri, seyahate çıkacak, hemen telefona sarılıyor 
     "Aman Ahmet Bey, yanınıza kazak gibi kalın şeyler alın, üşütüp hasta olursanız, hem kendi başınıza hem benim başıma iş açarsınız." 
     
     NE güzel günlerdi o günler, ne de tatlı anlatıp herkesi gevşetirdiniz. 
     Geçti artık o günler, şimdi piyasada birtakım "haylazlar" var, hani sizin bir lafınız vardır "Kırk vururum, bir sayarım " dersiniz ya 
     İşte hepsi o cins 
     Neyse, hoş geldiniz Erbakan hocamız, sefalar getirdiniz. 
     
     







Din ve yenilenme 


Peşrev Nargile bozuk çalıyordu 


Seçim ve roketleme 


CHP, Baykal ve iç borç 


Baykal’a haksızlık yapılıyor 


Hoş geldiniz Erbakan Hoca 


Eymir’de Baykal turu 


Geçti Sami Geçti 


Derviş CHP’de yerini buldu galiba 


İçte bağımsız dışa bağımlı 


</TEXT>
</DOC>
