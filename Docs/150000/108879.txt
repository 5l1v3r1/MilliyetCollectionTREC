<DOC>
<DOCNO> 108879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur09.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem 'YSK binbir emekle çıktığımız AB yolunu güçleştirdi' 
</HEADLINE>
<TEXT>

     YTP Genel Başkanı İsmail Cem, YSK'nın kararını değerlendirirken ''Binbir emekle çıktığımız AB yolunda işimizi çok zorlaştıran bir durumdur'' dedi. 
     Cem, seçim çalışmaları için gittiği Amasya'dan Samsun'a geçerken otobüste gazetecilerin sorularını yanıtladı. 
     İki günlük izlenimlerini aktarırken, Türkiye'de hiç alışık olunmayan bir durumla karşılaşıldığını anlatan Cem, insanların uygulanan ekonomi politikası ve bunun kendilerine yansımasından çok tepkili olduğunu söyledi. YTP olarak, öncelikle dar gelirlinin mutlaka mevcut durumdan kurtarılmasına inandıklarını kaydeden Cem, ekonominin yeniden insana yönelik olması gerektiğini söyledi. İsmail Cem, ''İlk yapacağımız işsizlerin sayısını azaltmak olacak'' şeklinde konuştu. 
     YSK kararını da değerlendiren İsmail Cem, yargı kararlarının hiç tartışılmayacağını, hakimlerin önlerindeki kanunlara göre karar verdiğini dile getirdi. Cem, ancak bu yasaların mutlaka değişmesi gerektiğine inandığını belirterek, şöyle konuştu 
     ''İnsanlar, artık suç olmaktan çıkmış geçmişteki eylem ve sözlerinden dolayı bugün siyaseten mahkum edilmemeli. Partiler seçime giriyor ama liderler yasaklı. Bu bir garabettir. Bu aynı zamanda binbir emekle çıktığımız AB yolunda işimizi çok zorlaştıran bir durumdur. Meclis bu kadar yasa çıkardı, bu kadar emek verdik. Kendi yolumuzu kendimiz tıkamaktayız. YTP olarak bu yasaların değişmesi ve demokratik ölçülere yaklaşması için yeni Meclis'te ilk adımı atacağız. Bu yasaları değiştireceğiz. Aksi halde bu zihniyetle AB Türkiye için hayal olur.'' 
     
     ''SEÇMEN YÖNLENDİRİLİYOR'' 
     YTP Genel Başkanı Cem, Türkiye'de bazı siyaset çevrelerinin politikayı ''kendi menfaatlerine göre düzenlemeye çalıştığını'' savunarak, bunun 12 Eylül sonrası olağanüstü dönemden olağan döneme geçerken yaşandığını, bunun o zaman makul görüldüğünü, ancak bugün de kabul edilemeyeceğini dile getirdi. 
     İsmail Cem, kamuoyu yoklamalarıyla halkın ve seçmenin yönlendirildiğini ifade ederek, şunları kaydetti 
     ''Kimin ve nasıl yapıldığı anlaşılamayan anketler var. Bu anketlerle toplum ve seçmen yönlendiriliyor, öcüler yaratılıyor. Yabancı holding ve bankaların Türkiye'de anket yaptığını görmekteyiz. İlk kez böyle bir durumla karşılaşıyoruz. Bunlar seçimlerde insanımızın tercihine dönük girişimlerdir.'' 
     
     MECLİS'İ TOPLAMA GİRİŞİMLERİ 
     Cem, TBMM'nin olağanüstü toplanması girişimlerine nasıl baktığının sorulması üzerine ''Milletvekillerinin girişimlerini izlediğini'' söyledi. 
     ''Seçim kararını milletvekilleri kendileri almıştı'' diyen Cem, bu girişimler karşısında YTP'nin tavrının sorulması üzerine, ''Bugünkü ortamda bu konuda söylenecek başka bir şey olmadığını'' dile getirdi. 
     





</TEXT>
</DOC>
