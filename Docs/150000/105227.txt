<DOC>
<DOCNO> 105227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/spor/spo20.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Damping yaptı, imzayı attı      INTER’DE maaşına indirim yapan Ronaldo, Real Madrid’e gitmek için yine aynı yola başvurdu. Nakit sıkıntısı çeken İspanyol ekibi, Brezilyalı yıldızın bu davranışından sonra transferi hemen bitirdi. Real Madrid, 35 milyon dolar peşin ve 1 futbolcu teklifi vardı. İtalyan ekibi Munitis, Conçeiçao, Bravo veya Minabres’ten birinin takasını kabul etti ve yılan hikayesine dönen transfer gerçekleşti. 
     
Lazio’ya öfke      İTALYA’DA bütçesindeki dengesizlik nedeniyle ligden ihracı gündeme gelen Lazio’nun şimdi de taraftarlarla başı dertte. Lazio’nun transferin son gününde Nesta’yı Milan’a, Crespo’yu da Inter’e satması ortalığı karıştırdı. Şehir merkezinde arabaları ateşe veren taraftarlar, mağazaların camlarını kırdılar. TV görüntlerinden tespit edilen yaklaşık 35 taraftarın tutuklandığı açıklandı. 
     
ABD Açık’a yağmur engeli      SEZONUN son "Grand Slam" mücadelesi olan ABD Açık yağmura teslim oldu. New York’taki yaklaşık 26.7 trilyon lira toplam ödüllü turnuvada şiddetli yağmur ve rüzgar nedeniyle müsabakalar bugüne ertelendi. Altıncı gün tek erkeklerde üçüncü tur maçları başlarken, tek bayanlarda ise 3. tur müsabakaları tamamlandı. Erkeklerde bir numaralı seribaşı Avustralyalı Lleyton Hewitt, ev sahibi ülkeden James Blake’i güçlükle 3 - 2 yenerek, iddiasını sürdürdü. 
     
Pfaff trafik kazası geçirdi      BELÇİKA’NIN eski ünlü eldiveni, bir dönem Trabzonspor’un da kalesini koruyan Jean Marie Pfaff trafik kazası geçirdi. Pfaff’ın tatilini geçirdiği İtalya’dan ülkesine motosikletiyle dönerken kaza geçirdiği, hayati tehlikesinin ise bulunmadığı açıklandı. Ancak Pfaff’ın yüzünün bazı bölümlerinin tanınmayacak duruma geldiği, estetik ameliyat yapılacağı öğrenildi. 
     
Serbestçiler İran yolcusu      36. Dünya Büyükler Serbest Güreş Şampiyonası’na katılacak olan Milli Takımımız, bugün İran’ın başkenti Tahran’a gidecek. Teknik Direktörü İsmail Nizamoğlu, 4 - 7 Eylül tarihlerindeki şampiyona için "Hedef ilk üç ve mutlak altın madalya" dedi. Ekibimizde 54 kiloda Ersin Çetin, 60’da Harun Doğan, 66’da Mehmet Yozgat, 74’te Ahmet Gülhan, 84’te Serhat Balcı, 97’de Fatih Çakıroğlu, 120’de Aydın Polatçı yer alıyor. 
     
Zirvede kapattık      ERMENİSTAN’DA yapılan Dünya Judo - Kuraş Şampiyonası’nda Türkiye takım halinde şampiyon oldu. Son gün Selim Tataroğlu finalde Brezilyalı rakibini, bayanlar ağır sıklette de Belkıs Zehra Kaya, Ermeni’yi yenerek altın aldı. Şampiyonayı 3 altın, 1 gümüş ve 1 bronzla kapatan ekibimiz zirveye çıktı. 
     
İyi başladık      İSTANBUL’DAKİ Balkan 16 Yaş Altı Gençler Futbol Şampiyonası’nın ilk gününde Türkiye A Takımı, Bulgaristan’ı 5 - 0, B Takımı da Arnavutluk’u 3 - 1 yendi. Diğer maçlarda Romanya, Yugoslavya’yı 1 - 0, Makedonya da Yunanistan’ı 2 - 1 mağlup etti. B Takımımız bugün 15.00’te Tekel Sahası’nda Makedonya, A Takımı da 17.15’te Maltepe Stadı’nda Romanya ile karşılaşacak. 
     



 SPOR 





























</TEXT>
</DOC>
