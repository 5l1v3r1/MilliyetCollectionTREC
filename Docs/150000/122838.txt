<DOC>
<DOCNO> 122838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun06.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz "Savaş çıkmaması mucize olur" 
</HEADLINE>
<TEXT>

     Irak Başbakan Yardımcısı Tarık Aziz, ABD'nin Irak'ta Amerikalı bir generalin liderliğinde bir hükümet kurmayı planladığını ileri sürerek, ''savaş çıkmamasının mucize olacağını'' söyledi. 
     Aziz, Amerikan ABC televizyonuna verdiği demeçte, ''Amerikan yönetimi savaşa hazırlanıyor. Savaş çıkmaması mucize olur. Kitle imha silahına sahip değiliz. Kimyasal, biyolojik ya da nükleer silahımız yok'' dedi. 
     Aziz, ''ABD Savunma Bakanı Donald Rumsfeld ya da yardımcısı Paul Wolfowitz gibi kişilerin düşündüğü gibi, Irak'a yönelik ABD saldırısı eğlence partisi olmayacak'' diye konuştu. 
     Tarık Aziz, ''Birkaç haftada işi bitireceklerini ve daha sonra Irak'ı ABD Merkez Komutanı Tommy Franks'in liderlik edeceği bir hükümetle yönetebileceklerini sanıyorlar, bunlar halüsinasyon'' ifadesini kullandı. 
     Amerikalılar'ın Irak'ı istila ettikten sonra bir Amerikan generalin liderliğinde hükümet kurmayı planladıklarını ileri süren Aziz, bunun ardından Amerikan petrol şirketlerinin Irak petrolünden yararlanmaya başlayacaklarını savundu. 
     Irak Başbakan Yardımcısı, ''Washington yönetimi, İsrail'i bir imparatorluk haline getirmek için, bölge ülkelerini birbirleriyle çatışan, küçük zayıf devletler olarak bölmeyi planlıyor'' diye konuştu. 
     





</TEXT>
</DOC>
