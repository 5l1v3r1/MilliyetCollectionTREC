<DOC>
<DOCNO> 122946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/spor/spo04.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırı soruşturması 
</HEADLINE>
<TEXT>

     "Fatih yaptırdı" 
     ÇAYKUR Rizespor ile oynanan Türkiye Kupası maçı için Trabzon’dan geçiş yaparken, saldırıya uğrayan Gaziantepsporlu yöneticilerin yaşadıkları olayla ilgili soruşturma başlatıldı. Futbol Şubesi Sorumlusu Asım Atmaz ve Asbaşkan Bülent Mamatoğlu, havalimanı polisine bir saate yakın ifade verdiler. İki yönetici ifadelerinde, "Bu kentte, bizi Gaziantep’ten tanıyan iki insan var Samet Aybaba ve Fatih Tekke. Bu saldırının arkasında Fatih Tekke’den başkası olamaz. Bizden problemli ayrılmıştı" dediler. 
     
     "İnanmıyoruz" 
     ATMAZ ile Mamatoğlu, Fatih’in kendilerini telefonla arayarak "Ben yaptırmadım" dediğini, ancak kendisine inanmadıklarını da belirttiler. Antepliler şunları söylediler "Saldırganların taraftar mı, yoksa farklı bir grup mu olduğunu bilemiyoruz. Siz nasıl Trabzonlular’a söversiniz’ diye bağırıp vurmaya başladılar. Önce itme - kakma oldu, sonra da tekme ve yumruk salladılar. O sırada Kimse anasını - bacısını sokakta bulmadı. Siz ne yüzle Trabzon’a geldiniz’ ifadesini kullandılar." 
     
     "Sakin olunmalı" 
     TRABZON Emniyeti de, Taraftarlar Birliği üyelerini sorguladı. Ancak, saldırganların bu kişiler değil başkaları olduğu ortaya çıktı. Fatih Tekke de, gece geç saatlerde şehir dışında verdiği ifadesinde, "Gaziantep’te de bana küfür edildi. Şimdi bu taraftarları, yöneticiler örgütlüyor mu diyeyim" dedi. Başkan Özkan Sümer ise Fatih için "mafyavari futbolcu" deyimini kullanan Gaziantep Başkanı Celal Doğan’dan sakin olmasını istedi ve "Futbolcuyu toplumun önüne atmanın anlamı yok" diye konuştu. 
     
Denizli’ye DİKKAT      TRABZONSPOR bu hafta oynayacağı Denizlispor maçı için dün akşam kampa girdi. Samet Aybaba, "Kupa stresini attıktan sonra, tüm benliğimizle lige konsantre olmalıyız" dedi. Aybaba, "Denizlispor, Avrupa’da başarılı olan bir takım. Ligde de çıkış arıyorlar. Bu nedenle bize karşı büyük direnç gösterecekler. Mutlaka kazanmamız gereken bir maç" diye devam etti. 
     
Gelecek ipotekli      TRABZONSPOR’DA 15 Aralık’ta yapılacak Genel Kurul’dan galip ayrılacak yönetimi ağır bir ekonomik bunalım bekliyor. Kulüpte, önümüzdeki iki yıl içindeki borçların 13 milyon doları bulacağı, ayrıca 4 trilyonluk bir ödeme yapılması gerekeceği, bu süre içinde eline geçecek gelirlerin 10 milyon dolar civarında olduğu bildirildi. Bu arada yöneticiler Mahmut Ören ve Kenan Atalay adına 3 milyon 400’er bin dolar, Mehmet Öksüzoğlu ve Bahri Köse adına da 1 milyon 250’şer bin dolardan toplam 9 milyon 300 bin dolarlık temlik koyulduğu da bildirildi. 
     
     



 SPOR 
























</TEXT>
</DOC>
