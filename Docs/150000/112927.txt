<DOC>
<DOCNO> 112927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sonspo17.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolcu Tolga "Uyum sorunu yaşıyorum" 
</HEADLINE>
<TEXT>

     Beşiktaşlı futbolcu Tolga Doğantez, istediği form düzeyine henüz ulaşamadığını, zaman içinde Gençlerbirliği'ndeki performansının da üzerine çıkacağını söyledi. 
     Tolga, kulübün resmi internet sitesinin soru-cevap köşesinde taraftarlarla söyleşti. Soruları yanıtlayan Tolga, Beşiktaş'da kalıcı olacağına inandığını, tek hedeflerinin ise 100. kuruluş yılında Beşiktaş'ı şampiyon yapmak olduğunu ifade ederek, ''Beşiktaş bir aşama içinde ve iyi yerlere geleceğimize inanıyorum'' dedi. 
     Bu sezon geldiği Beşiktaş'ta bir uyum sorunu yaşadığını belirten Tolga, ''Gençlerbirliği'ne geldiğim ilk 6 ay içinde de benzer problemler yaşadım. Bu bir uyum sürecidir. Zaman ilerledikçe, Gençlerbirliği'ndeki performasımın da üzerine çıkacağım. Yaptığınız işe saygılı olduğunuz sürece kalıcı olursunuz'' diye konuştu. 
     Beşiktaş savunmasında da uyumsuzluk bulunduğunu, burada istikrar yakalandığında sorunların ortadan kalkacağını vurgulayan Tolga, şampiyon olmayı çok istediklerini, UEFA Kupası'nı kazanmanın ise en büyük hedefleri olduğunu kaydetti. 
     Bir taraftarın '' B Milli Takımı'ndasın. A Milli Takım'da olman gerektiğini düşünüyor musun '' sorusuna Tolga, ''Eğer sakatlanmasaydım şu an A Milli Takım'da olabilirdim. Beşiktaş'ta da sakatlığım sürdüğü için oynayamıyorum'' yanıtını verdi. 
     Sarajevo ile yapılan UEFA Kupası 1. tur ilk maçında taraftarın protestosuna, takım arkadaşlarının ikinci maçta cevap verdiğini vurgulayan Tolga, ''Bizim konuşacağımız yer futbol sahasıdır ve aldığımız sonuçlardır. Futbolda hiçbir zaman karamsarlığa yer yoktur'' dedi. 
     





</TEXT>
</DOC>
