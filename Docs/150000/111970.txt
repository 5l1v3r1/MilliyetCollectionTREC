<DOC>
<DOCNO> 111970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/yazar/bila.html </URL>
<DATE> 2002/10/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit Sevr’e dönüş olmaz 
</HEADLINE>
<TEXT>

     Başbakan Ecevit iki gündür özel bir çalışma yapıyor. Çalıştığı konu, mimarlığını Barzani ve Talabani’nin yaptığı Irak’ta federasyon öngören yeni anayasa taslağı. Barzani ve Talabani, bu taslağı henüz resmileştirmediler. Parlamentodan geçirmeyi zamanlama olarak uygun görmediler veya buna cesaret edemediler. Ancak, ortaya bir taslak çıkardılar. 
     Ecevit, Dışişleri Bakanlığı’ndan bu konuda belge ve bilgi istedi. Dışişleri yetkilileriyle birlikte bu taslağı inceledi, yorumladı. 
     Başbakan Ecevit, anayasa taslağıyla ilgili saptamalarını dünkü görüşmemizde şu şekilde özetledi 
     "Bu çalışma bir taslak. Henüz kesinleşmemiş, resmileşmemiş. Ancak, taslak bu haliyle kabul edilebilir nitelikte değil. Bir kere Irak’ı neredeyse ortadan kaldırıyor. Merkezi otoriteye hemen hemen hiçbir yetkiyi devretmiyor. Bağdat’ı yok sayıyor. Federe devlet olarak öngördüğü Kuzey Irak’a bu statüyü çok fazla aşan yetkiler tanıyor. Bağımsızlığa yakın bir statü öngörüyor. Federasyon bölge başkanı öngörülüyor. Güvenlik güçlerini bu başkana bağlıyor. Sadece iç değil dış güvenliği de bağlıyor ki, bir anlamda ordu öngörüyor. Türkmenlere ve Süryanilere birtakım azınlık hakları tanıyor. Irak’ı ortadan kaldıran, Bağdat’ı yok sayan bu taslak kesinleşir ve resmileşirse Türkiye bunu kabullenmez. Türkiye açısından kabul edilebilecek bir metin değil." 
     Başbakan Ecevit, söz konusu anayasa taslağının Sevr’e de atıfta bulunduğunu vurgulayarak şu değerlendirmeyi yaptı 
     "Bu taslak tarihe gömülmüş olan Sevr’e atıfta bulunuyor. Gerçi bu atıf müphem kalmış görünüyor ama atıfta bulunması dahi önemli sayılır. Bazı niyetleri ortaya koyuyor. Ancak, Sevr’e dönüş niyetleri de Türkiye için kabul edilemez. Sevr’e dönüş söz konusu olamaz." 
     Ecevit, Erbil’de yapılan Kürt parlamentosu toplantısı öncesinde "ölçüyü kaçırmasınlar" biçimindeki uyarıyı, söz konusu taslakta görülen niyetler açısından da yaptığını anımsattı. Dışişleri Bakanı Şükrü Sina Gürel de Başbakan Ecevit’in yorum ve kaygılarını paylaşıyor. Prof. Dr. Gürel’in değerlendirmesi de şöyle 
     "Anlaşılan o ki, bir kargaşa ortamında ortaya çıkmayı amaçlamışlar. Anayasa taslağından bu niyet anlaşılıyor. Sevr’e atıfta bulunarak da niyetlerini açığa vuruyorlar. Ama Türkiye bunları kabul etmez. Bir oldu, bittiye izin vermez. Bunu zaten defalarca açıkladık. Ölçüyü kaçırmayın, dedik. Dikkatle izliyoruz." 
     Başbakan Ecevit, Dışişleri Bakanı Gürel ve Dışişleri yetkililerinin taslakla ilgili değerlendirmeleri bu şekilde. Ayrıca, taslak metninin federasyon gölgelemesi altında daha çok bir konfederasyon öngördüğü de belirtiliyor. Uzmanlar, federasyonun bir iç hukuk düzenlemesi olduğunu, bir devletin anayasasıyla bu düzenlemenin yapılabileceğine dikkat çekiyorlar. Bu durumda söz konusu düzenlemenin Erbil’de değil Bağdat’ta yapılması gerektiğine işaret ediyorlar. Barzani - Talabani taslağının ise federasyondan çok iki devlet arasında bir konfederasyon amaçladığı ve bu amaca göre kaleme alındığına vurgu yapıyorlar. Bu taslakla Barzani - Talabani ikilisinin Kuzey Irak’ta daha çok bağımsızlığı öngören ama şimdilik bunu perdeleyen bir metin ortaya çıkardıklarını belirtiyorlar. 
     Ankara ortaya çıkan taslağı kabul edilebilir görmüyor. Bu anayasa taslağının kesinleşmesi ve resmileşmesi halinde ise Türkiye’nin kendi açısından gerekli gördüğü önlemleri alacağı ilan edilmiş durumda. 
     Ankara’nın "ölçü"den kastı bu... 
     
     







9 bin fikir suçlusu 


Eski tabularla dogmalar ufalanma yolunda 


Kebapçı yemini 


Ecevit Sevr’e dönüş olmaz 


AB ile yola devam için... 


Vek leten başbakan 


Devlette çalışmak ayrıcalık oldu 


Irak savaşının hasar boyutu belli değil 


Seçimde ne yapmalı 


Raporun ilerisi... 


BDDK’dan bir açıklama bekliyoruz 


"Altın kelime verimlilik" 


Savaş rüzg rı 1940’larda da esiyordu... 


Transit yabancı sermaye 


Kötü insan iyi insanı kovar 


Programsız çukurdan çıkamayız 


</TEXT>
</DOC>
