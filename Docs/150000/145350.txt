<DOC>
<DOCNO> 145350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur18.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Kuzey Irak konusunda Türkiye kararı kendisi verecektir" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin ihtiyaç duyduğunda Kuzey Irak konusundaki kararı kendisinin vereceğini söyledi. 
     Gül, Yunanistan'ın milli günü nedeniyle Hilton otelinde verilen resepsiyonda gazetecilerin sorularını yanıtladı. 
     Bir gazetecinin Kuzey Irak'a asker gönderilmesi konusunda görüşmelerin ne durumda olduğunu sorması üzerine Gül, şunları söyledi 
     ''Yaptığımız açıklamaların hepsine inanılması gerekir. Bu konuda tabii ki Türkiye, ihtiyaç duyduğu kararı kendisi verecektir. Savaş ortamı içerisinde bizim müttefiklerimizle koordinasyon içinde olmamızdan doğal bir şey olamaz.'' Birlikte savaşa giren ülkelerin dahi zaman zaman anlaşmazlıklara düştüklerine dikkati çeken Gül, ABD ile yürütülen görüşmelerde herhangi bir olumsuzluğun söz konusu olmadığını kaydetti. 
     Gül, bir başka soru üzerine, ABD ile görüşmelerin bir ticaret anlaşması gibi görülmesinin doğru olmayacağını söyledi. 
     İngiltere'nin Ankara Büyükelçisi Peter Westmacott da sorular üzerine, Irak operasyonun iyi gittiğini belirterek, Türkiye ile iyi bir diyalog içinde olduklarını kaydetti. Westmacott, Türkiye'den üs talepleri olmadığını da kaydetti. 
     




</TEXT>
</DOC>
