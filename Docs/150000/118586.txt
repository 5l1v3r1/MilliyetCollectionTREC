<DOC>
<DOCNO> 118586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/yazar/akyol.html </URL>
<DATE> 2002/11/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Hukuk ve siyaset 
</HEADLINE>
<TEXT>

     AKP Genel Sekreteri Ertuğrul Yalçınbayır kesin olarak ifade ediyor - 109. madde değişikliği gündemimizde yok 
     Yalçınbayır, 109. maddeyi değiştirerek başbakanın Meclis dışından da atanabilmesini önerenlerin olduğunu, konuyu görüştüklerini söylüyor 
     - Baktık ki mutabakat yok, artık üzerinde bile durmuyoruz. 
     Yalçınbayır ilkelerini anlatıyor 
     - Büyük çoğunluğumuz var. Ama istediğimiz her şeyi yaparız diye düşünmüyoruz. Önemli konularda partilerle, sivil toplumla ve devletin çeşitli kurumlarıyla istişareler yaparak karar vereceğiz. 
     Örnek de veriyor 
     - Mesela devletin bazı kurumları, uluslararası anlaşmalara otomatikman kanun hükmü tanınması için Anayasa’nın 90. maddesinin değişmesine sıcak bakmıyorlar. 
     Ve AKP’nin Anayasa değişikliği paketinde bu madde yer almayacak. 
     
     GEÇEN dönemde hazırlanan 37 maddelik Anayasa değişikliği paketinde üç madde değişmeden kalmıştı Biri milletlerarası andlaşmalarla ilgili bu 90. madde, ikincisi dokunulmazlıkla ilgili 83. madde... 
     Üçüncüsü, şimdi Tayyip Erdoğan’ın milletvekili olmasını engelleyen 76. madde... 
     Yalçınbayır "dokunulmazlıkları mutlaka sınırlandıracağız" dedikten sonra, geçen dönemde 76. maddenin değiştirilmesinin Meclis’teki ilk oylamada kabul edildiğini, ama "Erdoğan’ın önünü açmayalım" diye ikinci oylamada reddedildiğini hatırlatıyor 
     - Kişi için Anayasa değişmez, kişiyi engellemek için de Anayasa değişikliği engellenmez. 
     Hukuk ve siyaset ilişkileri bakımından bu çok önemli Kişiyi kurtarmak için de, önünü kesmek için de yasalar da, yargı içtihatları da değişmemeli 
     Ama bizde mesela, 1998 yılında 312. madde değişikliği için partiler anlaşmış, Eşber Yağmurdereli de kurtulacağı için CHP buna sahip çıkmış, ama Tayyip Erdoğan mahkum olunca "Tayyip kurtulmasın" diye CHP yasayı engellemişti. 
     
     YARGI elbette içtihat değiştirir, hata da yapar, isabet de... Sayın Sezer’in başkanlığı sırasında Anayasa Mahkemesi Siyasi Partiler Kanunu’nun 103. maddesini iptal etmiş, iptal kararını Resmi Gazete’de yayımlamadan uygulamaya koyarak Refah Partisi’ni kapatmıştı. 
     Halbuki Anayasa’nın 153. maddesine göre, iptal kararı Resmi Gazete’de yayımlanmadıkça yürürlüğe giremezdi. 
     Fazilet’in kapatılmasında ise Yüce Mahkeme bu hatayı düzeltmiş, iptal kararını Resmi Gazete’de yayımladıktan sonra uygulamıştır. 
     Hasan Celal Güzel ile Tayyip Erdoğan hakkında konu aynı olduğu halde, sırf üye değişikliğinden ve bir üyenin de gerekçe yazmadan görüş değiştirmesi sebebiyle, farklı kararlar verilmiştir. 
     Yargıtay 8. Dairesi Tayyip Erdoğan davasında ceza infaz edildiği için bağlı yasakların kalkmayacağına karar vermiştir. Anayasa Mahkemesi ise cezanın çekilmesinin bağlı yasakların kalkmasına engel olmayacağını içtihat etmişti. 
     Neticeten, görülüyor ki siyasetin de hukukun da daha fazla özenli olması gereken durumlar var. 
     Siyaset de yargı da, gereksiz yere, "hukuku siyasallaştırma" zannı yaratmaktan sakınmalıdır. 
     AKP’nin 109. maddeyi değiştirmekten vazgeçmesi bu yönde iyi bir adımdır. 
     
     







Hukuk ve siyaset 


"Aman ne haliniz varsa görün..." 


Hangi irade.. 


Baykal’ın bakışı 


İyi ki gençler var 


Tereyağından kıl çekmek 


Türkiye Eğitim Gönüllüleri Vakfı 


Solun dayanılmaz cazibesi 


Ufku geniş tutmak 


Tezler ve modeller kokteyli... 


Tayyip Bey’in dilinin altında ne var 


Hafızanın buzluğunda... 


AKP’nin zaferi laikler sayesinde mi 


Sırtı ağrıyan salyangozlar 


Kimler nasıl üretiyor nasıl satıyor 


</TEXT>
</DOC>
