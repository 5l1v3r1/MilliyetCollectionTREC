<DOC>
<DOCNO> 146600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sonspo07.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş... Pancu yarın kontrolden geçecek... 
</HEADLINE>
<TEXT>

     Romanya'nın Danimarka ile evinde oynadığı 2004 Avrupa Futbol Şampiyonası grup eleme maçında sakatlanan Beşiktaş'ın Rumen futbolcusu Daniel Gabriel Pancu'nun yarın İstanbul'a gelerek, kulüp doktorları tarafından kontrolden geçirileceği bildirildi. 
     Beşiktaş Kulübü İletişim Komitesi Başkanı Mete Düren, Pancu'nun takım izinli olduğu için Romanya'da bulunan Teknik Direktör Mircea Lucescu ile birlikte yarın İstanbul'a geleceğini ve yapılacak kontrollerden sonra bu futbolcunun durumunun netlik kazanacağını söyledi. 
     Düren, Pancu'nun uzun süre sahalardan uzak kalacağı ile ilgili herhangi bir bilginin kendilerine ulaşmadığını kaydederek, ''Lucescu ile konuştuk, maç sonrası Pancu'nun ağrısı olduğunu söyledi. Burada kontrol ettikten sonra sakatlığının ne derecede olduğu belli olur'' dedi. 
     Kulüp Doktoru Ayhan Optur da Pancu'nun 1 veya 1,5 ay sahalardan uzak kalacağı ile ilgili bir bilgilerinin olmadığını ifade ederek, ''Bu kararı biz vereceğiz. Pancu'yu henüz muayene etmedik. Yarın muayene ettikten sonra her şey açıklık kazanacak'' diye konuştu. 
     
     2 GÜNLÜK İZİN YARIN BİTİYOR 
     Beşiktaş, 2 günlük iznin ardından Denizlispor maçının hazırlıklarını yarın yapacağı antrenmanla sürdürecek. 
     Kocaelispor ile oynanan hazırlık maçının ardından 2 gün izin yapan siyah-beyazlılar, yarın BJK Nevzat Demir Tesisleri'nde haftanın ilk idmanını yapacak. 
     





</TEXT>
</DOC>
