<DOC>
<DOCNO> 121781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun09.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurter Allgemeine "Erdoğan'ın ziyaretleri başarılı" 
</HEADLINE>
<TEXT>

     Alman Frankfurter Allgemeine gazetesi, AK Parti Genel Başkanı Recep Tayyip Erdoğan'ın, Türkiye'nin AB üyeliğiyle ilgili olarak Avrupa ülkelerine yaptığı hızlı ziyaretlerin başarılı olduğunu yazdı. 
     Gazetede yayımlanan yorumda, ''Avrupa'da hiç kimsenin, Türkiye'deki yeni muhafazakar İslami hükümetin yurtdışında böyle bir girişime hazır olduğunu ve ülke içinde yapmayı planladığı reformlarla Avrupalıları bu kadar şok edebileceğini tahmin etmediği'' belirtildi. 
     Yorumda, Avrupalıların, Türkiye'nin AB üyeliği için gerekli şartları bu kadar kısa sürede yerine getirebileceğini tahmin etmediği için bugüne kadar riyakar davrandıkları, bu nedenle karar aşamasına gelindiği bu dönemde de açık konuşamadıkları ifade edildi. 
     Gazetenin yorumunda, Türkiye'nin üyeliğini isteyenlerin bunu açıkça dile getirmeleri gerektiği de vurgulandı. 
     





</TEXT>
</DOC>
