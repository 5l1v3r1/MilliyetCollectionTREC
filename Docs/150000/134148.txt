<DOC>
<DOCNO> 134148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sontur07.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümrük depolarındaki 1500 araca af talebi... 
</HEADLINE>
<TEXT>

     Van Şoförler ve Otomobilciler Odası Başkanı Şefik Alpaslan, akaryakıt kaçakçılığında kullanıldıkları gerekçesiyle Gümrük Müdürlüğü depolarında tutulan 1500 araç için af talebinde bulundu. 
     Alpaslan, yaptığı açıklamada, güvenlik güçlerince kaçak akaryakıt taşımacılığı yaptığı belirlenen 1500 aracın, Gümrük Müdürlüğü depolarında tutulduğunu söyledi. 
     Gümrük Müdürlüğü'ne teslim edilerek çürümeye terk edilen araçların kurtarılması gerektiğini belirten Alpaslan, ''Van'da 1500 araç, deposunda 100 litre kaçak akaryakıt bulundu diye çürümeye terk edildi. Bu araçların şoförleri ise açlık ve sefalet içinde yaşamlarını sürdürüyor'' dedi. 
     Akaryakıt kaçakçılığında ele geçirilen araçların bir kısmının ruhsatlarına da ''satılamaz'' mührü vurulduğunu anlatan Şefik Alpaslan, şöyle devam etti 
     ''Hükümetimizden, bu araçların çürümeden kurtarılması için af talebinde bulunuyoruz. Bu araçların serbest bırakılması halinde en az 3 bin kişiye ekmek kapıları yeniden açılacak. Çürümeye bırakılan araçların kazanç elde etmesi sağlanmalıdır. Yetkililerin bu konuda daha duyarlı olmasını bekliyoruz.'' 
     





</TEXT>
</DOC>
