<DOC>
<DOCNO> 118194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/spor/ybilgic.html </URL>
<DATE> 2002/11/11/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Katmerli kadayıf 
</HEADLINE>
<TEXT>

     Maç ne sonuçla biterse bitsin, Fenerbahçeliler’in keyfini bozacak gibi değildi. Çünkü yöneticisinden taraftarına herkes çarşambayı konuşuyor, altı gollü derbinin keyfini sürüyordu. Samsun’a kaybetseler bile, bu keyiflerini bozacak gibi de değillerdi. 
     Lorant’ı ilk kez sahaya sürdüğü takımda bir taktik düşünceyle gördük. Dörtlü defansın önünde Johnson oynuyor. Ceyhun, Steviç ve Tuncay orta sahayı kontrol ederken, Yusuf ile Serhat son ayakları oluşturuyorlardı. Bu dizilişte sol kanadı kullanmak gibi bir fikir yoktu. Zaten Lorant da ilk 45 dakikada bir kere bile oyuncularını bu yönde uyarmadı. Dolayısıyla Fenerbahçe bol pas üretmesine rağmen, Samsunspor’un iyi kapanan mücadeleci düşüncesini delemedi. Tek pozisyon bile üretemeden devreyi bitirirken Samsunspor’un yakaladığı tek fırsat gol oldu. 
     Dedik ya, keyifler kaçmayacak. Yorumlar "Çocuklar ne yapsın, bütün golleri Galatasaray’a attılar, bu maça kalmadı" diye gelişmeye başladı. Hakan Bayraktar’ın sakatlanmasıyla Washington oyuna girdi. Bu, Samsun defansını yüksek toplar dışında aşmayı bir türlü beceremeyen Fenerbahçe’ye en azından hava hakimiyeti getirebilirdi. Ama orta saha, Brezilyalı ile oynamak yerine kendi şovunu yapmayı tercih etti. Yusuf ile Ceyhun maç boyunca çalımlayacak futbolcu aradılar, hangi oyuncuyla karşılaşırlarsa onların önüne gelip yeteneklerini denediler. Lorant da buna ses çıkarmadı. Sanki iki oyuncunun kendilerini "rezil" etmelerini ister gibi, maç sonrasında hesap sorulacak dakikaların peşindeydi. 
     Bu sırada sürekli saha içi sirkülasyonu yaşanıyordu. İkinci yarıya Steviç sağ bekte başlıyor, sonra Tuncay ile yer değiştiriyor, bir ara Ogün orta sahada Johnson ile yer değiştirip gol kulvarlarını zorluyor ve Cem Karaca’nın oyuna girmesiyle birlikte sol kanada tekrar hayat veriyordu. 73. dakikada Ceyhun’un attığı gol değil "mucizeydi" sanki. Fenerbahçe’nin klasik duran toplardan ve şutlardan başka gol bulma umudu yoktu. Ceyhun da kimselere vermek istemediği topla Shorunmu’yu avladı. Bu golle Samsunspor’un oyun konsantrasyonu yüzde yüz değişti. Ofsayttan çıkması için kendisini uyaran hocasına "Zaten pas vermiyorlar" diye isyan eden Washington, iki mükemmel pasla önce Rapajc’e, sonra da Serhat’a gol pozisyonlarını hazırladı. 
     Fenerbahçe takımının saha içi düzensizliğini hırsıyla kapattığı bir gerçek. Alman hocanın, ilk kez satranç oynar gibi denemeler yapıp skorun değişmesinde rol oynadığı da ifade edilmeli. 
     



 SPOR 




























</TEXT>
</DOC>
