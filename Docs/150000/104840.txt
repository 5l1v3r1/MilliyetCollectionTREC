<DOC>
<DOCNO> 104840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sonspo05.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Mehmet Polat'ı Galatasaray'a verdi, Murat'ı aldı 
</HEADLINE>
<TEXT>

     Gaziantepspor transfer döneminin son gününde, milli futbolcusu Mehmet Polat'ı Galatasaray'a bir yıllığına kiralarken, Galatasaray'ın sezon başında Beşiktaş ile amansız bir yarışa girerek renklerine kattığı orta saha oyuncu Murat'ı bir yıllığına kiralık olarak aldı. 
     Profesyonel Futbol Şube Sorumlusu Asım Atmaz, teknik kadronun orta sahaya ısrarla oyuncu istediğini, Brezilyalı Robert'in transferinin gerçekleşmemesi üzerine rotayı Türkiye'ye çevirdiklerini söyledi. 
     Geçtiğimiz sezon İstanbulspor'da başarılı bir sezon geçiren ve sezon sonunda Galatasaray'a transfer olan Murat'ı kulübünden istediklerini, bunun üzerine Galatasaray'ın da karşılığında Mehmet Polat'ı istediğini belirten Atmaz, şöyle devam etti 
     ''Orta saha için bize faydalı olacak oyuncunun Murat olduğuna karar verdik. Galatasaray ve oyuncu ile anlaştık. Galatasaray da bizden milli oyuncumuz Mehmet Polat'ı bir yıllığına kiralık olarak istedi. Karşılıklı olarak oyuncuları takas yaparak birer yıllığına kiraladık. İki kulüp de bu alışverişten karlı çıktı diye düşünüyorum.'' Atmaz, kulüp bulmaları istenen futbolculardan Fatih'i eski kulübü Trabzonspor'a bonservisi ile verdiklerini, Hasan Özer'i ise bir yıllığına Malatyaspor'a kiraladıklarını, Ramazan'ın ise henüz kulüp bulamadığını sözlerine ekledi. 

     
</TEXT>
</DOC>
