<DOC>
<DOCNO> 139968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur39.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson Türkiye'deki demokratik sürece saygılıyız 
</HEADLINE>
<TEXT>

     ABD'nin Ankara Büyükelçisi Robert Pearson, ABD'nin Türkiye'deki demokratik sürece ve karar alma mekanizmalarına saygılı olduğunu belirterek, Türkiye ile ABD arasındaki geçmişe dayanan dostluğun devam edeceğini söyledi. 
     Pearson Dışişleri Bakanlığı Müsteşarı Büyükelçi Uğur Ziyal ile 20 dakika süren görüşmesinden sonra yaptığı açıklamada, ABD'nin, Türk hükümetinin tezkereleri meclise göndermekte gösterdiği cesaretini ve ABD ile süren görüşmelerdeki açık ve dürüst tutumunu takdir ettiğini belirtti. 
     Pearson, daha önce birçok başka vesile ile de ABD'nin Türkiye'deki demokrasiye ve demokratik karar alma süreçlerine saygı duyduğunu ifade ettiğine işaret eden Pearson ''Türkiye ile ABD uzun zamandan beri dostturlar ve uzun sürede de dost olmaya devam edecekler'' diye konuştu. 
     İki ülkenin ortak çıkarları ve amaçları bulunduğunu kaydeden Pearson, Türkiye ile ABD arasında yürütülen görüşmeler sonucunda oluşturulan belgelerin yoğun ve değerli çabaların ürünü olduğunu kaydetti. 
     Pearson, ABD'nin hükümetten bundan sonra neler olacağına ilişkin bilgi almayı beklediğini belirtti. 
     ''Meclisteki oylamanın sonucu sizi hayal kırıklığına uğrattı mı '' sorusu üzerine Pearson ''Net bir şekilde ifade etmem gerekirse, biz lehte bir karar umuyorduk, ancak daha önce de belirttiğim gibi ABD hala Türkiye'nin dostudur'' yanıtını verdi. 
     





</TEXT>
</DOC>
