<DOC>
<DOCNO> 106048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun06.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve İngiltere,Irak'a son 4 yılın en büyük hava saldırısını yaptı 
</HEADLINE>
<TEXT>

     ABD ile İngiltere hava kuvvetlerinin dün Irak'a düzenledikleri hava saldırısına 100 kadar uçağın katıldığı bildirildi. 
     İngiltere'de yayımlanan Daily Telegraph gazetesi, kaynak göstermeden verdiği haberde, uçakların, Irak'ın batısındaki ana hava savunma donanımının hedef alındığını yazdı. 
     Haberde, uçaklardan sadece 12'sinin hedefe bomba bıraktığı ve jetler ile yakıt ikmal uçaklarının sadece saldırıya destek amacıyla havalandıkları belirtildi. 
     Hava saldırısının, Irak'ın hava savunmasını çökertmek ve özel kuvvetlere bölgede operasyon düzenleme olanağı sağlamak amacıyla düzenlenmiş olabileceği ifade ediliyor. 
     Gazete, saldırının, Irak'ta son 4 yıl içinde düzenlenen en büyük hava operasyonu olduğunu kaydetti. 

     
</TEXT>
</DOC>
