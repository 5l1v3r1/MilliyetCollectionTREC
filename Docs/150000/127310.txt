<DOC>
<DOCNO> 127310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur13.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise Irak harekatıyla ilgili talimat verilmedi... 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, Irak'a olası bir müdahale ve bu müdahalede Türkiye'nin de yer alması hakkında teşkilatına herhangi bir talimat gelmediğini bildirdi. 
     Haftalık bilgilendirme toplantısında bugünün Ulu Önder Mustafa Kemal Atatürk'ün Ankara'ya gelişinin 83. yıldönümü olduğunu anımsatan Arslan, O'nun Ankara'ya gelişinin Kurtuluş Savaşı'nı da kapsayan zincirin önemli bir halkası olduğunu ifade etti. 
     Emniyet Genel Müdürü Kemal Önal'ın, yılbaşının huzur ve güven içinde geçirilmesini sağlamak amacıyla bir genelge yayınladığını belirten Arslan, bu doğrultuda kış turizmine elverişli bölgelere ulaşılan karayollarında trafik ekiplerinin yoğun denetim yapacağını bildirdi. Yılbaşı günü 154 Alo Trafik ve 155 Polis İmdat hatlarında görev yapan polislerin takviyeli çalışacaklarını anlatan Arslan, özellikle alkollü sürücülerin araç taleplerinin, bu hatları aramaları halinde mahallinde faaliyet gösteren ticari araçlara haber verilerek karşılanacağını söyledi. 
     Arslan, trafik denetimlerinin daha çok seyir halinde yapılacağını alkollü araç kullanma, yanlış şerit değiştirme, emniyet kemeri, yakın takip gibi ihlallere ağırlık verileceğini bildirdi. 
     Sözcü Arslan, yoğun kar yağışı, buzlanma, sis veya trafik kazaları sebebiyle karayollarının kapanması durumunda, Trafik Hizmetleri Başkanlığı'nın 0 312 412 25 92 ve 0 312 468 9143 No'lu telefonlarıyla Kaza Danışma Birimi'nin devreye gireceğini ifade etti. 
     Polisin, resmi kuruluşlara ait araçların da trafik kurallarına uygun hareket etmesi için çalışma yaptığını belirten Arslan, son üç yılda kurallara uymayan 12 bin 623 resmi araca ceza kesildiğini kaydetti. 
     
     POLİSİYE TERİMLER TÜRKÇELEŞİYOR... 
     Emniyet teşkilatının iletişimi ve halkla ilişkilerini geliştirmek için ortak bir terminoloji oluşturma hazırlığı yaptıklarını bildiren Arslan, bundan böyle ''vukuat'', ''ceraim'', ''zabıt'', ''varaka'', ''varide'', ''sadire'' gibi anlaşılmayan sözcüklerin yerine Türkçe sözcüklerin kullanılacağını ifade etti. 
     Arslan, bir soru üzerine, Necip Hablemitoğlu cinayetiyle ilgili ellerinde kamuoyuyla paylaşabilecekleri bir bilgi olmadığını söyledi. 
     Genelkurmay Başkanlığı'nın, Irak'a olası harekat ve bu harekata Türkiye'nin de katılması hakkında kamu kurumlarına yazılı talimat gönderdiğini ileri süren bir gazeteciye Arslan, ''Biz böyle bir talimat almadık. Türk emniyet teşkilatının barış ve savaş koşullarında hangi görevleri yerine getireceği, yasalarla belirlenmiştir. Savaş söz konusu olursa, Türk emniyet teşkilatı ilgili yasa ve mevzuattan gelen görevlerini yerine getirecektir'' yanıtını verdi. 
     





</TEXT>
</DOC>
