<DOC>
<DOCNO> 138423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/soneko12.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Yeni vergi yok" 
</HEADLINE>
<TEXT>

     Maliye Bakanı Kemal Unakıtan, istihdamın artırılması için yeni alınan işçilerden vergi alınmayacağını bildirdi. 
     Unakıtan bugün öğleden sonra Ankara Yeni Sanayi Merkezi ile inşaat malzemeleri ve tesisat satış yerlerinin ağırlıkta olduğu Rüzgarlı Sokak'taki esnafı ziyaret etti. 
     Daha sonra Ankara Defterdarlığı'nın ek hizmet binasına gelen Unakıtan, burada basın mensuplarına açıklamalarda bulundu. 
     Ziyareti sırasında kendisinden istihdamı artırıcı önlemler alınmasının istendiğini, vergi kanunun bir an önce yürürlüğe sokulmasının talep edildiğini bildiren Maliye Bakanı, Irak ile ilgili savaş söylentilerinin de piyasaları tedirgin ettiğini vurguladı. 
     
     İSTİHDAMI ARTIRMA KANUNU 
     ''Milletin birinci derdi iş ve aş'' diyen Unakıtan, kendilerinin de piyasada işlerin açılması ve istihdamın artırılması için çalıştıklarını söyledi. 
     Çıkarılacak yeni bir kanun ile istihdamın artırılması için bazı kolaylıklar getirileceğini belirten Unakıtan, bu çerçevede yeni alınan işçilerden vergi alınmayacağını ve sigorta primlerinin düşürüleceğini ifade etti. 
     Söz konusu düzenlemelere ilişkin hazırlıkların Çalışma ve Sosyal Güvenlik Bakanlığı'yla da görüşülerek sürdürüldüğünü anlatan Unakıtan, konuyla ilgili bir soruyu da şöyle yanıtladı 
     ''Biliyorsunuz, ücretlerden stopaj alınıyor. İşe yeni başlatılanlardan bu stopajın tamamen alınmaması Anayasa'ya göre söz konusu olmuyor. Biz o verginin yüzde 90'ını almayacağız. Süre ve diğer konularda arkadaşlarımızla çalışıyoruz, bu konudaki düzenleme vergi kanunu değil, başka, yeni bir kanun olacak.'' 
     
     YENİ VERGİ PAKETİ 
     Maliye Bakanı Unakıtan, bir başka soru üzerine de yeni vergi paketine ilişkin çalışmaların büyük ölçüde tamamlandığını ve Odalar Birliği ile diğer sivil toplum kuruluşlarının görüşlerinin alınmasından sonra Bakanlar Kurulu'na sunulacağını bildirdi. 
     Unakıtan, tasarıda yatırım teşviklerinin herkese eşit ve tek vergiyle sağlanmasının yanı sıra, yatırım indirimi stopajının da kaldırıldığını vurguladı. 
     Yeni düzenlemede, kurumlar ve gelir vergisi yüklerinde azaltma yapılacağını kaydeden Bakan, aynı şekilde fonlarla ilgili iyileştirmelere de gidileceğini belirtti. 
     Unakıtan, tasarının Maliye Bakanlığı'nın web sayfasına konularak kamuoyunun bilgisine sunulacağını söyledi. 
     
     ''YENİ VERGİ YOK'' 
     Maliye Bakanı Unakıtan, açıklamaları sırasında, yeni vergi getirmeyeceklerini ve mevcut vergilerde hiçbir şekilde artışa gitmeyeceklerini de söyledi. 
     Bunun yerine, vergi tabanını yaygınlaştıran düzenlemeler yöneldiklerini anlatan Unakıtan, KDV oranları hakkındaki bir soruya da şu karşılığı verdi 
     ''Elimizde bir bütçe var. Üçte biri açık olan bir bütçeye sahibiz. Bir şey yapmadan önce bu ne getirir, ne götürür, iyi bakmak lazım. Ben Maliye Bakanı olarak iyi hesap yapmak zorundayım. Bütçe açıklarını sağlıklı vergi gelirleriyle karşıladıkça durum da imkan verdikçe bunları yapacağız.'' 
     
     ''BÜTÇE EN GEÇ PAZARTESİ MECLİS'TE'' 
     Bakan Unakıtan, başka bir soru üzerine, 2003 yılı Bütçe Yasa Tasarısı'nın en geç Pazartesi günü Meclis'e verilmiş olacağını belirtti. 
     Unakıtan, yolsuzluklarla mücadele konusundaki bir soruyu yanıtlarken ise yolsuzluklarla uğraşmanın hükümetin en önemli görevlerinden biri olduğunu vurgulayarak, ''Bunlarla uğraşacağız. Kimsenin yanına bırakmayacağız, bu bilinsin, soruşturmalar geriye doğru giderek artacak'' dedi. 
     Kemal Unakıtan, ABD ile müzakereler konusunda ise bunun hükümetin meselesi olduğunu, alınacak kararlar doğrultusunda hareket edileceğini söyledi. 
     





</TEXT>
</DOC>
