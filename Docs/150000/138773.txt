<DOC>
<DOCNO> 138773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur05.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşakapısı cezaevinde haraç kavgası... 6 yaralı var... 
</HEADLINE>
<TEXT>

     Üsküdar Paşakapısı Cezaevi'nde iki grup arasında çıkan kavgada yaralanan 6 kişiden 3'ü Haydarpaşa Numune, 3'ü de Bayrampaşa Cezaevi hastanelerine sevk edildi. 
     Paşakapısı Cezaevi C Blok'ta, adi suçlardan hüküm giyenlerin kaldığı bölümde çıkan kavgada, bazıları kesici ve delici aletlerle yaralanan 6 kişi, ambulanslarla cezaevinden çıkarıldı. 
     Yaralılardan Necmettin Ötleş, Turan Namlı ve Ergin Buyurgan, Haydarpaşa Numune Hastanesi'ne getirilerek burada tedavi altına alınırken, diğer 3 yaralı da Bayrampaşa Cezaevi içindeki hastaneye kaldırıldı. 
     Yetkililer, Ötleş ve Namlı'nın delici aletlerle, Buyurgan'ın ise darp edilerek yaralandığını belirttiler. 
     Olayda göğsünden yaralanan Turan Namlı, yapılan ilk müdahalenin ardından, Dr. Siyami Ersek Göğüs Kalp ve Damar Cerrahisi Hastanesi'ne sevk edildi. Sevk sırasında gazetecilerin, olayın neden çıktığı yönündeki sorusu üzerine Namlı, ''haraç ve rüşvet'' yanıtını verdi. 
     Bu arada, Paşakapısı Cezaevi yetkilileri, cezaevindeki durumun normale döndüğünü kaydettiler. 
     
</TEXT>
</DOC>
