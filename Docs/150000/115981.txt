<DOC>
<DOCNO> 115981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo09.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Galatasaray nakavt, Lokomotif geri dönüyor... 
</HEADLINE>
<TEXT>

     Avrupa Şampiyonlar Ligi H Grubu'nda Lokomotif Moskova takımına evinde 2-1 yenilen Galatasaray için İtalyan basınında yapılan yorumlarda, ''Hayret edici bir sonuç'' denildi. 
     La Gazzetta dello Sport, ''İstanbul'da her şey 5 dakikada. Yevseev, Terim'i zora sokuyor'' başlığı altında verdiği haberinde, ''Galatasaray ağlıyor. Lokomotif Moskova sıralamada Galatasaray'ın yanına gelerek, şimdi son maçta umutlanıyor'' ifadelerini kullandı. 
     Kura çekimi sonrasında ''uygun bir grupta'' bulunduğu belirtilen Galatasaray için bu grubun bir fare kapanı haline dönüştüğünü yazan gazete, sarı-kırmızılıların gerçekte çok zor bir durumda kaldığını kaydetti. 
     Corriere dello Sport gazetesi de ''Galatasaray nakavt, Lokomotif yarışa geri dönüyor'' başlığı altında, İstanbul'da alınan sonucun ''hayret edici'' olduğunu belirtti. 
     Haberlerde, grupta ikincilik mücadelesinin matematik hesaplarına kaldığı, ancak Lokomotif Moskova'nın iyi bir avantaj yakaladığı kaydedildi. 
     





</TEXT>
</DOC>
