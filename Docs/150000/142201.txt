<DOC>
<DOCNO> 142201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sondun13.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış basında Türkiye... TBMM'nin yine "hayır" demesi beklenmiyor 
</HEADLINE>
<TEXT>

     Almanya'da yayımlanan Stuttgarter Nachrichten gazetesinde yer alan yazıda, Türkiye'nin topraklarında yabancı birliklerin konuşlanmasına ilişkin olası ikinci tezkereye ''Hayır'' demesinin beklenmediği görüşüne yer verildi. 
     Gazetenin 11 Mart 2003 tarihli sayısında, Susanne Güsten imzasıyla yer alan yazıda, hükümeti kurmakla görevlendirilen Recep Tayyip Erdoğan'ın daha şimdiden tezkereye ''Hayır'' diyen çok sayıda kişiden, sonraki oylamada değişik davranacakları yönünde yazılı güvence aldığı öne sürüldü. 
     Yazıda, ''Sonuç şu Amerikan birlikleri galiba kalabilecekler'' ifadesine yer verildi. 
     
     THE WALL STREET JOURNAL'IN YORUMU 
     ABD'de yayımlanan ve günlük tirajı 2 milyon olan The Wall Street Journal gazetesinde, Erdoğan'ın Siirt seçimlerindeki zaferinin Amerikan planlarını desteklediği görüşü savunuldu. Guy Chazan imzasıyla yayımlanan Ankara çıkışlı makalede, şu sözlere yer verildi 
     ''Türkiye, kuvvet konuşlandırmasının en güçlü destekçilerinden birine, hafta sonundaki önemli seçimle iktidara gelme yolunun açılması üzerine, Irak'a karşı olası bir savaşta toprağına 60 bin kadar ABD askerinin girmesine müsaade edilmesi hususunda, yeni bir oylamaya doğru milim milim yakınlaştı.'' 
     
     ERDOĞAN'A ÖVGÜ 
     İsviçre'de yayımlanan ve günlük tirajı 268 bin olan Tages Anzeiger gazetesinin 10 Mart 2003 tarihli sayısında, Erdoğan'a övgü yağdırıldı. 
     Christiane Schlötzer'in kaleme aldığı ''Eğlenceye zaman yok'' başlıklı yazıda, İstanbul'un gecekondu mahallesinden gelen İmam Hatip mezunu Erdoğan'ın, ''mevcut en yüksek idare mevkisinin eşiğinde'' bulunduğu belirtildi. 
     Yazıda, Washington'un, Erdoğan'ın otoritesini kullanarak, Irak sorunu konusunda bölünen partisini ABD'nin Irak için asker gönderme isteğinin yerine getirilmesine ikna etmeyi umduğu görüşüne yer verildi. 
     
     ''ABD BİRLİKLERİNE 'EVET' YANITI KESİN DEĞİL" 
     İtalya'da yayımlanan Il Sole 24 Ore gazetesinin haberinde, Erdoğan'ın 62 bin askerinin Türkiye'de konuşlandırılması için halen parlamento onayını bekleyen ABD'ye, teminat verici bir nitelikle olmayan bir mesaj yolladığı öne sürüldü. 
     0 bin tirajlı gazetenin 11 Mart 2003 tarihli sayısında, AK Parti liderinin, Amerikalılardan anlaşmanın her noktası üzerinde ''büyük güvenceler'' talep ettiğine işaret edildi. 
     Haberde, Türkiye'nin çekinceleri özetlenirken, Türk hükümetinin, Kuzey Iraklı Kürt gruplara silah dağıtımı yapılmasından endişe duyduğu ve bunların savaştan hemen sonra iade edileceğinden de emin olmak istediği kaydedildi. Ayrıca Erdoğan'ın, Türkmenlerin Kuzey Irak yönetimine büyük oranda katılımını talep ettiği ve sınır komşusu olan Irak'taki savaştan sonra Amerikan mevcudiyetinin kalış süresi konusunda kesinlik istediği belirtildi. 
     Haberde şu görüşlere de yer verildi 
     ''Türkiye, Saddam'ın yenilgisinin ve Kuzey Irak'ta bağımsız bir Kürt devletinin kurulmasının, Türkiye'deki Kürt ayrılıkçılığına çanak tutacağı ihtimalinden korkuyor. Bu nedenle, ABD ile müzakerelerinde milyarlarca dolarlık kredinin yanı sıra Irak'a çok sayıda Türk askerinin gönderilmesi için de onay aldı. Ancak Erdoğan, bu aşamada bir dizi birbirine zıt baskı unsuruyla, özellikle de mevcut iç baskılarla hesaplaşmak zorunda. Askerler yeşil ışık yakılmasını isterken, Türk kamuoyu Amerikan birliklerinin geçişine karşı.'' 
     
     ''YENİ VAATLER BEKLENİYOR'' 
     Avusturya'da yayımlanan ve günlük tirajı 25 bin olan Wiener Zeitung'un 11 Mart günkü sayısında da, ''Türkiye, birliklerin konuşlandırılmasından önce yeni vaatler bekliyor'' başlıklı bir yazı yer aldı. 
     Yazıda, ABD'nin Ankara Büyükelçisi Robert Pearson'un Pazar günü üç saat boyunca Erdoğan ile tereddütleri hakkında konuştuğu, Erdoğan'ın ise Türkmenler ve Türkiye'nin rolüne ilişkin sorularının cevapsız kaldığını açıkladığı belirtildi. 
     Japonya'da yayımlanan ve günlük tirajı 1 milyon 672 bin olan merkez sağ eğilimli Mainichi Shimbun gazetesinin 10 Mart 2003 tarihli akşam sayısında, yabancı birliklerin Türkiye'de konuşlanmasına ilişkin tezkerenin yeniden Meclis'e gelmesinin gündemde olduğu belirtildi. 
     
     TÜRKİYE, İSTEMEDİĞİ HALDE SAVAŞA SÜRÜKLENİYOR 
     Beyrut'ta yayımlanan liberal eğilimli L'Orient-Le Jour gazetesinin 10 Mart 2003 tarihli sayısında, ''Türkiye, istemediği halde savaşa sürükleniyor'' başlıklı bir yazı yer aldı. 18 bin tirajlı gazetede Roger Barakeh imzasıyla yer alan yazıda, Türkiye'nin bölgedeki merkezi rolünün, Irak krizinin başlamasıyla iyice belirginleştiği vurgulandı. 
     Yazıda, Irak'la sınırı olan ve ulusal güvenliği açısından ''tehlikelerle'' karşı karşıya bulunan Ankara'nın, İstanbul'da Irak konulu bir konferans düzenleyerek, Bağdat'ın silahlardan arındırılması ve Saddam Hüseyin rejiminin devrilmesi konusundaki Amerikan kararı karşısında harekete geçen ilk bölge ülkesi olduğu hatırlatıldı. 
     Gazetenin yazısında, ''Türk parlamentosunun bir kısmının tereddüdünün de ortaya koyduğu üzere Ankara, istemediği halde savaşa sürüklenir gibi görünüyor'' denildi. 
     
     ''TÜRKİYE AB'YE GİREBİLİR" 
     Almanya'da yaymlanan 440 bin tirjlı Frankfurter Allgemeine Zeting'un 10 Mart günkü sayısında ise ''Türkiye AB'ye girebilir'' başlıklı bir yazı yer aldı. 
     Rainer Hermann imzalı ve İstanbul çıkışlı yazıda, Hür Demokrat Partisi FDP Genel Başkanı Westerwelle'nin, Türkiye'nin AB üyeliğini genel olarak engelleyen bir kriter olmadığı görüşüne yer verildi. 
     Ekonomi, insan hakları ve Kıbrıs ihtilafı konularında Türkiye'nin daha büyük engelleri aşması gerektiğini söyleyen Westerwelle, Türkiye'nin ekonomik bakımdan 2001'de beklenenden daha iyi bir yolda olduğu görüşünü dile getirdi. 
     





</TEXT>
</DOC>
