<DOC>
<DOCNO> 135776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur05.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizme bayram dopingi... 
</HEADLINE>
<TEXT>

     - Uzun Kurban Bayramı tatili dolayısıyla Muğla ve yöresindeki turistik tesislerde doluluk oranının yüzde 100'e ulaşmasının beklendiği belirtilirken, Kapadokya bölgesindeki konaklama tesislerinde doluluk oranının yüzde 90'a ulaştığı bildirildi. 
     Türkiye'nin önemli turizm merkezlerinden biri olan Muğla ve yöresinde, 9 günlük Kurban Bayramı tatili nedeniyle artan rezervasyonlar turizmcilerin yüzünü güldürdü. 
     Bayramda, yörede turizme açık tesislerde, yüzde 100'e varan düzeyde doluluk oranının yaşanması bekleniyor. 
     Muğla Turizm İl Müdürlüğü, Bodrum Otelciler Derneği ve Marmaris Güney Ege Otelciler Birliği yetkilileri, bayramda yaşanacak önemli canlanmanın, yöredeki işletmelerin yüzünü güldüreceği ve bu gelişmenin turizm sektörüne doping etkisi yapacağı görüşünde birleşiyorlar. 
     Yetkililer, kış sezonu nedeniyle yöredeki tesislerin yüzde 25-30'unun açık olduğunu belirterek, bu tesislerde bayram tatili için yaşanacak doluluk oranının, yüzde 90'ının yerli turistlerce rezerve edildiğini kaydettiler. 
     
     2003 İÇİN ''ALTIN YIL'' BEKLENTİSİ 
     Bodrum Otelciler Derneği Başkanı Halil Özyurt, bu yıl Londra Dünya Turizm Fuarı ve Hollanda Utreh Turizm Fuarı'na katılarak çok iyi tanıtım yaptıklarını belirtti. 
     Özyurt, ''Irak krizi nedeniyle büyük bir olumsuzluk yaşanmaması durumunda, yapılan rezervasyonların turizm sezonunda gerçekleşmesiyle, turizm sektöründe 2003 altın yıl olacaktır'' dedi. 
     Marmaris Güney Ege Otelciler Birliği Başkanı Mustafa Karacan da, bayram tatilinin, turistik işletmelerin ve esnafın yüzünü güldüreceğini ve herhangi bir olumsuzluğun ortaya çıkmaması halinde sektörde büyük mesafe alınacağını söyledi. 
     -KAPADOKYA'DAKİ OTELLER- Bu arada, Türkiye'nin önemli turizm merkezlerinden olan Kapadokya'da da Kurban Bayramı için hazırlıklar tamamlandı. Turistik otellerde ve konaklama tesislerinde doluluk oranı yüzde 90'a ulaştı. 
     Kapadokya Turistik İşletmeler Derneği KAPTİD Başkanı Ahmet Tok, A.A muhabirine yaptığı açıklamada, Kapadokya Bölgesi'nin Ramazan Bayramı'nda yerli turistlerin akınına uğradığını, Kurban Bayramı öncesinde de rezervasyonların büyük ölçüde dolduğunu söyledi. 
     Bölgeyi kış aylarında daha çok yerli turistlerin ziyaret ettiğini kaydeden Ahmet Tok, Kurban Bayramı tatilinin uzun olması nedeniyle iki ayrı tatil programı hazırlandığını belirterek, şunları söyledi 
     ''Meteorolojik veriler de bizi sevindiriyor. Bayram süresince bölgemizde yağış beklenmiyor. Otellerde ve diğer turistik işletmelerde bayram hazırlıkları tamamlandı. Bölgedeki otellerde günlük konaklama ücreti 45 ila 85 milyon lira arasında değişiyor.'' Ürgüp Belediye Başkanı Bekir Ödemiş de, bayramda ilçelerine gelecek olan turistlerin memnun kalmaları için her türlü tedbiri aldıklarını söyledi. Ödemiş ''Ürgüp'e gelen yerli turistler, özellikle Asmalı Konak dizisinin çekiminin yapıldığı Kapsam Halıcılık'a ait işyerini ziyaret ediyorlar. Asmalı Konak dizisine çok şey borçluyuz'' dedi. 
     Tatillerini Kapadokya bölgesinde geçirmek isteyenler ayrıca, Avanos'ta çanak atölyelerini gezip, çamurun tezgahta nasıl şekil aldığını görüp bilgi alabiliyorlar. Atölyeleri gezen ziyaretçiler isterlerse tezgahın başına geçip çamura şekil de verebiliyor. Ürgüp ve Uçhisar ilçesindeki şarap fabrikaları da ziyaretçilerine ürünlerinin ücretsiz olarak tadımını yaptırıyor. 
     





</TEXT>
</DOC>
