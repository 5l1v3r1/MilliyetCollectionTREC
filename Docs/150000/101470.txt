<DOC>
<DOCNO> 101470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo05.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe elemelerde geçit vermiyor... 
</HEADLINE>
<TEXT>

     Avrupa Şampiyonlar Ligi 3. ön eleme turu ilk maçında Hollanda'nın Feyenoord Rotterdam takımıyla karşılaşacak olan Fenerbahçe, bugüne dek Avrupa kupalarında yaptığı ön eleme maçlarında rakiplerine geçit vermedi. 
     Avrupa kupası maçlarında, Avrupa Şampiyonlar Ligi'nde 2 ve UEFA Kupası'nda 3 olmak üzere toplam 5 kez ön eleme maçı yapan sarı-lacivertliler, her defasında tur atladı. 
     Sarı-lacivertliler, Avrupa Şampiyonlar Ligi'nde 3. kez mücadele edebilmek için yarın, geçen yılın UEFA Kupası şampiyonuyla deplasmanda yapacağı maçta, İstanbul'daki ikinci maçı da düşünerek avantajlı bir sonuç elde etmeye çalışacak. 
     Daha önce 2 kez katıldığı Avrupa Şampiyonlar Ligi'nde, 1996-97 sezonunda ön elemede İsrail'in Maccabi Tel Aviv takımını deplasmanda 1-0 yenip İstanbul'da rakibiyle 1-1 berabere kalan Fenerbahçe, lige ilk kez katılma başarısını gösterdi. 
     Sarı-lacivertliler, hiç puan alamayarak büyük bir düş kırıklığı yarattığı geçen sezon Avrupa Şampiyonlar Ligi macerası öncesi ise İskoçya'nın güçlü temsilcisi Glasgow Rangers engelini ön eleme turunda geçmişti. İlk maçta rakibiyle deplasmanda 0-0 berabere kalan Fenerbahçe, İstanbul'da aldığı 2-1'lik galibiyetle turu geçmesini bilmişti. 
     
     UEFA KUPASI 
     UEFA Kupası'nda mücadele ettiği sezonlarda 3 kez ön eleme turu oynayan sarı-lacivertliler, bu maçlarda da rakiplerine şans tanımadı. 
     Bu kupada mücadele ettiği en son 1998 yılında İsveç'in IFK Göteborg takımıyla eşleşen sarı-lacivertliler, ilk maçta deplasmanda 2-1 yenilmesine karşın, İstanbul'da 1-0'lık galibiyetle 1. tura yükselmişti. 
     1995 yılında Arnavutluk'un FC Partizani Tiran takımıyla eşleşen Fenerbahçe, 2-0 ve 4-0'lık galibiyetlerle, 1994 yılında da Azerbaycan'ın FC Turan takımıyla karşılaşan sarı-lacivertliler 5-0 ve 2-0'lık galibiyetlerle bir üst tura çıkmıştı. 
     





</TEXT>
</DOC>
