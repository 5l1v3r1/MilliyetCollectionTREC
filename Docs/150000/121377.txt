<DOC>
<DOCNO> 121377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko43.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Coşkun Çoğunluğun her şey olmadığının bilincindeyiz 
</HEADLINE>
<TEXT>

     Sanayi ve Ticaret Bakanı Ali Coşkun, ''Biz tek başına iktidar olduk ama hükümeti tek başına yönetme niyetinde değiliz, çoğunluğun her şey olmadığı bilinci içindeyiz'' dedi. 
     Ali Coşkun, daha önce bir dönem Yönetim Kurulu Başkan Vekili olarak görev yaptığı İstanbul Sanayi Odası Meclisi'ne, bu kez Sanayi ve Ticaret Bakanı olarak 58. hükümetin sanayide üretim politikalarını anlatmak için konuk oldu. 
     Konuşmasına ''Hepinizi gönülden, yuvama dönmüş olmanın heyecanı içinde sevgiyle saygıyla selamlıyorum. 7 yıl sonra sizlerle beraber olmanın heyecanını yaşıyorum'' diyerek başlayan Coşkun, mesleki iş hayatında en büyük kazancı İSO sıralarında oturduğu günlerde edindiğini, büyüklerden çok şey öğrendiğini vurguladı. Ali Coşkun, ''Odama manevi bakımdan büyük bağlılığım var. Sanayi ve Ticaret Bakanı olarak da ilk konuşmayı kendi odamda yapmanın onurunu taşıyorum'' diye konuştu. 
     AK Parti'nin şahıs merkezli değil, ilkeler merkezli bir parti olarak kurulduğunu belirten Coşkun, şöyle dedi 
     ''Biz kendimizi halka anlatmaya çalıştık kadromuzla, programımızla. Bu yetmedi, çünkü globalleşen dünyada kendinizi yurtiçinde anlatmanız kafi değil, kendimizi yurtdışında özellikle finans kurumlarına da anlatmamız gerekiyordu.'' Coşkun kendilerine göre Türkiye'nin birinci sorununun ekonomi değil güven bunalımı olduğunu, seçimlerin bu güven bunalımından çıkmanın adeta nefes alma unsuru olduğunu söyledi. 
     Güvenli bir ortama doğru yeni bir kapının açıldığını belirten Ali Coşkun, 3 Kasım seçimlerinden tek başına iktidar olmanın şerefine eriştiklerini dile getirdi. Bakan Coşkun, ''Biz tek başına iktidar olduk ama hükümeti tek başına yönetme niyetinde değiliz. Çoğunluğun her şey olmadığı bilinci içindeyiz. Ana muhalefet partisi ile meclise giremeyen diğer siyasi partiler ve özellikle sivil toplum örgütleriyle beraber hükümet olmak istiyoruz'' diyek konuştu. 
     
     ''10 KATRİLYON LİRALIK VERGİ ALACAĞI VAR'' 

     Ali Coşkun, Türkiye'de işsizlik, hayat pahalılığı ve gelir dağılımındaki adaletsizlik gibi çok önemli sıkıntılar bulunduğunu anlatarak, şunları kaydetti 
     ''Programı gözümüzün önüne getirirsek IMF öncülüğünde uygulanan program ağırlıklı olarak parasal politikaların öne çıktığı bir programdı. Bu programın 2 ayağı eksikti. Kamu maliyesiyle desteklenemiyordu ve üretimle bütünleşemiyordu. Öyle ki mali disiplini sağlamak için üretim olmadığından ekonomi durgunlaştı, ekonomi küçüldüğü için kazanç meydana gelmediğinden doğrudan vergi alamayan maliye bu defa dolaylı vegilere yönelmişti. Bunun en çarpıcı örneğini elektrik enerjisinde ve akaryakıtta görüyoruz. Bir birim maliyetinin üzerinde üç dört katı vergi yükü var. Dolayısıyla şu anda maliye hem kazanç tahakkuk etmiyor, vergi alamıyor, hem de tahakkuk eden vergiyi tahsil edemiyor. 10 katrilyon lirayı aşmış bir vergi alacağı var.'' 
     
     ''PROGRAMDA REVİZYON OLACAK'' 

     Sanayinin son günlerde kıpırdanış içinde ve ihracatta da bir hareketlilik olduğunu belirten Coşkun, ''Önemli olan bunu kalıcı hale getirmek, sürdürülebilir bir kalkınma haline dönüştürebilmektir. O bakımdan biz bu programa IMF ile 4. protokol görüşmelerine başladığımızda sosyal boyutu ve üretim boyutunu ekleyeceğiz'' diye konuştu. 
     Ali Coşkun, basında yer aldığı gibi yeni bir stand-by anlaşmasının olmayacağını yineleyerek, sadece ülke gerçeklerine uygun bir revizyon olacağını, bu konuda da herhangi bir ön tepki almadıklarını bildirdi. 
     Bakan Coşkun ''Bu programımızla tek parti iktidarının gelmesiyle piyasalara gelen bahar havasını önemli olan kalıcı hale getirmemizdir. Hatta bu bahar havasını yaza çevirmemizdir. Acil eylem planında görüldüğü gibi güvenin devamlılığı bakımından piyasadaki tedirginlikleri kaldırmamız lazımdı'' diye konuştu. 
     
     ''MALİ MİLAT'I KALDIRDIK'' 

     Coşkun, Mali Milat'ın aslında 1998 yılında uygulandığını belirterek, konuşmasını şöyle sürdürdü 
     ''Şu anda aslında uygulanacak olan 'nereden buldun' yasası. Ama halk arasında bu Mali Milat olarak yerleştiği için böyle devam ediyor. Bugün Bakanlar Kurulu'nda imzaya açıldı. 
     İş kesimine bir müjde olarak söylüyorum 'nereden buldun' yasasını yani Mali Milat'ı kaldırdık. Ama bizim hedefimiz yolsuzluklarla mücadeleye devamdır. Bunu da polisiye tedbirlerle değil, çünkü bu sıralarda bir şey öğrendik ekonomik sorunlar ancak ekonomik tedbirlerle önlenir, bu bakımdan bizim alacağımız ağırlıklı tedbirler ekonomik tedbirler olacaktır. Dolayısıyla Mali Milat'ı kaldırmak demek, 'nereden buldun' yasasını kaldırmak demek yolsuzluklara imkan vermek anlamı taşımamalı. Tabii ki mali disiplini sağlamak için, kamu maliyesini güçlendirmek için bir taraftan yasal değişiklikleri sağlarken, diğer taraftan da bazı gelişmiş ülkelerde olduğu gibi çağdaş yasaları da koyacağız.'' 
     
     "ENFLASYON TEK RAKAMA İNECEK" 

     Sanayi ve Ticaret Bakanı Ali Coşkun, olağanüstü bir sıcak savaş ya da olağanüstü bir gelişme olmazsa enflasyonun 3 yılın sonunda tek haneli rakama ineceğini bildirdi. 
     Coşkun, Türk halkının onuruna düşkün bir millet olduğunu, meydanlarda ''açız, işsiziz'' diye bağırıyorlarsa bu sosyal sorunun çözülmesi gerektiğini söyledi. 
     Uluslararası Para Fonu'na IMF karşı olmadıklarını ama ülke gerçeklerine göre bazı revizyonlar yapma durumunda olduklarını anlatan Coşkun, acil olarak ele aldıkları konular arasında vergi reformunun da yer aldığını belirterek, ''Vergi reformu getiriyoruz. Aslında bunun anlamı vergi barışıdır'' dedi. 
     Girişimcinin önündeki engelleri kaldırmaktan yana olduklarını belirten Ali Coşkun, ''Sanayiciyi, müteşebbisi Ankara'ya getirip kapı kapı dolaştıran bir hükümet olmak istemiyoruz'' diye konuştu. 
     Türkiye'ye yabancı sermaye gelmemesinin nedenlerini, Dünya Bankası kuruluşu FIAS'ın raporuna göre, vergi mevzuatı, bürokratik engeller, enflasyon muhasebesinin uygulanmaması olarak özetleyen Coşkun, vergi oranlarını ve çeşidini kademeli olarak azaltacaklarını, hukukun sağlıklı işler duruma getirileceğini ve enflasyon muhasebesini de kademeli olarak uygulamaya geçirmek istediklerini anlattı. 
     Aynı şekilde SSK priminde de indirim yapmak istediklerini bildiren Coşkun, ''Rant ekonomisinden reel ekonomiye geçişte imalatın önündeki engelleri kaldırmak istiyoruz'' dedi. 
     
     BÜROKRATİK CUMHURİYET 

     Ekonomik sorunların başka sorunlarla da ilişkili olduğunu anlatan Coşkun, ''Geçen ay kuruluş yıldönümünü kutladığımız Cumhuriyetimizi üzülerek belirtiyorum ki demokratik bir cumhuriyet haline getirememişiz. Hala bürokratik cumhuriyet olarak çalışıyor. Onun için bürokrasi ile mücadele öncelikli hedeflerimiz arasında'' dedi. 
     AB konusunda da görüşlerini bildiren Bakan Coşkun, Avrupa Birliği'ne ne pahasına olursa olsun teslimiyetçi politikalarla ''boynumuzu eğip beklemek yerine'' hedeflerini Avrupa Birliği'nin tüm üye ülkeler için belirlediği kriterlere uymak olarak açıkladı. 
     ''Devleti dışarıda gördüğümüzden daha hantal durumda bulduk'' diyen Coşkun, devleti mutlaka verimli, kaliteli hizmet anlayışına kavuşturmak gerekliliğinin altını çizdi. Çalışmalara Bakanlar Kurulu'ndan başladıklarını ve bakanlık sayılarını azalttıklarını hatırlatan Coşkun, bakanlıkları yeniden yapılandırdıklarını söyledi. 
     TBMM'de büyük bir reorganizasyona giriştiklerini, bu çerçevede Meclis lojmanlarını tasfiye edeceklerini belirten Coşkun, devamla şöyle konuştu 
     ''Devlette şu anda 238 bin lojman, 27 bin araç var. Kendi bakanlığımda herkese binlerce cep telefonu dağıtılmış. Bunlar belki büyük ekonomik kazançlar sağlamayabilir ama tasarrufun psikolojik bir yerden başlaması lazım. Sadece tasarruf genelgeleriyle bunların başarılamadığı anlaşılmıştır. Ciddi tedbirler almak niyetindeyiz. Yerel yönetimler yerinden yönetim reformunu önümüzdeki bir ay içinde çıkartacağız. Merkezin yetkilerini valiliklere, özellikle seçimle gelmiş belediyelere devredeceğiz. Bizim bakanlığımızın bazı yekilerini ilgili sivil toplum kuruluşlarına devredeceğiz. 
     Bunlar yaptığımız hesaplara göre devlette 1 yılda 20 milyar dolara yakın tasarruf sağlıyor. 1990-2000 yılları arasında tespit edilen israfın miktarı 195 milyar dolar. Takdir edersiniz ki 1 yıla düşen miktar bütçe açığından fazla.'' 
     
     ''İŞYERİ GÜVENCESİ OLMADAN İŞ GÜVENCESİ OLMAZ'' 

     Ali Coşkun, Ekonomik ve Sosyal Konsey'i periyodik olarak tekrar toplayacaklarını söyledi. 
     İş Güvencesi Yasası'nın çok sıkışık bir zamanda çıktığını kaydeden Coşkun, ''Bizim ısrarımızla 15 Mart'ta uygulanması kabul edildi. Bunun amacı kazanılacak zamanda tarafları bir odaya kapatarak uzlaşmalarını sağlamak ve yeni bir çağdaş iş kanunu hazırlamaktır. Sendika, konfederasyon temsilcilerinden söz aldık, 15 Mart'tan önce bu halledilecektir. İşyeri güvencesi olmadan iş güvencesi olmaz'' dedi. 
     Ticaret kanununu da basitleştireceklerini dile getiren Coşkun, enerji başta olmak üzere vergi ve maliyetleri düşürerek diğer girdilerle birlikte sanayinin rekabet gücünü artırmak istediklerini kaydetti. 
     Özelleştirme konusunda da 2002 bütçesinde gelirin sıfır göründüğünü ve bunun ilk kez karşılaşılan bir durum olduğunu anlatan Coşkun, ''Çünkü üzülerek söylüyorum ki ihalelere fesat karıştırdılar. Ahbap çavuş ilişkileri içinde... Milletin de güveni sarsıldı. Devleti ekonomiden çıkaracağız'' ifadesini kullandı. 
     Tedbir alınmazsa enerji bunalımı da yaşanacağına işaret eden Coşkun, enerji yatırımlarına büyük önem verdiklerini söyledi. 
     Türkiye'de hidroelektrik üretimi konusunda potansiyel olduğuna da dikkat çeken Coşkun, Çoruh Nehri üzerinde 11 hidroelektrik santralı projesi olduğunu, ancak bunların 4'ünden vazgeçildiğini kaydetti. 
     Coşkun ''Neden iptal edildiğini söyleyeyim mi size Rafting sporuna engel olur diye vazgeçilmiş. Eski Fransa Cumhurbaşkanı François Mitterand'ın eşi Danielle Mitterand bu konuda bir direniş başlatmayı da düşünüyormuş'' dedi. 
     Sanayi ve Ticaret Bakanı Ali Coşkun, konuşmasının sonunda olağandışı bir sıcak savaş, olağandışı bir gelişme olmazsa enflasyonun 3 yılın sonunda tek rakama ineceğini ve Türkiye'nin uluslararası düzeyde hatırı sayılır sözü dinlenir ülke konumuna geleceğini bildirdi. 
     
     ELEKTRİKTE TRT PAYI KALDIRILACAK 

     Meclis Toplantısı'nın ardından basın mensuplarının sorularını yanıtlayan Coşkun, elektrikte yüzde 3.5'lik TRT payını kaldırmaya karar verdiklerini, önümüzdeki günlerde Enerji ve Tabii Kaynaklar Bakanlığı'nın gereken çalışmayı yaparak bunu Resmi Gazete de ilan edeceğini bildirdi. 
     Coşkun, TRT'nin daha verimli çalışmasını istediklerini ifade ederek, ''Ama, böyle dolaylı yollardan aktarılan fonlar ile değil bütçeden tahsil edilen imkanlar dahilinde daha verimli çalışarak güzel hizmetler yapacağına inanıyorum. Bu konu karara bağlandı. Başbakanımız, Enerji Bakanı'na görev verdi'' diye konuştu. 
     Türkiye'nin enerji terminali üzerinde bulunduğuna dikkat çeken Coşkun, şunları kaydetti 
     ''Türkiye özellikle yeşil enerji dediğimiz rüzgar enerjisi ve diğer enerji türlerini önemle gündemine alırken, diğer taraftan hidrolik santraller, termik santraller, doğalgaz santralleri ve nükleer santraller de planlıyor. Bununla ilgili olarak da Enerji Bakanlığımız hızla çalışmalarına başladı. Ve bugün Başbakan tarafından talimat verildi.'' Toplantının açılışında İSO Meclis Başkan Vekili Turan Sarıgülle tarafından ''evinize, aramıza hoşgeldiniz'' sözleriyle takdim edilen Ali Coşkun, toplantının ardından verilen iftar yemeğine de katıldı. 

     
</TEXT>
</DOC>
