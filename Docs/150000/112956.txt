<DOC>
<DOCNO> 112956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur20.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem'den Ecevit'e Hayır, gençlerimiz ölmesin 
</HEADLINE>
<TEXT>

     YTP Genel Başkanı İsmail Cem, Başbakan Bülent Ecevit'in "Türkiye'nin istemese de Irak savaşına girebileceği ve genç kuşaklarda büyük kayıp verebileceği" yolundaki sözlerine tepki göstererek "Hayır daha çok gençlerimiz ölmesin" dedi. 
     ABD'nin Irak'a olası müdahalesinin içerisinde Türkiye'nin yer alması gerektiği yönünde yapılan açıklamaların "yanlış ve tehlikeli" olduğunu belirten cem, "Türkiye'nin içinde yer alacağı bir savaş, tahmin edilemeyecek boyutlarda yıkımlara neden olabilir" diye konuştu. 
     İzmir'de "Uluslararası Barış Konferansı'na katılan Cem, Irak konusunun hiçbir gayri ciddiliği kaldıramayacak kadar hassas olduğunu söyledi. Türkiye'nin Irak konusuna, çok büyük dikkatle yaklaşması gerektiğini kaydeden Cem, yanlış beyanlarda bulunulmaması ve öncelikle Türk insanı ile Türk gençlerinin düşünülmesi gerektiğini vurgulayarak şöyle devam etti 
     "'Savaşa sürükleniyoruz, daha çok gençlerimiz ölecek, bu savaşta mutlaka yer almalıyız' denmektedir. Bunlar son derece yanlış ve tehlikeli açıklamalardır. Bir defa, Türkiye'yi çaresiz, başkalarının peşine takıp savaşa sürükleyebileceği bir ülke gibi göstermektedir. Kimsenin kuşkusu olmasın, dış siyasetin çok önemli bir kuralıdır... O da başkaları bizi peşlerine takıp sürükleyebileceği bir ülke olarak görür. Dolayısıyla bu yaklaşım, adeta 'kaderci bir yaklaşımdır' ve son derece yanlıştır. Türkiye'nin konumu ve yapısı, kesinlikle Türkiye'yi böyle bir mecburiyetin içine itmiş değildir. 'Daha çok gençlerimiz ölür'. Hayır daha çok gençlerimiz ölmesin. Gençlerimiz niye ölsün Bu olmaz. YTP, gençlerimizin ölüme gönderilmesine izin vermeyecektir. Böyle tartışmalı, bütün dünyanın ihtiyatla yaklaştığı, AB'nin tavır koyduğu savaşa, Türkiye'nin gençlerini sokmak, memleketimize, bu gençlerin anne ve babalarına karşı haksızlık olur'' dedi. 
     
     KÜRT-ARAP SAVAŞI ÇIKAR 
     Irak'ın Kuzey bölümünde, Kürt devletinin kurulmasının tehlikeli, ama konuşulmayan bir konu olduğunu belirten Cem görüşlerini şöyle dile getirdi 
     "Eğer sınırımıza yakın bir yerde, etnik yapıda bir devlet kurulursa, Araplarla Kürtler arasında, İsrail-Filistin benzeri ciddi çatışmalar olur. Ortadoğu'da savaş, çok büyük zarar verir. Türkiye'nin içinde yer alacağı bir savaş, Türkiye açısında tahmin edilemeyecek boyutlarda büyük yıkımlara neden olabilir. Bu nedenle Irak'ın kuzey bölümü konusunda ciddi ve dikkatli olmak zorundayız." 
     





</TEXT>
</DOC>
