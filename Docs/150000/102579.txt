<DOC>
<DOCNO> 102579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur24.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris yangını kısmen kontrol altında... 
</HEADLINE>
<TEXT>

     Marmaris'teki orman yangınının, bugün saat 15.30 sıralarında tekrar kısmen kontrol altına alındığı açıklandı. 
     Orman Genel Müdürlüğü Yangın Harekat Merkezi bünyesinde kurulan Kriz Masası'ndan yapılan yazılı açıklamada, üç gün önce Marmaris-Çetibeli Orman İşletme şefliği Baklatarlası mevkiinde çıkan ve kısa sürede büyüyen yangının, 16 Ağustos'ta kontrol altına alındığı, ancak şiddetli rüzgarın da etkisiyle aynı gün kontrolden çıktığı anımsatıldı. 
     Üç günlük bir çalışma sonunda bugün saat 15.30 sıralarında yangının tekrar kısmen kontrol altına alındığı belirtilen açıklamada, yangın söndürme çalışmalarında 62 yönetici ve teknik eleman, 920 işçi ve 300'e yakın mükellef ile 300 askerin yanı sıra 85 arazöz, 26 dozer, 17 uçak ve 12 helikopterin görev aldığı kaydedildi. 
     Kontrol altına almış bir yangının, ''doğal davranışları gereği'' rüzgarın şiddetlenmesi ve yön değiştirmesi sonucu zaman zaman kontrol hattını aştığının görüldüğüne dikkat çekilen açıklamada, şunlar kaydedildi 
     ''Çok sayıda yönetici, teknik eleman, orman işçisi ve mükellef ile kahraman Mehmetçiklerimiz'in hayatlarını ortaya koyarak sürdürdükleri yangın söndürme çalışmalarının takdirle karşılanması beklenirken, bugün yayınlanan bazı basın organlarında yer alan Ormancılar yangını söndürmek isterken daha da büyüttüler. Ters yangın yönetimi orman yangınını büyüttü. Söndürürken yaktılar gibi haberler çalışanların moral motivasyonlarını olumsuz yönde etkilemiş, konuyu bilenleri üzmüştür.'' Orman yangınlarının söndürülmesinde çok çeşitli stratejiler ve söndürme taktik ve teknikler bulunduğu, bunlardan birinin de ''karşı ateş verme'' tekniği olduğu bilgisine yer verilen açıklamada, Marmaris-Çetibeli'de bu tekniğin uygulanmadığı ve çalışanlarca yangının büyümesine neden olabilecek hiçbir uygulamanın yapılmadığı bildirildi. 
     Açıklamada, dört tarafı çevrilen ve kısmen kontrol altına alınan yangının söndürülmesi çalışmalarının 5-10 gün sürebileceği de kaydedilerek, bu yörede önceki yıllarda çıkan bazı yangınların söndürülme sürelerinin 15-20 gün olduğuna işaret edildi. 
     





</TEXT>
</DOC>
