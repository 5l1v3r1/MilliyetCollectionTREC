<DOC>
<DOCNO> 139017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur28.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun Limanı'na askeri kargo gemisi yanaştı... 
</HEADLINE>
<TEXT>

     TBMM'nin verdiği izin çerçevesinde, askeri üs ve limanlarda gerekli yenileştirme, geliştirme, inşaat ve tevsi çalışmaları ile yerinde hazırlık kapsamındaki faaliyetler sürdürülüyor. 
     İskenderun limanı bir ABD karargahına dönüştü. Bugüne dek indirilen zırhlı araçlarla bir tümen askerin taşınması mümkün. Tezkerenin meclisten geçmesi halinde araçların sınıra doğru hareketleneceği belirtiliyor. 
     İskenderun Limanı'na, ABD donanmasına ait bir gemi ile araç ve mühimmat taşıdığı öğrenilen iki Ro-Ro gemisi geldi. Bugüne dek sivil gemilerle gelen zırhlı araçlar ilk kez askeri bir gemiyle gelmiş oldu. 
     Alınan bilgiye göre, 48 bin 143 grostonluk ABD donanmasına ait ''Cappella'' adlı kargo gemisi, 5 romörkle limana çekildi. 
     Araç ve konteyner yüklü oldukları öğrenilen ''Gute'' ile ''Rozano'' adlı Ro-Ro gemileri de işlemler için körfezde bekletiliyor. 
     Bu arada, dün gece limandan ayrılan Ro-Ro gemisi Antares'den boşaltılan araç ve mühimmatın belirlenen yerlere yerleştirilmesi işleminin sürdüğü, liman içindeki iş makinalarıyla çalışmalar yapıldığı görüldü. 
     Öte yandan, Adana'nın merkez Yüreğir İlçesi'ne bağlı İncirlik Beldesi'ndeki İncirlik üssü de sabah saatlerinden itibaren hareketliydi. F-16, Prowlers ile tanker uçakları üsse inerken, biri Awacs olmak üzere F-15, F-16, Prowlers ve tanker uçaklar ise havalandı. Bu arada yer hizmetlerinde de hareketlilik gözlendi. Bazı hangarların kapaklarının açık olduğu ve üs içindeki yenileştirme faaliyetlerinin devam ettiği dikkati çekti. 
     





</TEXT>
</DOC>
