<DOC>
<DOCNO> 137926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun25.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da üstlenen örgüt "Kuzey Irak'ta kuvvetlerimiz var" 
</HEADLINE>
<TEXT>

     Iraklı Şiilerin İran'da üslenen örgütü Irak İslam Devrimi Yüksek Konseyi, kuvvetlerinin Kuzey Irak'ta bulunduğunu bildirdi. 
     Örgüt yetkilisi Abdülaziz El Hakim, Erbil'de düzenlediği basın toplantısında, Bedr Tugayı'ndan takviye kuvvetin de Kuzey Irak'a geçmek için İran'dan izin beklediğini belirtti. 
     El Hakim, bu kuvvetlerin Irak'a yeni girmediklerini, bir süredir burada olduklarını ifade ederken, Irak'taki kuvvetlerinin mevcudu hakkında ayrıntı vermedi. 
     İngiliz Financial Times gazetesi, 1980 yılından bu yana Tahran'da bulunan Ayetullah Muhammed Bagır El Hekim'in lideri olduğu Irak İslam Devrimi Yüksek Konseyi'ne bağlı Bedr Tugayı'ndan 5 bin kişilik gücün Kuzey Irak'a girdiğini ve olası bir savaşa hazırlık olarak cephe oluşturduğunu öne sürmüştü. 
     Merkezi Tahran'da bulunan örgütün adını vermeyen bir yetkilisi, dün Bedr Tugayı'ndan 5 bin kişilik gücün Kuzey Irak'a geçtiği yolundaki haberi yalanlayarak, bu kuvvetin geçen hafta güneybatıdaki Kuzistan eyaletinin başkenti Ahvaz'da tören geçidi yapacak kuvvet olduğunu, ancak bu törenin yapılmadığını ve gelecek hafta yapılmasını planladıklarını söylemişti. 
     





</TEXT>
</DOC>
