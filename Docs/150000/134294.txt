<DOC>
<DOCNO> 134294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/soneko18.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Endüstri Holding Paralar yurt dışındaki bankalara transfer edilmiş 
</HEADLINE>
<TEXT>

     Endüstri Holding Genel Koordinatörü Ramazan Arıkan, holdinge toplanan paraların bir kısmının yurt dışındaki bankalara transfer edildiğini düşündüklerini söyledi. 
     Konya'da düzenlediği basın toplantısı ile Endüstri Holding'in 250 milyon mark parasının geçmiş yöneticiler tarafından batırıldığını açıklayan Arıkan, A.A muhabirine yaptığı açıklamada, yurtdışındaki vatandaşlardan toplanan paralarla kurulan Endüstri Holding'in değerinin yüzde 10'a kadar düşürüldüğünü belirlediklerini söyledi. 
     Benzer şekilde kurulan ve bugün ortaklarına parasını iade edemeyen holdinglerin zarar etmiş bir ticari kuruluş olarak görülmesinin yanlış olduğunu vurgulayan Arıkan, ''Bu holdingler, topladıkları paraların ancak yüzde 10-20'sini göstermelik fabrikalara ve binalara yatırdılar. Amaç yatırım değil, yapılanları abartarak para toplayarak insanları dolandırmaktı. Bugün içine düşülen durum bunu açıkca gösteriyor'' diye konuştu. 
     Endüstri Holding'e bağlı şirketlerin kayıtlarını incelediklerinde, yapılan dolandırıcılığın boyutlarını daha iyi anlamaya başladıklarını anlatan Arıkan, şöyle konuştu 
     ''Sadece bir şirketin 4-5 milyon mark zarara uğratıldığını belirledik. 5-6 şirketin kayıtlarını ortaya çıkardık fakat, çoğu şirkete ait birçok evrak bulunamıyor. Yurt dışından kar payı vermek vaadi ile toplanan paraların bir bölümü şirket kayıtlarında görünmediği gibi kasaya da hiç girmemiş. Paraların bir kısmının yurt dışındaki çeşitli bankalara transfer edildiğini düşünüyoruz. Eski yöneticilerin birçoğunun yurt dışına çıkma yasağı halen sürüyor.'' 
     
     ''PARALAR ÖZEL İŞLER İÇİN KULLANILDI'' İDDİASI 
     Holding eski başkanı Mustafa Ertekin'in Meram'daki villasının, 4-5 ayrı daire birleştirilerek inşa edildiğini anlatan Arıkan, 600 bin dolara holdinge bağlı SETA inşaat şirketi tarafından tadilatı yapılan villanın, 700 bin dolara da iç dizaynının yapıldığını ifade etti. 
     Holding imkanlarının özel işler için harcandığını öne süren Arıkan, söz konusu villanın üzeri açılıp kapanan yüzme havuzu için de 100 bin dolar harcandığını iddia etti. 
     Yaptıkları araştırma sonunda lüks villanın mülkiyetinin bir terzi ile berbere ait olduğunu belirlediklerine işaret eden Arıkan, ''Elbette bu kişilerin kazancı villayı almaya yetmez. Biz de bunu ispatlamak için villa üzerine tedbir koydurduk. Bu paraların nereye gittiğini gösteren küçük bir örnek'' şeklinde konuştu. 
     Holdinge bağlı şirketlerde tespit ettikleri zimmet, yolsuzluk gibi olayların belgelerini topladıklarını ve bu dosyaları halen Cumhuriyet Savcılığı'nın yürüttüğü soruşturma kapsamında değerlendirilmesi için talepte bulunacaklarını belirten Arıkan, ''Holdingte geçmişte neler olduğunu herkesin öğrenmesini ve hukukun son kararı vermesini istiyoruz'' dedi. 
     





</TEXT>
</DOC>
