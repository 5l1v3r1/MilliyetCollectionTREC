<DOC>
<DOCNO> 126254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/ekonomi/eko01.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kusura bakmayın, öngöremedik 
</HEADLINE>
<TEXT>

Merkez Bankası’nın geçen yılki beklenti anketine katılanlan akademisyen, bankacı, üst düzey yönetici ve gazetecilerin bu yıla ilişkin enflasyon, dolar kuru ve büyüme öngörüleri tutmadı 
     Merkez Bankası’nın ayda iki defa yaptığı beklenti anketi ile ayda bir defa yaptığı iktisadi yönelim anketi, ekonomik birimlerin üst düzey karar alıcılarının bile Türkiye ekonomisini kolayca öngöremediklerini ortaya çıkardı. Bir yıl önceki beklenti ve tahminlerle gerçekleşmeler arasında büyük bir uçurum oluştu. Bu gelişme, Türkiye ekonomisiyle ilgili karamsarlığın da boyutunu ortaya çıkardı. 
     Merkez Bankası, tüketici fiyatları, gecelik faiz oranları, Hazine’nin iç borçlanma faizleri, döviz kuru, milli gelirdeki büyüme ve cari işlemler dengesiyle ilgili beklentileri ölçmek amacıyla ayda iki defa beklenti anketi düzenliyor. Söz konusu anket bankacılık ve diğer finans kesimindeki ve büyük holdinglerdeki üst düzey karar alıcılar, bazı akademisyenler ve gazeteciler tarafından yanıtlanıyor. Her ay yaklaşık 100 kişiye gönderilen ankete 70 - 80 civarında yanıt alınıyor. 
     
     Enflasyonda 18 puanlık fark 
     Beklenti anketine geçen yıl aralık ayında yanıt verenler, tüketici fiyatlarında bu yıl yaşanacak toplam artışı yüzde 50.1 olarak tahmin ettiler. Ocak ayında yapılan ankette ise yıl sonu için yüzde 48.3 oranında enflasyon tahmininde bulundular. Geçen yıl aralık ayında yapılan tahminle kasım ayı sonunda gelinen yüzde 31.8 oranları arasında 18 puandan fazla fark oluştu. Bu yıl ocak ayında yapılan tahminle yüzde 31 olarak beklenen bu yıl sonu gerçekleşmesi arasında da yine 18 puandan fazla bir fark oluşacak. 
     Merkez Bankası’nın her ay 500’e yakın özel imalat sanayi işyerinde yaptığı ankette belirlediği toptan eşya fiyatları endeksine ilişkin tahminle gerçekleşen arasında da önemli bir farklılık yaşandı. Geçen yıl kasım ayında anketi yanıtlayanlar bu yıl kasım ayı sonunda TEFE’deki yıllık artış için ortalama yüzde 60.9 tahminde bulundular. Gerçekleşme ise yüzde 32.8 oldu. Ankete yanıt veren işyerlerinden bu yıl kasım sonunda enflasyonun yüzde 137’ye kadar çıkabileceğini "öngörenler" bile oldu. Bu yıl ocak ayında yapılan iktisadi yönetim anketinde ise bu yıl sonu için TEFE’deki artış yüzde 58.1 olarak tahmin edildi. Gerçekleşmenin ise yüzde 30 düzeyinde oluşması bekleniyor. 
     
     Dolar da yalancı çıkardı 
     Ankete yanıt verenler dolar kuru konusunda da yanılgıya düştüler. Bu yıl ocak ayında yıl sonu dolar kurunun 2 milyon lirayı aşabileceği tahmin edildi. Ankete yanıt verenlerin büyüme konusundaki öngörüleri de tutmadı. Ocak ayında bu yıl için yüzde 2.7 düzeyinde bir büyüme öngörüsünde bulunan beklenti anketine yanıt verenler, ekonominin büyüme sinyallerini vermeye başladığı mart, nisan, mayıs aylarında beklentilerini yüzde 2’ye kadar indirdiler. Gerçekleşmenin ise yüzde 6.5 düzeyinde olması bekleniyor. 
     
Tahminlerde yanıldılar  Ne dediler Ne oldu TÜFE Kasım 2001 - 2002 50.1 31.8 TEFE Kasım 2001 - 2002 60.9 32.8 TÜFE Yıl sonu 48.3 31   Beklenti TEFE Yıl sonu 58.1 30   Beklenti Dolar 2.000.000 TL 1.635.000 TL   21.12.2002 Büyüme 2.7 6.5   Beklenti      
     



 EKONOMİ 



















</TEXT>
</DOC>
