<DOC>
<DOCNO> 120779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/soneko04.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaş, dert küpü... 
</HEADLINE>
<TEXT>

     Vatandaş, bozuk, çürük ve kalitesiz mallar ile kendisini mağdur eden diğer uygulamalardan oldukça dertli görünüyor. 
     Son 7 yılda, Sanayi ve Ticaret Bakanlığı ile Tüketici Sorunları Hakem Heyetlerine tüketici şikayetleri kapsamında 865 bin 356 başvuruda bulunuldu. 
     Sanayi ve Ticaret Bakanlığı Tüketicinin ve Rekabetin Korunması Genel Müdürlüğü verilerine göre, bu şikayetlerin 280 bin 528'i Bakanlığa, 584 bin 828'i Hakem Heyetlerine yapıldı. 
     1995 yılında 2 bin 569, 1996'da 9 bin 987, 1997'de 51 bin 745 olan tüketici şikayeti sayısı, 1998'de 54 bin 507, 1999'da da 49 bin 974 olarak belirlendi. 2000 yılında ise şikayetlerde tam anlamıyla bir patlama yaşandı. Söz konusu yılda alınan mal ve hizmet nedeniyle 644 bin 104 şikayet başvurusunda bulunuldu. 2001'de ise tüketici şikayeti sayısı 52 bin 470 olarak tespit edildi. 
     
     KAPIDAN SATIŞLAR SORUN OLDU 
     Resmi verilere göre, vatandaşlar, en fazla kapıdan satış ve taksitli kampanyalar ile ayıplı mal ve hizmetlerden dertli görünüyor. 
     2001 yılında yapılan 52 bin 470 tüketici şikayetinin 30 bin 619'unu taksitli kampanyalar ile kapıdan satışlar oluşturdu. Ayıplı mal ve hizmetler için de 16 bin 933 başvuru oldu. 4 bin 617 promosyon ve 301 de turistik şikayette bulunuldu. 
     Kapıdan satışlara ilişkin başvurular sonucunda, satıcıların yüzde 23.4'ünün hediye vaadini tutmadığı, yüzde 21.4'ünün eski tarihli mal verdiği, yüzde 9.5'unun garanti belgesi, sözleşme, senet, fatura gibi belgeleri getirmediği görüldü. Aynı şekilde her 3 satıştan 1'inde müşterinin mal alımından vazgeçmesi talebi dikkate alınmadı. 
     Sanayi ve Ticaret Bakanlığı ile hakem heyetlerinin değerlendirmeleri sonucunda, vatandaşın şikayetlerinde çok büyük ölçüde haklı olduğu da ortaya çıktı. Şikayet sahibi her 10 kişiden 9'unun şikayet talebi olumlu yönde çözümlendi. 
     Bu çerçevede, 41 bin 461 şikayetin, 37 bin 562'si tüketici lehine, 3 bin 899'u da tüketici aleyhine sonuçlandı. 
     
     SAYI İLE BİRLİKTE ŞİKAYETLER DE ARTIYOR 
     Bu arada Sanayi ve Ticaret Bakanlığı'na yönelik ayıplı mal ve hizmet şikayetleri, son yıllarda günlük hayatın bir parçası haline gelen cep telefonlarında sahteciliğin giderek arttığı gerçeğini de ortaya çıkardı. 
     Ayıplı mal şikayetlerinde cep telefonları ilk sırada yer alırken, bunu otomobil ve buzdolabı izledi. 
     Diğer yandan, geçen yıl Bakanlığa, otomobil kampanyaları için de 59 şikayet geldi. Bunların 26'sı olumlu, 13'ü olumsuz sonuçlandırıldı. 20 başvuruya yönelik incelemenin ise sürdüğü belirtildi. 
     Otomobil dışındaki çeşitli kampanyalar için Bakanlığa gelen 17 şikayetin 10'unda da vatandaşlar haklı bulunurken, 1 şikayet konusu firmalar lehine sonuçlandı. 6 şikayetle ilgili ise değerlendirmeler tamamlanmadı. 
     





</TEXT>
</DOC>
