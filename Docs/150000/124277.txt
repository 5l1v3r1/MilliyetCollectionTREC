<DOC>
<DOCNO> 124277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/ekonomi/eko03.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa’ya Vestel City 
</HEADLINE>
<TEXT>

Zorlu Holding Yönetim Kurulu Başkanı Ahmet Nazif Zorlu, 100 milyon dolarlık yatırımla dijital teknoloji ve yazılım merkezi kuracaklarını açıkladı 
     EBRU SUNGUR 

     Zorlu Holding Yönetim Kurulu Başkanı Ahmet Nazif Zorlu, hem üretim, hem de araştırma geliştirme ar - ge faaliyetleri yürütmek için Manisa’da Vestel City adında bir kompleks kuracaklarını açıkladı. 
     2004 yılında başlayacakları Vestel City için ilk etapta 100 milyon dolarlık yatırım yapacaklarını söyleyen Zorlu, "Vestel City, 450 bin metrekare üzerinde 250 bin metrekare büyüklüğünde olacak" dedi. Zorlu, bu yılı 1.1 milyar dolarlık ihracatla kapatacak Vestel’in 2003 ihracat hedefinin 1.3 milyar dolar olduğunu, grup için ise 1.6 milyar dolarlık ihracat hedefi bulunduğunu söyledi. 
     
     Teknoloji ihracı modeli 
     Vestel’in 2001 Mayıs’ın İngiltere’de çoğunluk hisselerini satın Cabot şirketinin lansman toplantısında konuşan Zorlu, Türkiye’nin önünün teknoloji ihracıyla açılabileceğini vurguladı. Zorlu, "O zaman AB gelip, Ortak olalım’ diyecek" dedi. Zorlu, Türkiye’nin AB’ye alınmasıyla ilgili soruları yanıtlarken de uyum yasalarının çıkarılmasıyla Türkiye’ye 2004’te görüşme tarihi verilebileceğini öngördü. 
     Bununla birlikte Türkiye’nin AB üyeliği için fazla taviz vermemesi gerektiğinin altını çizen Zorlu, "Taviz, tavizi getirir. Yetkililer tavır koymakta haklı. Biz o kadar aciz bir ülke değiliz. Bizi AB’ye almazlarsa almasınlar, canları sağolsun" diye konuştu. Türkiye’nin AB’ye alınmaması durumunda alternatifleri bulunduğunu belirten Zorlu, "Nafta da çok güzel bir oluşum. Amerika büyük bir pazar. Ancak önceliğimz AB üyeliği olmalı" dedi. 
     
     Devlere lisans satıyor 
     Vestel’in İngiltere’de çoğunluk hisselerini aldığı Cabot, dijital TV’ler için yaptığı yazılımların lisanslarını Philips, Toshiba gibi şirketlere veriyor. Vestel Şirketler Grubu İcra Kurulu Üyesi Turan Erdoğan, Cabot’un İngiltere’de yüzde 20 olan pazar payını 2003’te yüzde 50’ye çıkaracaklarını söyledi. Erdoğan, 10 yıl içinde dünyadaki bütün televizyon yayıncılığının dijitale geçeceğini kaydetti. Vestel’in buna hazır olduğunu belirten Erdoğan, "Teknolojiye sahip olmamanın bedelini Türkiye yıllarca pahalı ödedi. Artık teknoloji lisansı alan değil, veren firma olmamızın özel bir anlamı var" dedi. 
     
     VESTEL 
     2002 yılı ihracatı 1.1 milyar dolar 

</TEXT>
</DOC>
