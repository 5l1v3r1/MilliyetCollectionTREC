<DOC>
<DOCNO> 115325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur31.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan IMF'cilere oy vermeyiniz... 
</HEADLINE>
<TEXT>

     SP Genel Başkanı Recai Kutan, ''IMF taraftarlarının yolunu kesiniz, IMF'cilere oy vermeyiniz'' dedi. 
     Kutan, partisince Trabzon'un Atatürk Alanı'nda düzenlenen mitingde, milletin ekonomik krizin altında ezildiğini belirterek, ''Ülkede hangi yana baksanız utanılacak bir durum var. İnsan hakları, demokrasi, özgürlükler, ancak mutlu bir azınlığa tanınıyor. Bunun için millet fevkalade bunalmış durumda. Özellikle ekonomik bakımdan tam bir çöküntü var'' diye konuştu. 
     IMF'nin Türkiye'nin elini kolunu bağladığını öne süren Kutan, şöyle devam etti 
     ''Başımıza bir IMF belasını getirdiler. IMF bundan böyle tarıma destek yok diyor. Fındık için Dünya Bankası'ndan kredi aldılar. Diyorlar ki kim fındık bahçelerini sökerse ona para vereceğiz . Verilen taban fiyatları ile çiftçimizin ayakta durması mümkün değil. Memurumuzu, emeklimizi, işçimizi, esnafımızı, çiftçimizi, köylümüzü ezen bu politika, IMF'nin bu beceriksizlere dayattığı politikadır. 3 Kasım seçimlerinden sonra IMF'ci siyasi partiler iktidara gelirse Türkiye çok daha büyük ekonomik çöküntülerin içine girecek.'' SP'nin dışında IMF programlarını ortadan kaldıracak parti bulunmadığını anlatan Kutan, ''IMF taraftarlarının yolunu kesiniz, IMF'cilere oy vermeyiniz. Kime oy vereceksiniz Yemeyen, yedirmeyen, çalmayan, çaldırmayan kadrolara yani Saadet Partisi'ne oy vereceksiniz'' diye konuştu. 
     
     OLASI IRAK OPERASYONU 
     Kapatılan Refah Partisi'nin Genel Başkanı Necmettin Erbakan ise seçimin çok önemli olduğunu anlatarak, ''15 milyon işsiz, 20 milyon aç, 30 milyon fakir var'' dedi. 
     Erbakan, 11 Eylül'de yaşanan olaylar nedeniyle ABD'nin Müslüman ülkelere görülmemiş zulüm ve tecavüzler yaptığını iddia ederek, şunları söyledi 
     ''Şimdi bunların sonucu olarak bir Irak harbi kapımızda duruyor. Dış güçler Önce Irak'ı işgal edeceğiz, ardından Türkiye ile İran'ı harp ettireceğiz diyorlar. Neden bunları söylüyorlar Çünkü Amerika petrollerinin 10 yıllık ömrü kaldı. Onlar kendi petrollerini harcamadan Ortadoğu petrollerine tamamen sahip olmak istiyorlar. Onların bir başka gayesi daha var, o da İsrail'in emniyetidir. İşte dış güçlerin bu tutumu seçimlerin önemini artırıyor. Hiçbir seçime giderken böyle bir harp tehlikesi kapımıza dayanmış değildi. Bugün onlardan kurtulmak SP'ye oy vermek ile mümkündür.'' ABD'nin Irak'a müdahale konusunda hesap yaptığını anlatan Erbakan, ''ABD Eğer Irak'ı ABD askeri ile işgal edersek 250 milyar harcayacağız. Irak'a Türk askerini gönderirsek 125 milyar dolar ile kurtulacağız. Öyleyse ne yapıp yapıp Irak'a Türk askerini gönderelim. Bunun için 3 Kasım'da bize taşeronluk yapacak partileri iktidara getirelim düşüncesindedir'' iddiasında bulundu. 
     





</TEXT>
</DOC>
