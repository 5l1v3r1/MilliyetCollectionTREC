<DOC>
<DOCNO> 148436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sontur16.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulda tartışma çıktı, çocuklar rehin alındı sanıldı... 
</HEADLINE>
<TEXT>

     Sultanahmet'te bulunan İran İslam Cumhuriyeti İlköğretim Okulu'nda, yangın söndürme tüplerini dolduran şirketin 2 yetkilisi ile okul müdürü arasında çıkan tartışmanın polise ''rehin alma'' olarak yansıtılması üzerine heyecanlı dakikalar yaşandı. 
     Binbirdirek Mahallesi Terzihane Sokak'ta faaliyet gösteren İran İslam Cumhuriyeti İlköğretim Okulu'nun 6 adet yangın söndürme tüpünü dolduran şirketin 2 yetkilisi, faturayı tahsil etmek üzere saat 14.45 sıralarında okula geldi. 
     Bu sırada okul müdürüyle tartışmaya başlayan şirket yetkililerinden biri, cep telefonuyla ''155'' numaralı ''Polis imdat'' telefonunu arayarak ''rehin alındığını'' öne sürdü. 
     İhbar üzerine harekete geçen bölgedeki polis ekipleri, süratle İran İslam Cumhuriyeti İlköğretim Okulu'na ulaşarak çevre önlemleri aldı. 
     Okula giren polis ekibi, olayın rehin alma değil sadece ticari bir anlaşmazlıktan dolayı tartışma olduğunu belirleyince, çevrede önlem alan polisler de normal görevlerine döndü. 
     Polis, tarafların birbirlerinden şikayetçi olmaması üzerine haklarında herhangi bir işlem yapmadı. 
     





</TEXT>
</DOC>
