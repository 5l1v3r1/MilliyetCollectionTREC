<DOC>
<DOCNO> 149906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun06.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Philip Morris temyize gidebilmek için kesenin ağzını açtı.. 
</HEADLINE>
<TEXT>

     ABD'nin en büyük sigara firması olan Philip Morris PM , aleyhinde açılan 10.1 milyar dolarlık tazminat davasını temyize götürebilmek için 6 milyar dolar güvence parası yatıracak. 
     Şirketin ''light'' sigaraları pazarlarken nasıl tüketiciyi yanıltıcı yöntemlere başvurduğu konusunda açılan davaya taraf olan 46 eyalet toplam 10.1 milyar dolar tazminat talep ediyor. Davacılar, PM firmasının, ''light'' sigaraların normal sigaralardan daha az zararlı olduğu izlenimi yarattığını, oysa bunun aldatmaca olduğunu savunuyorlar. 
     Mahkeme başlangıçta PM firmasının temyize gidebilmesi için emanet hesabına 12 milyar dolar depozito yatırmasını karara bağlamıştı. Ancak PM yetkilileri karara itiraz etmişler ve bu oranda ödeme yaptıkları takdirde şirketin iflas edeceğini ve hiçbir ödemede bulunamayacaklarını öne sürmüşlerdi. Bunun üzerine davaya bakan Madison County mahkemesi yargıcı tazminat miktarını yarı yarıya azaltarak 6 milyar dolara indirdi. PM firması tarafından karardan sonra yapılan açıklamada, ''kararın kendi açılarından çok ağır, ancak tahammül edilebilir düzeyde olduğunu'' savunuldu. Davacı tarafın avukatı Stephen Tillery ise, ''PM firmasının, öngörülen 6 milyar dolardan çok daha fazlasını ödeme kapasitesi bulunduğunu'' söyledi ve ''karara itiraz edeceğini'' bildirdi. 
     





</TEXT>
</DOC>
