<DOC>
<DOCNO> 129484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun22.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'ın demeci "Rumlarla eşit haklar istiyoruz" 
</HEADLINE>
<TEXT>

     KKTC Cumhurbaşkanı Rauf Denktaş, KKTC'nin de Avrupalı olduğunu ve Kıbrıs'ta Güney Kıbrıs Rum yönetimiyle eşit haklar istediklerini belirtti. 
     İtalya'nın sol görüşlü La Repubblica gazetesine demeç veren Denktaş, KKTC'de geçen haftalarda düzenlenen mitinglerin istifa etmesi için bir neden olmadığını belirtti ve kendisinin de meydanlardakiler gibi barış istediğini kaydetti. 
     ''Ancak ne tür bir barış... BM planında verilen garantiler yeterli değil'' diyen Denktaş, ülkedeki sessiz çoğunluğun kendisini desteklediğinin de altını çizdi. 
     BM'nin sunduğu planın müzakere edilmesinden yana olduğunu sürecin başından bu yana belirttiğini ifade eden Denktaş, müzakerelerin zaman gerektiren bir süreç olduğunu, ancak kendilerinden 28 Şubat'a kadar çözüme ulaşılmasının beklendiğini kaydetti. 
     Uzlaşma için çaba harcayacaklarını anlatan Denktaş, 28 Şubat'a kadar görüşmelerin tamamlanamaması durumunda sürecin devam etmesi gerektiğini de ifade etti. 
     Rum tarafının adada yıllardır uzlaşmanın önünü tıkayan taraf olduğunu kaydeden Denktaş, buna karşın Rum kesiminin AB üyesi ve Kıbrıs'ın yasal hükümeti olarak görüldüğünü belirterek, ''Neden Rumlar asla ödün vermiyorlar'' dedi. 
     





</TEXT>
</DOC>
