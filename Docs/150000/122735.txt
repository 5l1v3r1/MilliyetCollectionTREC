<DOC>
<DOCNO> 122735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur17.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık'tan açıklama "Irak'a ilişkin karar TBMM'nin" 
</HEADLINE>
<TEXT>

     ABD Savunma Bakanı Yardımcısı Paul Wolfowitz ile Dışişleri Bakan Yardımcısı Marc Grossman'ın Türkiye'ye yaptığı ziyaretlere ilişkin Başbakanlık'tan yapılan açıklamada, Irak'a ilişkin olarak askeri seçeneklerin gündeme gelmesi halinde bu konulardaki nihai karar merciinin TBMM olduğunu bildirildi. 
     Açıklamada, hükümetin bu konuda, nihai bir siyasi karar almadığı ve herhangi bir yükümlülük altına girmediği vurgulandı. 
     Wolfowitz ve Grossman'ın Türkiye'ye yaptığı ziyaretler sırasında yapılan görüşmeler hakkında Başbakanlık'tan yazılı bir açıklama yapıldı. 
     ABD Savunma ve Dışişleri bakan yardımcıları ile Türkiye ile ABD arasında mevcut stratejik işbirliği ve yakın diyalog anlayışı çerçevesinde görüşmelerde bulunulduğu kaydedilen açıklamada, bu görüşmelerde ABD tarafının Irak'ın kitle imha silahlarından kesin olarak arındırılması konusundaki kararlılığını ortaya koyduğu kaydedildi. 
     Açıklamada, şöyle denildi 
     ''Sayın Dışişleri Bakanımızın da belirtmiş olduğu gibi Türkiye, uluslararası meşruiyete verdiği önem çerçevesinde, Irak'ın BM Güvenlik Konseyi'nin 1441 sayılı kararına tam ve aktif olarak uymasının bunun neticesinde Irak'ın kitle imha silahlarından arındırıldığının tespit edilmesinin önemini vurgulamış, bunun sağlanamaması durumunda izlenecek tutumun uluslararası meşruiyet ve oydaşma temelinde belirlenmesi gereğine işaret etmiştir. 
     Bu çerçevede, ayrıca, Türkiye'nin demokratik rejiminin gereği olarak çıkar ve güvenliğimizi bu kadar yakından ilgilendiren konularda kamuoyumuzu yaklaşımını da göz önünde tutarak ve şeffaflığa özen göstererek hareket ettiği, ayrıca Irak'a ilişkin olarak askeri seçeneklerin gündeme gelmesi halinde bu konulardaki nihai karar merciinin Anayasamızın 92. maddesinin açık hükümlere gereğince TBMM olduğu bildirilmiştir. 
     Bu konularda hükümetimiz nihai bir siyasi karar almamış ve herhangi bir yükümlülük altına girmemiştir. 
     Türkiye ile ABD arasında yakın siyasi, askeri ve ekonomik danışmalar, her olasılık dikkate alınarak bundan sonra da sürdürülecektir. 
     Hükümetimiz, Türk basını ve kamuoyunun aydınlatmaya devam edecektir. Türkiye'nin yüksek çıkarları da her zaman olduğu gibi özenle korunacaktır.'' 
     





</TEXT>
</DOC>
