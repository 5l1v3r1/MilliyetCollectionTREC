<DOC>
<DOCNO> 139906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun20.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Salıya kadar bekleyecek 
</HEADLINE>
<TEXT>

     Amerikan CNN televizyonu, ABD Dışişleri Bakanı Colin Powell'ın, Başbakan Abdullah Gül'ü arayarak, TBMM'deki oylamanın ne anlama geldiği konusunda bilgi aldığını bildirdi. 
     ABD Dışişleri Bakanlığı sözcülerinden Tara Riegler ise, Anadolu Ajansı'na, bu temas konusunda bilgisi olmadığını söyledi. 
     Riegler, açıklamasında, ''TBMM'deki oylamanın tam olarak ne anlama geldiğini açıklığa kavuşturmaya çalışıyoruz'' dedi. 
     Amerikan televizyonlarında, salı günü oylamanın tekrar yapılacağına dair spekülasyonlar yer alıyor. 
     CNN televizyonu, Beyaz Saray kaynaklarına dayanarak, ABD'nin, TBMM'nin toplanacağı salı gününe kadar ''bekle-gör'' politikası izleyeceğini kaydetti. 
     Amerikan askerlerinin Türkiye'de konuşlandırılmasına ilişkin tezkerenin TBMM'de kabul edilmemesinden sonra ABD, salı günü tekrar bir oylama olup olmayacağını açıklığa kavuşturmaya çalışırken, Amerikan televizyonlarında, Türkiye hayır derse, Irak'a olası savaş durumunda devreye konulacak ''B planı'' konuşulmaya başlandı. 
     ABD, Türkiye'nin yardımıyla kuzeyden ve Kuveyt'in yardımıyla güneyden iki cepheli bir savaş planı üzerinde duruyor. B planı ise, kuzey cephesinin olmadığı seçeneğe işaret ediyor. 
     ABD ordusundan emekli Tümgeneral Dan Shepard, CNN televizyonunda, B planı seçeneğini değerlendirdi. 
     Shepard, ''şu anda çok belirsiz bir tablo var. Türkiye, Ürdün ve Suudi Arabistan, sarı ışıkta duruyor. Umuyoruz, bu mesele salı günü açıklığa kavuşacak ve Türkiye yeşil ışık yakacak'' dedi. 
     Shepard, Türkiye'nin ''hayır'' demesi durumunda, 6 Amerikan uçak gemisinin zaten bölgede olduğuna dikkat çekerek, ABD Deniz Kuvvetleri'nin önem kazanacağını söyledi. 
     Shepard, Körfez Savaşı'nda ABD'nin Kızıl Deniz ve Basra Körfezi'ndeki gemilerden saldırdığını belirterek, bu kez Akdeniz'in de devreye girebileceğini kaydetti. 
     





</TEXT>
</DOC>
