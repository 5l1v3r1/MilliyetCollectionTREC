<DOC>
<DOCNO> 112006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun23.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Dönem Başkanı ''Türkiye'ye kapılar kapanmadı'' 
</HEADLINE>
<TEXT>

     AB dönem başkanlığını yürüten Danimarka'nın Başbakanı Anders Fogh Rasmussen, AB Komisyonu'nun 2002 Genişleme Strateji Raporu ile 13 adaya ilişkin ilerleme raporlarını onaylamasının ardından, müzakere tarihi verilmeyen Türkiye'ye kapıların kapanmadığını söyledi. 
     Rasmussen, Bakanlar Kurulu toplantısı sonrası basına yaptığı kısa açıklamada, Türkiye'nin dün yaptığı bazı şikayetlerin haklı gerekçesi bulunduğunu sanmadığını da belirtti. 
     Rasmussen, ''Türkiye'nin gerçekleştirdiği reformlardan memnuniyet duyduğumuzun altını çizdik, ancak aynı zamanda Türkiye'nin müzakere başlangıç tarihinin belirlenmesi için gereken siyasi kriterleri yerine getirmeden önce önünde katetmesi gereken uzun bir yol kaldığını söyledik'' dedi. 
     Rasmussen, Türkiye için durumun, 13 aday ülkenin kaderinin ''kesin olarak tayin edileceği'', 12-13 Aralık'ta Kopenhag'da yapılacak zirveye kadar değişebileceğini ima etti ve ''Zirveye gelene kadar Türkiye'nin durumunun nasıl gelişeceğini şimdiden söylemek için daha erken. 3 Kasım'daki seçimler gibi, dikkate alınacak birçok faktör bulunuyor'' diye konuştu. 
     





</TEXT>
</DOC>
