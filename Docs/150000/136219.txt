<DOC>
<DOCNO> 136219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur07.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda buz gibi hava ve kar var... 
</HEADLINE>
<TEXT>

     Soğuk havanın bayram süresince tüm yurtta etkisini sürdüreceği, Türkiye'nin bayramın ikinci gününden itibaren Orta Akdeniz'den gelen yeni bir yağışlı havanın etkisine gireceği bildirildi. 
     İstanbul'da ise kar yağışı bir hafta sürecek. 
     Devlet Meteoroloji İşleri Genel Müdürlüğü'nden verilen bilgiye göre, halen Marmara'nın doğusu, İç Ege, Göller yöresi, İç Anadolu'nun kuzey ve batısı, Karadeniz, Doğu Anadolu bölgelerinde görülen kar yağışları, bayramın birinci günü etkisini azaltacak. Ancak, Türkiye bayramın ikinci gününden itibaren, Orta Akdeniz'den gelen yeni bir yağışlı havanın etkisine girecek. 
     Soğuk hava bayram süresince tüm yurtta etkisini sürdürecek. 
     Yapılan son tahmin ve değerlendirmelere göre bayram süresince yurtta beklenen hava durumu şöyle 
     Yarın Bayramın birinci günü Marmara'nın doğusu, Karadeniz kıyıları ile Doğu Anadolu'nun doğusu kar yağışlı, akşam saatlerinde Kıyı Ege yağmurlu, diğer yerler parçalı bulutlu geçecek. 
     12 Şubat Çarşamba Bayramın ikinci günü Türkiye Orta Akdeniz'den gelen yeni bir yağışlı havanın etkisine girecek. Marmara, Ege, Akdeniz, İç Anadolu'nun güneyi ile Güneydoğu Anadolu'nun batısı yağışlı, diğer yerler parçalı bulutlu olacak. 
     13 Şubat Perşembe ve 14 Şubat Cuma Bayramın üçüncü ve son günü yurdun büyük bir bölümünde yağışlar devam edecek. 
     Bayram süresince yağışlar, Ege ve Akdeniz kıyılarında yer yer etkili olmak üzere yağmur ve sağanak, diğer yerlerde karla karışık yağmur ve kar şeklinde olacak. 
     Bayramın ikinci ve üçüncü günleri Marmara, Kuzey Ege ve Batı Karadeniz'de poyraz kuvvetli zaman zaman fırtına şeklinde esecek. 
     Bayram süresince görülecek kar yağışı, buzlanma ve don olayına karşı vatandaşların ve ilgililerin tedbirli olmaları uyarısında bulunuldu. 
     
     İSTANBUL'DA BİR HAFTA KAR VAR 

     İstanbul'da kar yağışının, aralıklı olarak bir hafta süreceği bildirildi. 
     İstanbul Meteoroloji Bölge Müdürlüğü'nden alınan bilgiye göre, bugün de etkili olan kar yağışı, 7 gün süreyle aralıklarla devam edecek. 
     Hava sıcaklığının bugün gündüz en yüksek 2, gece de eksi 1 derece seviyesinde gerçekleşmesi bekleniyor. 
     Sıcaklığın önümüzdeki günlerde de gündüzleri 3-4 derece, gece ise sıfırın altında olacağı ve don olayının meydana geleceği tahmin ediliyor. 
     Bu arada kar kalınlığı Sarıyer'de 5, Samandıra'da 7 santimetre olarak ölçüldü. 
     





</TEXT>
</DOC>
