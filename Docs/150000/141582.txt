<DOC>
<DOCNO> 141582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/siyaset/siy05.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Önceliğimiz kıyafet değil’ 
</HEADLINE>
<TEXT>

2002’de oğlu Furkan’ın, "Okulda serbest kıyafet olacak mı " sorusuna olumlu yanıt veren Bakan Mumcu dün bu konunun öncelikleri arasında yer almadığını söyledi 
     SİBEL KAHRAMAN ŞEN İstanbul 

     Milli Eğitim Bakanı Erkan Mumcu, "Kıyafet serbesti girişimi yok. Zorunluluk kaldırılsın istiyoruz ama kimsenin aklına türban gelmesin" dedi. 
     Bakan Mumcu Kasım 2002’de oğlu Furkan’ın "Okulda serbest kıyafet olacak mı" sorusuna verdiği "Tek tip uygulaması kalkıp öğrenciler özgür olmalı" yanıtıyla bu konunun öncelikli olduğu sinyalini vermişti. Oysa dün Eğitim ve Sağlık Muhabirleri Derneği’nce, Beyoğlu Öğretmenevi’nde düzenlenen sohbet toplantısına katılan Mumcu, bu konunun öncelikleri arasında yer almadığını söyledi. 
     Gazetelerde yer alan, "Okullarda forma kalkıyor" haberiyle ilgili açıklamalarda bulunan Mumcu, bakan olarak tek tip kıyafet uygulaması karşısında olumsuz görüşlerinin bulunduğunu belirterek, "Kılık kıyafet önceliklerimiz arasına aldığımız ve start verdiğimiz bir proje değil" dedi. 
     Mumcu şöyle devam etti "Ajans böyle bir haber geçiyor. Birkaç saat sonra gazeteler aranıyor, sendikalar telefon açıyor. Necdet Tekin Milli Eğitim eski Bakanı gazetecileri arayıp Dikkat edin bu türbanın önünü açtırmak’ gibi bir açıklama yapıyor. Bu çok zavallı bir durum. Bir senaryo oluşturuluyor. Kıyafet serbesti girişimi yok." 
     
     Ecevit’i suçladı 
     Mumcu, bir gazetede yer alan, DSP Genel Başkanı Bülent Ecevit’in kendisi hakkında söylediği, "12 Eylül’den önceki konumu pek demokrat değildi" sözlerinin hatırlatılması üzerine de, şunları söyledi "Eğer geçmiş sorgulaması yapılacaksa Sayın Ecevit 12 Eylül öncesi anarşi ve kaosun bir numaralı sorumlularındandır. Bu düpedüz bir bunama. 3 ay önce de çok değerli bir siyaset ve devlet adamı olduğumu söylüyordu. Söylenecek bir şey yok. Hekimler ilgilensinler artık." 
     



 SİYASET 


















</TEXT>
</DOC>
