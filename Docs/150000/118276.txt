<DOC>
<DOCNO> 118276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sonspo04.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'da genel kurul toplantıları bitmiyor... 
</HEADLINE>
<TEXT>

     Türk sporunun köklü kulüpleri arasında yer alan Altay, son yıllarda yaşadığı ekonomik ve idari sıkıntılar nedeniyle sık sık genel kurula gitmek zorunda kalmasıyla dikkati çekiyor. 
     Siyah-beyazlı kulüpte, Hayri Yorgancıoğlu başkanlığındaki yönetim kurulunun istifalar nedeniyle 5 kişiye düşmesi ve bir süre önce futbolcuların ''antrenmana çıkmama eylemi'' yapmasına yol açacak kadar ekonomik krizin büyümesi, yeni bir genel kurulu ''kaçınılmaz'' duruma getirdi. 
     Altay'ın, 14 Kasım Perşembe günü yapacağı genel kurul, aynı zamanda bu yıl içindeki 4. genel kurul olma özelliğini taşıyor. 
     Altay'da, 21 Mayıs 1997'de başkanlığı Bayram Dinsel'den devralan Nafiz Zorlu ile başlayan ''istikrar dönemi'' 3 yıl sürdü. Siyah-beyazlıların, 1999-2000 sezonunda averajla ligden düşmesi idari açıdan da bir kaos ortamının başlangıcı oldu. Bu süreçte sık sık yaşanan yönetim krizleriyle gündeme gelen Altay, 2 yıl içinde 9 kez genel kurula gitmek zorunda kaldı. Bazı genel kurullarda yönetim kurulu oluşturulamazken, geçiş dönemlerinde ''İcra Kurulu'' ve ''Divan Kurulu'' formülleriyle kulüp yönetildi. Bu dönemde başkanlık da 7 kez el değiştirdi. 
     
     GENEL KURULLAR VE BAŞKANLAR 
     Altay'ın son 2 yıldaki genel kurulları ve işbaşına gelen başkanlar şöyle 
23 Haziran 2000 Yönetime talip çıkmadı ertelendi. 
12 Temmuz 2000 Yönetim çıkmayınca icra kurulu oluşturuldu. 
19 Temmuz 2000 Hayri Yorgancıoğlu başkan seçildi. 
19 Eylül 2000 Mahmut Özgener başkan oldu. Protokol gereği başkanlığı 19 Aralık'ta Nafiz Zorlu devraldı. 
31 Temmuz 2001 Sabri Sevenoğlu başkan seçildi. 
26 Kasım 2001 Burhan Bıçakçıoğlu başkan seçildi. 
5 Şubat 2002 Mahmut Özgener başkan oldu. 
12 Haziran 2002 Yönetim oluşmadı. Divan kuruluna yetki verildi. 
5 Temmuz 2002 Hayri Yorgancıoğlu başkan seçildi. 
     





</TEXT>
</DOC>
