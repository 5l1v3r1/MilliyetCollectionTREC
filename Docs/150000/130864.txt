<DOC>
<DOCNO> 130864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/ekonomi/eko09.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağabey Şener Erdemir yönetiminde 
</HEADLINE>
<TEXT>

Hükümet, önceki gün özelleştirme planını açıkladı. Dün de kapsamdaki kuruluşlardan Erdemir’in yönetimi değişti 
     AYDIN HASAN Ankara 

     Başbakan Yardımcısı Abdüllatif Şener’in ağabeyi Abdullah Şener, Türkiye’nin en büyük demir - çelik kuruluşu Erdemir’in Yönetim Kurulu Başkanvekili oldu. 
     Özelleştirme İdaresi Başkanlığı ÖİB , Bakan Şener’in talimatıyla dün Ankara’da Erdemir genel kurulunu olağanüstü toplantıya çağırdı. Erdemir’in Çankaya’daki binasında yapılan basına kapalı toplantı, yaklaşık 20 dakika sürdü. Toplantının gündemi, sadece yönetim kurulu seçimi maddesinden oluştu. Kısa süren seçimde, 9 yönetim kurulu üyesinden 8’i değişti. 
     
     Cami yaptıran üye 
     Bakan Şener, ağabeyinin, Türkiye Gübre Fabrikaları’nın Teftiş Kurulu eski Başkan Yardımcısı olduğunu, Erdemir’e de seçilerek geldiğini söyledi. 
     Erdemir Basın ve İletişim sorumlusu Hüseyin Akgül, seçimde en büyük ortak olan ÖİB’nin belirleyici olduğunu söyledi. Akgül, "Diğer hissedarlardan yalnızca 4’ünün avukatı vardı" dedi. 
     Toplantıda, Yönetim Kurulu’na seçilen Ali Sedat Kara’nın 1983 yılında Erdemir Cami Yaptırma Derneği’ni kurarak, Ereğli’deki fabrikanın içindeki caminin yapımında önemli rol oynadığı belirtildi. Mehmet Bulut, Ahmet Erkan, Ahmet Furkan, Metin Aslan ve Kerim Dervişoğlu da yönetim kurulu üyesi oldu. Denetçi üyeliklere ise İsmail Bayram ve Raif Yetim seçildi. 
     
Yerini koruyan tek isim Kenan Evren’in damadı      Yönetimde, sadece 7. Cumhurbaşkanı Kenan Evren’in damadı Maksut Süleyman Göksu yerini korudu. Bor - Çelik’in eski danışmanı, İSKİ eski Genel Müdür yardımcılarından Recai Berber Erdemir Yönetim Kurulu Başkanı oldu. Yönetim Kurulu Başkanvekilliği’ne de Başbakan Yardımcısı Abdüllatif Şener’in ağabeyi , Türkiye Gübre Sanayi’de TÜGSAŞ Teftiş Kurulu eski Başkan Yardımcısı Abdullah Şener getirildi. Genel kurulun ardından istifa eden Şener Macun’un yerine Abdülkerim Dervişoğlu Genel Müdür olarak atandı. Dervişoğlu’nun, Erdemir’in eski Genel Müdür yardımcılarından olduğu belirtildi. 
     



 EKONOMİ 





















</TEXT>
</DOC>
