<DOC>
<DOCNO> 112743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur08.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de 10 kilometrelik tır kuyruğu... 
</HEADLINE>
<TEXT>

     Edirne'nin Kapıkule Sınır Kapısı'nda, 10 kilometre uzunluğunda TIR kuyruğu oluştu. 
     Kapıkule yetkililerinden alınan bilgiye göre, TIR sürücülerinin yurtdışına çıkışlarını hafta sonuna ayarlamaları ve Bulgar gümrükçülerinin de işlemleri yavaş yapmaları kuyruk oluşmasına neden oluyor. 
     Kapıkule gümrük yetkilileri, TIR yoğunluğunun her hafta sonunda yaşandığını belirterek, şunları söylediler 
     ''Türkiye'den Balkan ve Avrupa ülkelerine ihracat yükü taşıyan TIR sürücüleri, aldıkları yükleri pazartesi günü teslim etmek üzere Kıpıkule'ye geliyor. Günlük ortalama 500 TIR'ın geçtiği Kapıkule Sınır Kapısı'ndan, hafta sonunda yaklaşık bin 500 TIR geçiyor. TIR sürücülerinin aynı anda Kapıkule'ye gelmesi nedeniyle bir yoğunluk yaşıyoruz. Kapıkule'de işlem yapılan TIR araçları Bulgaristan gümrüğünün küçük olması nedeniyle Türk tarafında beklemek zorunda kalıyorlar. Gümrük sahasında işlemi tamalanmayan TIR yok. Şu anda 600'ün üzerinde bir TIR kuyruğu oluştu. Yoğunluğun bu gece saat 04'te sona ereceğini umuyoruz.'' Edirne ile Kapıkule arasındaki karayolunda oluşan TIR yoğunluğu nedeniyle, trafik ve jandarma ekipleri de güzergahtaki kontrollerini artırdılar. 
     





</TEXT>
</DOC>
