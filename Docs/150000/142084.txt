<DOC>
<DOCNO> 142084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur21.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseli kız, eski erkek arkadaşını tabancayla vurdu... 
</HEADLINE>
<TEXT>

     Balıkesir'de, lise öğrencisi kız, kendisini görmek için askeri birliğinden firar eden eski erkek arkadaşını tabancayla yaraladı. 
     Vatani görevini yaptığı Van'daki birliğinden firar ederek Balıkesir'e gelen Ercan Güner 21 , bir süre önce ayrıldığı kız arkadaşı D.Y'yi 16 telefonla arayarak, görüşmek istediğini söyledi. 
     Balıkesir Lisesi 1. sınıf öğrencisi olan D.Y, görüşmekte ısrar eden Ercan Güner'e, evlerinin yakınındaki Mirzabey Mahallesi'ndeki çocuk parkında randevu verdi. Genç kız, buluşma yerinde, yanında getirdiği tabancayla Ercan Güner'i karnından vurarak yaraladı. 
     Olayın ardından kaçan genç kız, polisin takibi sonucu yakalanırken, Ercan Güner Balıkesir Devlet Hastanesi'ne kaldırıldı. Güner'in durumunun ciddiyetini koruduğu öğrenildi. 
     D.Y'nin, poliste verdiği ifadede, ailesinin istememesi üzerine ayrıldığı Ercan Güner'in sürekli telefonla kendisini ve ailesini tehdit ettiğini, buluşma sırasında tehditlerini sürdürmesi üzerine vurduğunu söylediği belirtildi. 
     Tutuklanarak cezaevine gönderilen genç kızın, olayda kullandığı silahın bir kız arkadaşının gece bekçiliği yapan babasına ait olduğu öğrenildi. 
     





</TEXT>
</DOC>
