<DOC>
<DOCNO> 122351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur22.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal ödüllü genç sinema oyuncusu trafik kazasında öldü 
</HEADLINE>
<TEXT>

     Antalya Film Festivali'nde ''Uzak'' adlı filmdeki rolüyle ''En İyi Yardımcı Erkek Oyuncu'' ödülü alan sinema sanatçısı Mehmet Emin Toprak 28 , trafik kazasında öldü. 
     Çanakkale'nin Yenice İlçesi'ndeki yakınlarına bayram ziyaretine giden Toprak, yönetimindeki 35 HRU 52 plakalı otomobilin Derenti Köyü yakınında, kontrolden çıkarak şarampole devrilmesi sonucu ağır yaralandı. 
     Çan Devlet Hastanesi'nde yapılan ilk müdahalenin ardından, Çanakkale Devlet Hastanesi'ne sevk edilen Toprak, müdahaleye rağmen kurtarılamadı. 
     Yönetmen Nuri Bilge Ceylan'ın yeğeni olan Toprak, ''Kasaba'' ve ''Mayıs Sıkıntısı'' filmlerindeki rolünden sonra ''Uzak'' adlı filmdeki başarısı ile 39. Antalya Altın Portakal Film Festivali'nde Oktay Kaynarca ile birlikte ''En İyi Yardımcı Erkek Oyuncu'' ödülünü paylaşmıştı. 
     Mehmet Emin Toprak'ın cenazesi, yarın Çanakkale'nin Yenice İlçesi'nde toprağa verilecek. 
     





</TEXT>
</DOC>
