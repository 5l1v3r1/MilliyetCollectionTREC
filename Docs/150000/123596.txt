<DOC>
<DOCNO> 123596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur12.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci uyum paketi Meclis'te... 
</HEADLINE>
<TEXT>

     Yargılamanın iadesi yoluna gidilmesini kolaylaştıran ve yükseköğretim öğrencilerinin disiplin cezalarını bütün sonuçları ile birlikte ortadan kaldıran yasa tasarısı TBMM'ye sunuldu. 
     ''İkinci Uyum Paketi'', 5 yasada Anayasa'da gerçekleştirilen değişiklikler doğrultusunda yeni düzenlemeler öngörüyor. 
     Buna göre, Hukuk Usulü Muhakemeleri Yasası'nda değişiklik öngören madde, AİHM tarafından, İnsan Haklarını ve Ana Hürriyetleri Korumaya Dair Sözleşmenin veya eki protokollerin ihlali yoluyla verildiği saptanan kesinleşmiş kararlar hakkında, Adalet Bakanı, Yargıtay Cumhuriyet Başsavcısı ile hükümlü veya temsilcisi, bir yıl içinde yargılamanın iadesi isteminde bulunabilecek. İstem Yargıtay Hukuk Genel Kurulunca incelenecek. Kurul başvuruyu, süresi içinde yapılmamışsa reddedecek. Aksi durumda dosya, duruşma yapmaksızın davaya bakması için kararı veren mahkemeye gönderilecek. 
     Tasarının CMUK'da değişiklik yapan maddesi ile AİHM kararları ışığında yargılamanın iadesine gidebilmek için ''Başvurunun tazminatla giderilemeyecek sonuçlar doğurduğunun anlaşılması'' şartı aranmayacak. Bu şartın kaldırılması ile yargılamanın iadesi yolunun kullanımının kolaylaştırılması amaçlanıyor. 
     Ayrıca, Ağustos ayında çıkartılan yasanın, yeniden yargılamaya ilişkin hükümlerinin 2003 yılı Ağustos ayında yürürlüğe girmesini hükme bağlayan maddesi de ''Yayınlandığı tarihte yürürlüğe girer'' şeklinde değiştiriliyor. 
     
     ÖĞRENCİ AFFI 
     Yükseköğretim Yasası'na eklenmesi öngörülen geçici madde ile 2000 yılı sonundan, yasanın yürürlüğe girdiği tarihe kadar, yükseköğretim kurumlarının hazırlık sınıfı, önlisans, lisans veya yüksek lisans programları ile yüksekokulların herhangi bir sınıfında kayıtlı öğrencilerin, yasaya ve disiplin yönetmeliği hükümlerine göre aldıkları disiplin cezaları bütün sonuçları ile kaldırılacak. Bunların sicil dosyalarındaki cezai kayıtlar, öğrencilerin başvuruları gerekmeksizin dosyalarından çıkarılacak. 
     
     HAPİS CEZASI YERİNE PARA CEZASI 
     Tasarıyla yabancı dernek ve kuruluşlarla izin almadan ilişki kurulması, yönetim kurulu kararı olmadan bildiri yayınlanması, bildiri yayınlamak için izin alınmaması, yasal denetime yardımcı olunmaması, derneklerin edindikleri malların bildiriminin yapılmaması durumunda verilen ''Üç aydan altı aya kadar hapis cezası'', ''Bir milyar liradan üç milyar liraya kadar ağır para cezası'' olarak değiştiriliyor. 
     
     TASARININ GEREKÇESİ 
     Genel gerekçesinde tasarının, Anayasa'da geçen yıl gerçekleştirilen değişikliğe uyum sağlanması ve AB Müktesebatının Üstlenilmesine İlişkin Türkiye Ulusal Programı çerçevesinde alınması gerekli tedbirlerle ilgili çeşitli yasalarda değişiklik yapılması amacıyla hazırlandığı belirtildi. 
     





</TEXT>
</DOC>
