<DOC>
<DOCNO> 142559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/dunya/dun02.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çarpışmadan teslim olacaklar 
</HEADLINE>
<TEXT>

CNN, Iraklı generallerle gizli görüşmeler yapıldığını, bazılarının şimdiden Amerikan ordusuyla çatışmaya girmemeyi kabul ettiğini iddia etti 
     DIŞ HABERLER SERVİSİ 

     Irak ordusuna yönelik "Saddam Hüseyin için savaşmayın" propagandasını yoğunlaştıran ABD’nin, bir yandan da bazı Iraklı askeri yetkililerle gizli görüşmeler yaptığı iddia edildi. 
     
     CIA mi pazarlık yapıyor 
     Amerikan CNN Televizyonu’nun haberine göre, Washington, olası bir savaşta Irak birliklerinin direniş göstermemesi umuduyla önde gelen Iraklı askeri yetkililerle gizli teslim olma görüşmelerine başladı. Iraklı komutanlarla iletişimin Savunma Bakanlığı Pentagon aracılığıyla değil, Washington yönetiminin diğer "unsurlarıyla" yürütüldüğü belirtiliyor. 
     Dışişleri Bakanlığı’nın bir sözcüsü haberi yalanladı, ancak adı açıklanmayan bir üst düzey yetkili, bazı Iraklı birliklerin şimdiden müttefik askerleriyle çatışmaya girmemeyi kabul ettiğini söyledi. ABD Savunma Bakanı Donald Rumsfeld de, geçen salı yaptığı açıklamada, bu tarz görüşmelerin yapıldığının ipuçlarını vermişti. CNN, Amerikalı yetkililerin, Saddam Hüseyin’in teslim olmayı kabul eden askerlerini cezalandırabileceği gerekçesiyle, görüşmelerle ilgili ayrıntılı açıklama yapmaktan kaçındığını vurguladı. 
     
     Yüz binlerce bildiri yağıyor 
     Bu gizli görüşmelerin yanı sıra, ABD’nin Irak ordusuna açıkça "teslim olun" çağrısı yaptığı uzun zamandır biliniyor. Müttefik uçakları Iraklı askerlerin nasıl teslim olabileceğini gösteren yüz binlerce bildiri atarken, radyo yayınlarıyla da benzer mesajlar veriliyor. Hatta son günlerde, Saddam’ın generallerine e - posta ve cep telefonu mesajları bile gönderilmeye başlanmıştı. 
     



 DÜNYA 












</TEXT>
</DOC>
