<DOC>
<DOCNO> 149105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko16.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Grubu, lastik sektöründe yüzde 10 pazar payı hedefliyor... 
</HEADLINE>
<TEXT>

     Koç Grubu bünyesinde faaliyet gösteren Otomotiv Lastikleri Tevzi A.Ş.'nin OLTAŞ , Türkiye distribütörlüğünü yaptığı ''Continental'' marka lastiklerle, yüzde 10 pazar payı hedeflediği bildirildi. 
     OLTAŞ Genel Müdürü Cihat İlkbaşaran, lastik işinin Türkiye'de giderek son derece zorlaşan bir pazarlama tekniği gerektirdiğini söyledi. 
     Sektörde, kaliteli ve yaygın çeşitte lastik üreten yerli firmalar bulunduğunu, bunun yanı sıra ''Michelin'' firmasının hem kalite hem de teşkilatlanma yönünden son derece güçlü bir kuruluş olduğunu ifade eden İlkbaşaran, kendilerinin de geçen yıl temmuz ayında bu ''kavganın'' içine girdiklerini bildirdi. 
     İlkbaşaran, distribütörlüğünü yaptıkları ''Continental''in, kalite ve organizasyon açısından Avrupa'da ikinci, dünyada ise dördüncü isim olduğunu ifade ederek, şöyle konuştu 
     ''Bir işin başarılı olması için önce üründen yola çıkmak lazım. Sonra, bu ürünü değerlendiren, satan veya onun müşteri memnuniyetini takip eden kuruluşa, bu kuruluşun da nasıl bir çatı altında olduğuna bakmak lazım. Bana göre, bunda son gerece güçlü bir üç ayak oturmuş durumda. Birincisi üretici yani Continental, çok iddialı ve kaliteli bir isim. İkincisi OLTAŞ firması... OLTAŞ yıllardır bu işi yapıyor. Çok güçlü bir kadrosu var. Bununla birlikte, bugün koca bir Irak'ı ve Bağdatı sonunda kim aldı Deniz piyadeleri ve tanklar aldı. Her ne kadar yukardan bombalasan da, genelkurmaydan kararlar alsan da, olayı bitiren kara kuvvetleri ve tanklar oluyor. Bizim yetkili satıcı ağımızı buna benzetmek istiyorum. Onlar bizim tanklarımız ve piyadelerimiz.'' 
     
     HEDEF 300 BAYİ, 50 SERVİS 
     Seçilecek yabancı partnerin bir ''Revivo'' veya ''Ortega'' gibi düşünülebileceğini dile getiren İlkbaşaran, ''Ama istikrarlı yabancı oyuncular olarak görmek lazım. Yani ömrünün yarısını sakat veya ben gidiyorum şeklinde değil de, ben burada varım ve performansımı sergileyeceğim diye düşünmek lazım. Biz bu pazarda yabancı oyuncu olarak yer bulacağız ve bulduğumuzu da görüyoruz'' dedi. 
     İlkbaşaran, bayi teşkilatlarını Türkiye'nin her noktasına götüreceklerini, 200'ün üzerinde olan mevcut bayi sayısını 300'e çıkarmayı düşündüklerini anlatarak, bunun yanı sıra 3 yıl içinde 50 civarında hızlı servis istasyonu kuracaklarını kaydetti. 
     Türkiye'de yılda 6 milyon lastik satıldığını dile getiren İlkbaşaran, kendilerinin şu anki pazar payının yüzde 5 olduğunu belirterek, ''Bunu yüzde 10'un üzerine çıkarmayı düşünüyoruz. Uzun vadede yüzde 10 pazar payı olmayan bir şirketin yaşama şansının az olduğunu görüyoruz. Bu bakımdan, güç ve kargaşa içinde bir yoldayız'' diye konuştu. 
     İlkbaşaran, Irak'taki savaşın ekonomiye etkisine değinirken de, herşeye rağmen, şirket olarak planladığıkları rakamlar doğrultusunda satmaya devam ettiklerini vurguladı. 
     Savaş sonrası Irak'ın toparlanma sürecinin Güneydoğu Anadolu'da bir hareketlilik getirebileceğini ifade eden İlkbaşaran, ''otobüsler, kamyonlar gider gelirler. O sektörde bir hareketlilik bekliyoruz. Diğer alanlarda da, bir açılma olacağına inanıyoruz. Bu kriz krizse eğer, çok yarasız beresiz atlattığımızı düşünüyorum. Önümüzdeki günlerin de çok daha iyi olacağına inanıyorum'' diye konuştu. 
     





</TEXT>
</DOC>
