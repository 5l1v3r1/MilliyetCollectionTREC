<DOC>
<DOCNO> 140134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur03.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Viranşehir'de akraba evliliği nedeniyle 30 bebek sağlıksız doğdu 
</HEADLINE>
<TEXT>

     Şanlıurfa'nın Viranşehir İlçesi Devlet Hastanesi'nde, son iki yılda çift ve kafatası olmayan 30 bebek dünyaya gelirken, doğumların akraba evliliğinin yanı sıra annenin, yeterli ve dengeli beslenmemesinden kaynaklandığı bildirildi. 
     Viranşehir Devlet Hastanesi Kadın Hastalıkları Uzmanı Opr. Dr. Abdi Oğuz, çift ve kafatası olmayan bebek doğumlarının bölgede yaygın olduğunu belirterek, eğitim seviyesinin artırılması ve beslenmeye dikkat edilmesiyle sorunun çözüleceğini söyledi. 
     Hastalığın tıp biliminde ''Anensefali Mningosin'' olarak tanımlandığını ifade eden Oğuz, şöyle konuştu 
     ''Viranşehir'de son iki yılda çift ve kafatası olmayan 30 doğum gerçekleştirdim. Bu bebeklerin hepsi yaşamını yitirdi. Bölgede bu tür doğumlar yaygındır. Bunda, bölgedeki eğitim seviyesinin düşüklüğünün yaygın olması önemli etkendir. Genetik özelliğe sahip hastalık, anneden bebeğe, bebekten ise diğer nesillere geçebilir. Ayrıca annenin, beslenme bozukluğu, dengeli ve düzenli beslenmemesi, folik asit miktarı azlığı hastalık riskini artırır. Bebek, annedeki bu hastalık sonucu beyin lopları gelişemeden dünyaya gelir.'' Oğuz, anne adaylarının hamilelik dönemlerinin 10-16. haftaları arasında sürekli doktor kontrolü yaptırmaları gerektiğini kaydederek, ''Hastalık eğer ileri formlara ulaşmamışsa, doğum sonrası ameliyatla bebek sağlıklı yaşamını sürdürür. Anneler kontrol yaptırmaz ve hastalık ileri düzeye ulaşırsa bebeğin yaşama şansı da bir o kadar azalır'' dedi. 
     





</TEXT>
</DOC>
