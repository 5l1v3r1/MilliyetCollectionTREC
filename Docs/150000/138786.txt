<DOC>
<DOCNO> 138786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur18.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bir kişi donarak öldü... 
</HEADLINE>
<TEXT>

     İstanbul'da yaşlı bir kişinin donarak öldüğü bildirildi. 
     Büyükşehir Belediyesi'nden yapılan açıklamada, Bakırköy'de ilçe polis ekipleri tarafından donmuş halde bulunan ve Büyükşehir Belediyesi Sağlık Daire Başkanlığı Acil Yardım ve Cankurtarma Müdürlüğü ekiplerine teslim edilen 65 yaşındaki Sebahattin Atamer'in, müdahalelere rağmen kurtarılamadığı belirtildi. 
     Cenazesi ailesine teslim edilen Atamer'in, Büyükşehir Belediyesi Mezarlıklar Müdürlüğü'nce gerekli işlemlerinin tamamlanmasının ardından defnedildiği kaydedildi. 
     Açıklamada, yoğun kar yağışı ve hava sıcaklığının sıfırın altına düşmesi nedeniyle ''Riskli İnsanları Kurtarma Operasyonu' başlatan Sağlık Daire Başkanlığı Acil Yardım ve Cankurtarma Müdürlüğü ekiplerinin, Alibeyköy'deki Tevfik Akdeniz Spor Tesisleri'nde koruma ve tedavi altına aldığı kimsesiz ve bimekan kişi sayısının 112'ye ulaştığı ifade edildi. 
     Belediye açıklamasında, bu kişilerden 4'ünün ailesine teslim edildiği, 6'sının Kayışdağı Darülaceze Tesisleri'nde bakım altına alındığı, 10'unun da zabıta ekiplerinin refakatinde biletleri temin edilerek memleketlerine gönderildiği bildirildi. 
     





</TEXT>
</DOC>
