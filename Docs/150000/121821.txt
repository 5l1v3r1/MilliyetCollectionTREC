<DOC>
<DOCNO> 121821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/soneko29.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkanı Bayramoğlu Serdengeçti haddini bilsin 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, Merkez Bankası Başkanı Süreyya Serdengeçti'nin ''Enflasyon istemek bilerek ya da bilmeyerek yolsuzluk önermektir'' açıklamasıyla ilgili olarak, ''Sayın Serdengeçti haddini bilsin, kendisi hesap sorma değil, hesap verme makamındadır'' dedi. 
     Bayramoğlu, yaptığı yazılı açıklamada, Başkan Serdengeçti'nin dünkü açıklamasını değerlendirerek, şunları kaydetti 
     ''Sayın Serdengeçti yolsuzluğu kendisinin Başkan Yardımcısı olduğu dönemde Merkez Bankası'nın uygulamalarında arasın. Enflasyonun düşmesini önleyen, Serdengeçti'nin sıkı sıkıya sarıldığı bugünkü ekonomik programın kendisidir, bankacılık sistemindeki yanlış uygulamalardır. 
     MÜSİAD, enflasyonla mücadelenin bırakılmasını değil, tam tersine enflasyonu azaltıp, büyümeyi canlandıracak kapsamlı bir ekonomik programı öneriyor.'' Merkez Bankası Başkanı Serdengeçti'nin, 20 Kasım'da açıklanan ve ekonomide yeniden yapılanma ve büyümeyi öneren Acil Eylem Programı'nı tam olarak incelemeden basındaki yansımalarına dayanarak talihsiz bir değerlendirme yaptığını belirten Bayramoğlu, ''Sayın Serdengeçti haddini bilsin. Kendisi hesap sorma değil, hesap verme makamındadır'' dedi. 
     Türkiye ekonomisinin son üç yılda içine düşürüldüğü bunalımın hesabını önceki siyasi iktidarın 3 Kasım seçimlerinde ödediğini bildiren Ali Bayramoğlu, ''Sayın Serdengeçti kendini bu hesaptan bağımsız kılamaz'' dedi. 
     
     ''MERKEZ BANKASI'NIN BAĞIMSIZLIĞI MUTLAK DEĞİLDİR'' 
     ''Merkez Bankası'nın mutlak bir bağımsızlığı yoktur'' diyen Ali Bayramoğlu, Merkez Bankası'nın gerektiğinde para politikalarını hükümetin maliye politikasına uyumlu hale getirmesinin dünyada gelişmiş ülkelerde gözlenen bir durum olduğunu vurguladı. Bayramoğlu, ''Son tahlilde milli irade parlemento ve hükümet kanalı ile tecelli edeceğinden bütün ekonomik politika otoritelerinin de bu çerçeveye uygun hareket etmesi demokrasinin gereğidir'' görüşünü dile getirdi. 
     MÜSİAD olarak enflasyonun Türkiye'nin en önemli sorunlarından biri olduğuna inandıklarını belirten MÜSİAD Başkanı Ali Bayramoğlu, açıklamasında ''Merkez Bankası Başkanı spekülatif gündemler oluşturarak veya kendince bir yerlere mesajlar göndererek kurumlar arasında koordinasyonu engelleyecek tavırlara bürüneceğine özellikle seçimden bu yana ekonomimize faturasının çok ağır olacağına inandığımız döviz kur politikasındaki tutarsızlığa dikkat etsin'' ifadesini kullandı. 
     





</TEXT>
</DOC>
