<DOC>
<DOCNO> 139043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/ekonomi/eko05.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartzedenin hukuk zaferi 
</HEADLINE>
<TEXT>

Ahmet Özel adındaki belediye işçisinin kefil olduğu 300 milyon liralık kredi kartı borcu temerrüt faiziyle 5 milyara çıktı. Özel, dava açarak kurtulabildi 
     MUSTAFA ERCAN Mersin DHA 

     Mersin’in Silifke İlçesi’ne bağlı Taşucu Beldesi’nde belediye işçisi 35 yaşındaki Ahmet Özel, 5 yıl önce kredi kartına kefil olduğu arkadaşı ödemeye yapmayınca, temerrüt faiziyle birlikte 5 milyar liraya ulaşan borçtan mahkeme kararıyla kurtuldu. 
     Taşucu Belediyesi’nde çalışan Ahmet Özel, mesai arkadaşı Ürem Şahin’in bir bankadan aldığı 300 milyon lira limitli kredi kartına kefil oldu. Arkadaşının borcunu ödememesi üzerine yüzde 225 temerrüt faizi, gider vergisi, icra harç masrafı ve vekalet ücreti de dahil olmak üzere 2001’de 5 milyar lirayı bulan ödeme emri kefil Ahmet Özel’e tebliğ edildi. 
     
     Dava, emsal olabilir 
     Borca itiraz eden Özel, avukat Özlem Aslan aracılığıyla kredi kartını veren Vakıflar Bankası aleyhine, "Borçsuzluğun saptanması" isteğiyle 13 Mart 2001’de dava açtı. Silifke Asliye Hukuk Mahkemesi’ndeki dava 14 Aralık 2001’de sonuçlandı. Mahkeme devam ettiği sırada, dosya bilirkişiye gönderildi. Bilirkişi raporunu göz önüne alan mahkeme heyeti, Ahmet Özel’in kefil olduğu 300 milyon liralık limit kadar sorumlu olduğuna, bankanın bu borç dışındaki alacağının asıl kart sahibinden tahsil edilmesine karar verdi. 
     Bu arada, alınan kararın özellikle kefil kartzedeler için bir emsal teşkil edebileceği ifade ediliyor. Hukukçular kararın, özellikle büyük sıkıntılara düşen kefiller için bir umut olduğunu ve emsal teşkil edeceğine işaret ediyorlar. 
     



 EKONOMİ 



















</TEXT>
</DOC>
