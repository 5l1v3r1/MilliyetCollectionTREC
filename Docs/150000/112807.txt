<DOC>
<DOCNO> 112807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/spor/aspo.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
RÜŞTÜ Arkadaşlara ayıp oluyor 
</HEADLINE>
<TEXT>

Makedonya’da harikalar yaratan tecrübeli kaleci, "Arkamda çok iyi iki kaleci var. Ama sakatlığıma rağmen ben oynuyorum" dedi 
     BİLAL MEŞE 

     Hakkımız yok’ 
     A Milli Takım’a, Makedonya’da yaptığı muhteşem kurtarışlarla hayat veren Rüştü, Milliyet’e birbirinden çarpıcı açıklamalar yaptı. Yıldız kaleci, kendisi dahil tüm arkadaşlarını eleştirdi, "Dünya 3. olan bir takımın böyle oynamaya hakkı yok. Neyse ki, unvanımızı ikinci yarı hatırlayabildik. Ama iddia ediyorum, ilk yarı üç gol yesek, daha sonra dört tane atabilecek gücümüz vardı" ifadelerini kullandı. 
     
     İşimi yaptım’ 
     MAKEDONYA maçındaki performansının büyütülmemesi gerektiğini söyleyen Rüştü, "Ben sadece işimi yaptım. Hiç çalışmıyorum ama hep yıldızım. Bu beni rahatsız ediyor. Antrenmansız maça çıkıyorsunuz. Arkanızda ise çok iyi iki kaleci bulunuyor. Bunun haksızlık olduğunu düşünüyorum. Arkadaşlara ayıp oluyor. Liechtenstein maçında dinleneceksem, bunu Fenerbahçe’de de sürdürmeliyim. Yoksa bu bir işe yaramaz" diye konuştu. 
     
     Rüştü’yü görecekler’ 
     İNGİLTERE maçlarının kendisi için büyük önem taşıdığına dikkat çeken tecrübeli kaleci, "Ada’dan çok teklif aldım. Gerçek Rüştü’yü şimdi yakından görecekler" dedi. Bu takımın misyonunu tamamlamadığını da kaydeden Rüştü, "Önümüzde 2004 Avrupa Şampiyonası var. Hedefimiz final. Finali oynadıktan sonra anahtarı gelecek arkadaşlara teslim ederiz. Çünkü arkamızdan çok yetenekli isimler geliyor" yorumunu yaptı. 
     
     Bazen çok kızıyorum’ 
     SAHA içinde arkadaşlarına zaman zaman çok kızdığını da itiraf eden milli kaleci, "Özellikle Makedonya maçında bir hayli sinirlendim. Golde büyük hata yaptık. Bağırıp, çağırıyorum ama asla kırıcı olmuyorum. Herkes birbirinin açığını kapatmaya çalışıyor. Ben büyük açık kapatıyorum belki ama görevim de bu zaten" dedi. Rüştü kötü tezahüratı anlayamadığını, gittiği her yerde sevgi ve saygı gördüğünü de sözlerine ekledi. 
     



 SPOR 






























</TEXT>
</DOC>
