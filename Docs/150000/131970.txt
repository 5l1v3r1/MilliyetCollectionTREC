<DOC>
<DOCNO> 131970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sondun19.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak "Rusya ile 40 milyar dolarlık anlaşmaya hazırız" 
</HEADLINE>
<TEXT>

     Irak, toplam hacmi 40 milyar doları bulan ekonomik anlaşmaları Rusya ile her an imzalamaya hazır olduğunu açıkladı. 
     Irak, Fransızların, Bağdat-Moskova arasında süren bir pazarlıkta yer alabilmek için ambargo altında bile 3 milyar dolarlık yatırım vaat ettiklerini de ileri sürdü. 
     Irak'ın Moskova Büyükelçisi Abbas Halaf, bugün yaptığı açıklamada, ''anlaşmalar üzerinde Rus kuruluşları ile yeterince müzakere yaptık. Şimdi top, Rusya hükümetinde. Moskova'nın vereceği mesajı bekliyoruz'' dedi. 
     Uluslararası ekonomik ilişkilerde Rusya'ya öncelik verdiklerini belirten Büyükelçi, ''bu bizim temel ilkemizdir'' dedi ve Fransızların bir konuda araya girme çabalarını şu sözlerle ifade etti 
     ''Bağdat'ı geçen hafta ziyaret eden Rus heyetinin temasları çok başarılı geçti. Batı Çölü'ndeki dördüncü petrol ve gaz yataklarının işletilmesi ile ilgili olarak Rus Stroitransgaz ile anlaşma imzalandı. 
     Soyuzneftegaz ve Tatneft adlı Rus firmaları ile de anlaşma taslakları hazırlandı. Rus Zarubejneft firması ile Ben-Umar'da günde 600 bin varil üretim yapılacak yataklarla ilgili görüşmeler oldu. Bu, Katar'ın günlük üretimi ile aynıdır. 
     Fransızlar, Zarubejneft ile kontrat imzalanmaması için ellerinden geleni yaptılar. BM ambargosu altında bile buraya 3 milyar dolar yatırım yapmayı vaat ettiler. Ama biz onları değil Rusya'yı seçtik.'' 
     





</TEXT>
</DOC>
