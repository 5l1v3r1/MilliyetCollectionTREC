<DOC>
<DOCNO> 100143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo16.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega "Şimdiden derbilere hazırlanıyorum" 
</HEADLINE>
<TEXT>

     Fenerbahçe'nin Arjantinli futbolcusu Ariel Ortega, futbolcu arkadaşlarının ve taraftarların kendisine gösterdiği ilgi nedeniyle duyduğu sevincin ailesinin gelmesiyle birlikte daha da arttığını belirterek, ''Bana düşen, gösterilen bu sevgiye oynadıkça karşılık vermek '' dedi. 
     Samandıra Tesisleri'nde antrenmandan sonra düzenlenen basın toplantısında soruları yanıtlayan Ariel Ortega, Fenerbahçe'ye ve Türkiye'ye çabuk alıştığını ve takım arkadaşlarıyla da çok çabuk kaynaştığını söyledi. 
     Fenerbahçe'de başarılı olmak istediğini kaydeden Ortega, ''Ben Fenerbahçe'ye futbol oynamaya geldim. Başarılı olmak istiyorum. Her zaman takım arkadaşlarımın yanındayım. Gereken herşeyi yapacağım. Muhteşem bir statta olağanüstü bir taraftar kitlesiyle tanıştım. Onların tezarühatlarından çok etkilendim. Takım arkadaşlarımla saha içinde de iyi anlaşıyoruz. Yardımlaşma çok güzel. İyi bir uyum içinde Avrupa Şampiyonlar Ligi ve Türkiye Ligi'nde takım ruhu içinde oynayarak, başarılı sonuçlar alacağımıza inanıyorum'' diye konuştu. 
     
     ''ÜZERİMDE TATLI BİR BASKI HİSSEDİYORUM'' 
     Yıldız futbolcu, camianın kendisinden büyük beklentiler içinde olduğunu bildiğini, bunun da üzerinde tatlı bir baskı yarattığını kaydetti. 
     Başarının elde edilebilmesi için bu baskının gerekli olduğuna inandığını ifade eden Ortega, şöyle konuştu 
     ''Üzerimde baskı oluşuyor, bunun farkındayım. Ama ben bunu güzel algılıyorum. Başarıya ulaşmak için bu baskı ve heyecan şart. Bu baskı motivasyon biçiminde oluyor. Bunun gerekli olduğunu düşünüyorum.'' Sarı-lacivertli takımdaki tüm futbolcuların kendisine çok yakınlık gösterdiğini anlatan Ortega, aynı dili konuştukları için Revivo ile daha iyi anlaştıklarını belirtip, ''Revivo'yu çok seviyorum'' dedi. 
     
     ''ANORMAL BİRŞEY YAPTIĞIMA İNANMIYORUM'' 
     Ortega, gece kulüplerinde görüntülenmesiyle ilgili kendisine yöneltilen sorulara ise kısa yanıtlar verdi. 
     Ortega, ''Kesinlikle anormal birşey yaptığıma inanmıyorum. Bu bir futbolcunun yemek yemesi, su içmesi kadar doğal. Ben de normal şeyleri yapıyorum'' diye konuşurken, alkola düşkünlüğüyle ilgili medyada çıkan haberlerle ilgili soruyu da, ''Top oynayan birisi için bu yakıştırmaların son derece yanlış olduğunu söylemek istiyorum. Başka bir yanıtta vermek istemiyorum'' dedi. 
     
     ''ŞİMDİDEN DERBİLERE HAZIRLANIYORUM'' 
     Sarı-lacivertli futbolcu, Türkiye'de Fenerbahçe'nin Galatasaray ile rekabetini bildiğini kaydederek, ''Şimdiden bu maçlara hazırlanıyorum'' dedi. 
     Ortega, ''Özellikle Fenerbahçe'ye gelen yabancıların Galatasaray ile yapılan maçlarda gol attığında Fenerbahçeli olduğu şeklinde yorumlar yapılır. Buna ne diyeceksin '' biçimindeki soruyu, ''Umarım bana güvenenleri mahçup etmem. Ben de o golü atmak için elimden geleni yapacağım'' diye yanıtladı. 
     
     ''FEYENOORD, GÜÇLÜ VE TEHLİKELİ BİR TAKIM'' 
     Avrupa Şampiyonlar Ligi 3. ön eleme turunda karşılaşacakları Hollanda'nın Feyenoord Rotterdam takımıyla ilgili değerlendirmeler de değinen yıldız futbolcu, rakiplerinin güçlü ve tehlikeli bir ekip olduğunu söyledi. 
     Özellikle deplasmanda yapacakları bir maçta yenilmemelerinin işlerini daha da kolaylaştıracağını kaydeden Ortega, ''Rakip güçlü ama önce kendimizi düşünüp hazırlamalıyız. İlk maçta yenilmeden gelirsek İstanbul'da işimiz kolay olacak. Korkmaya gerek yok. Tabiki rakibi de küçümsememeliyiz. Ben kendimi hazır hissediyorum. Maçlara kadar daha da iyi olacağım'' diye konuştu. 
     Sarı-lacivertli futbolcu, ''Maradona'nın veliahtı olarak gösteriliyorsun. Ne düşünüyorsun '' biçimindeki soruyu da, ''Bana göre Maradona dünyadaki hiçbir futbolcuyla kıyaslanamaz. Ben de kendimi kıyaslayamam. Ancak şöyle düşünüyorum, her futbolcunun kendine özgü özellikleri vardır. Ben Ariel Ortega olarak bilinmek istiyorum. Bunun üzerinde konuşmamız gerekir'' dedi. 
     





</TEXT>
</DOC>
