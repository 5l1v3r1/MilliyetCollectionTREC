<DOC>
<DOCNO> 134810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko37.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü yeni yılda güldü... 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, Ocak'ta geçen yılın aynı ayına göre, yüzde 69.5 oranında artarak 443 milyon 806 bin dolara ulaştı. 
     Uludağ İhracatçı Birlikleri UİB verilerinden derlenen bilgiye göre, ihracat kalemleri arasında yan sanayii, yüzde 35.6 oranında artarak 181 milyon 503 bin dolar ile ilk sırada yer alırken, bunu 125 milyon 291 bin dolar ile binek otomobiller, 51 milyon 985 bin dolar ile de eşya taşımaya mahsus motorlu taşıtlar izledi. 
     En fazla ihracat artışı tanklar ve zırhlı savaş taşıtlarında gerçekleşirken, sadece otobüs-midibüs-minibüs, iki tekerlekli taşıtlar ve özel amaçlı diğer çekicilerin ihracatında gerileme yaşandı. 
     Ocak ayında, yüzde 69.5'lik rekor artışla 443 milyon 806 bin dolara yükselen ihracat, geçen yılın aynı ayında ise 261 milyon 805 bin dolar olarak gerçekleşmişti. 
     
     İHRACATIN ROTASI ''AB'' 
     Sektör, Ocak'ta 7 serbest bölgenin yanı sıra 132 ülke ve özerk bölgeye ihracat gerçekleştirdi. 
     Yoğun olarak AB ülkelerine yapılan ihracatta, Almanya yüzde 49.8'lik artışla 71 milyon 523 bin dolar ile ilk sırada yer alırken, bu ülkeyi İtalya, Fransa ve İspanya izledi. 
     Sektör, bu dönemde Bahamalar, Liberya, Cebeli Tarık, Kuzey Kore, İzlanda, Angola, Srilanka, Guadeloupe, Uganda, Umman, Guatemala Martinik, Tanzanya, Burundi, Togo, Reunion, Kostarika, Bolivya, Sierra Leone, Ekvator ve Yeni Kalodenya ile Trabzon Serbest Bölgesi'nden ilk kez ihracat yaptı. 
     Polonya, Yunanistan ve İspanya pazarında önemli ölçüde büyüme gözlenirken, Ocak'ta ilk kez ihracatın yapıldığı Bahamalar'ın yedinci sırada yer alması dikkati çekti. 
     





</TEXT>
</DOC>
