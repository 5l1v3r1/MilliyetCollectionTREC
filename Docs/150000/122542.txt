<DOC>
<DOCNO> 122542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur32.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı'dan sonra Ergin kardeşlere de beraat... 
</HEADLINE>
<TEXT>

     Eyüp'te 5 yıl önce dayısı Orhan Üşenmez'i öldürdüğü gerekçesiyle yargılanan ''Karagümrük çetesi'' elebaşı Nuri Ergin, ''kasten adam öldürmek'' suçundan 24 yıl hapis cezasına çarptırıldı. Ergin, tutuklu kaldığı süre göz önüne alınarak tahliye edildi. 
     Eyüp 1. Ağır Ceza Mahkemesi'ndeki duruşmaya, tutuklu yargılanan Nuri ile Vedat Ergin kardeşler katıldı. Davanın tutuksuz sanığı Ahmet Tunçoğlu ise duruşmaya gelmedi. 
     Duruşmada son sözleri sorulan sanıklardan Nuri Ergin, bu suçtan 5 yıldır cezaevinde bulunduğunu anlatarak, olayın planlanarak işlenmediğini, kardeşi Vedat Ergin'in de konuyla ilgisi bulunmadığını öne sürdü. 
     Sanık avukatları da, olayın, planlanmış bir cinayet değil ani gelişme sonucu olduğunu, ayrıca tahrik nedeniyle Nuri Ergin'in cezasında indirim yapılması gerektiğini, Vedat Ergin'in ise konuyla ilgisi bulunmadığı gerekçesiyle beraat etmesini istediklerini söylediler. 
     
     KARAR 
     Daha sonra davayı karara bağlayan mahkeme heyeti, sanık Nuri Ergin'i, ''Kasten adam öldürmek'' suçundan TCK'nın 448. maddesi uyarınca 24 yıl ağır hapis cezasına çarptırdı. Heyet, cezaevinde tutuklu kaldığı süreyi gözönüne alarak Ergin'i tahliye etti. 
     Mahkeme heyeti, Vedat Ergin ile Ahmet Tunçoğlu'nun ise ''üzerlerine atılı suçu işlediklerine dair kesin ve inandırıcı delil elde edilemediği'' gerekçesiyle beraatlarını kararlaştırdı. 
     Öte yandan, sanık avukatları tarafından duruşma öncesi gazetecilere dağıtılan basın bildirisinde, Vedat Ergin'in, ''Sedat Peker ile ilgili olarak basında çıkan ve kendisi tarafından söylenen sözlerin arkasında olduğunu ifade ettiği'' belirtildi. 
     Nuri ve Vedat Ergin, başka davalar kapsamındaki tutuklulukları nedeniyle bu karara rağmen cezaevinden çıkamayacak. 
     
     MÜTALAADA İDAM İSTENMİŞTİ 
     Yargılama aşamasında esas hakkındaki görüşünü açıklayan Eyüp Cumhuriyet Savcısı, Nuri ve Vedat Ergin'in, dayıları Orhan Üşenmez'i, 27 Nisan 1997 tarihinde Eyüp'te buluştukları bir evin bahçesinde öldürdüklerini kaydetmişti. 
     Savcı, Ergin kardeşlerin ''Taammüden adam öldürmek'' suçundan idam, diğer sanık Ahmet Tunçoğlu'nun da ''Taammüden adam öldürmeyi kolaylaştırmak'' suçundan 20 yıldan az olmamak üzere ağır hapis cezasına çarptırılmasını talep etmişti. 
     





</TEXT>
</DOC>
