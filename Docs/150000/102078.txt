<DOC>
<DOCNO> 102078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sonspo03.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Denizlispor deplasmanında... 
</HEADLINE>
<TEXT>

     Galatasaray ile Denizlispor, yarın yapacakları maçla birlikte ligde 23. kez karşı karşıya gelecek. 
     2 takım arasında bugüne dek yapılan maçlarda sarı-kırmızılı ekibin, rakibine karşı büyük üstünlüğü bulunuyor. 
     Galatasaray, geride kalan 22 maçta, Denizlispor'u 15 kez yenerken, 3 kez sahadan yenik ayrıldı, 4 maç da berabere sonuçlandı. 
     Sarı-kırmızılı ekibin attığı toplam 39 gole, yeşil-siyahlılar 17 golle karşılık verdi. 
     
     DENİZLİ'DE 18 YILLIK YENİLMEZLİK 
     Galatasaray, Denizlispor ile deplasmanda yaptığı maçlarda rakibine yaklaşık 18 yıldır yenilmiyor. 
     Sarı-kırmızılılar, Denizlispor'un Birinci Lig'e yükseldiği 1983-84 sezonunda rakip sahada yaptıkları maçı 2-1 yitirmişti. O tarihten bu yana deplasmanda rakibine boyun eğmeyen Galatasaray, toplam 7 galibiyet, 3 de beraberlik elde etti. 
     Galatasaray, deplasmanda rakibine 19 gol atarken, kalesinde ise 10 gol gördü. 
     ''Aslanlar'', geçen sezon İstanbul'da 1-0 yendiği rakibiyle Denizli'de 1-1 berabere kalmıştı. 
     





</TEXT>
</DOC>
