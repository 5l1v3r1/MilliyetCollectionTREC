<DOC>
<DOCNO> 103103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/yazar/guclu.html </URL>
<DATE> 2002/08/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bu gençleri biri görmeli 
</HEADLINE>
<TEXT>

     Karadeniz’den sonra Çukurova’yı da baştan sona gezdik. Binlerce vatandaşımızla görüştük. Milliyet TIR’ına yediden yetmişe hemen herkes geliyor. Ama benim konuklarım çoğunlukla gençlerdi... 
     Hemen her gün gençlerle iç içe olduğumuz için onların sorunlarına yeterince vakıf olduğumuzu sanıyorduk. Ama madalyonun gerçek yüzü hiç de uzaktan göründüğü gibi değilmiş. 
     Gençlerimiz tam anlamıyla perişan. Samsun, Ordu, Giresun, Trabzon, Rize, Gaziantep, Kilis, Hatay, Osmaniye, Adana ve Mersin. Tüm bu kentleri dolaştık. Diğer kentleri de arkadaşlarımız dolaştı. Ortaya çıkan tablo tam anlamıyla perişanlık. 
     Üniversite mezunu gençler temizlik işlerinde çalışmak için kuyruğa giriyor. 100 milyon lira maaşa bile razılar. Sigorta umurlarında değil. Ailelerinden cep harçlığı istememek için odasından dışarıya çıkamayan o kadar çok üniversite mezunu var ki .. 
     Anlayacağınız gençlerin hali pürü perişan. Moralleri sıfır. Göz göre göre eriyip gidiyorlar. Bu da anne babalarını kahrediyor... 
     Gençlerin vahim bir durumda olduklarını biliyorduk. Onlar için acilen bir şeylerin yapılması gerektiğini hissediyorduk. Ama gelinen noktanın bu kadar ciddi boyutlarda olduğunu ancak tüm Türkiye’yi gezince çok daha net görebildik. 
     Seçim, parti, ideoloji, Ankara gençlerin umurunda değil. AB de. Ona karşı çıkanlar da. İstedikleri tek şey bugünü kurtarmak. Yarını düşünecek hiç ama hiç halleri kalmamış... 
     Derviş, gençler sandığa gitsin diyor. Ama arkası gelmiyor. Bırakın diğer liderleri bir umut olarak bugüne kadar o gençler için ne yaptı Onlara yönelik hangi projeyi gündeme getirdi 
     MHP gibi AKP de sandıktan hüsranla çıkarsa şaşırmasın. Çünkü gençler adına ortaya bir şey koymuyorlar. Anketler belli ki önyargılı. Bizim konuştuğumuz gençler çok farklı. Laf değil icraat istiyorlar. Ha şu anda karar verdikleri bir parti var mı işin garibi o da yok. Sonuç olarak gençleri yakalayan anne babaları da yakalar ve tek başına bile iktidara gelebilir... 
     
     Özel okullar da tatil 
     Haklı ya da haksız gerekçelerle devlet okullarının açılışı bir hafta ertelendi. Aslında iyi de oldu. Çünkü daha öğretmen başvuruları bile tamamlanmadı. Ha daha önce yapılamaz mıydı O da devletin bir başka ayıbı. Yıllardır sabırla bekleyen işsiz gençlere, fazladan bir maaş vermemek için böylesi bir aymazlığa düşmesi utanç verici. Ama madem ki okullar ertelendi neden bu sadece devlet okulları için geçerli demeye kalmadan gelen feryatları dikkate alan Milli Eğitim, onların da açılış tarihlerini bir hafta erteledi. 
     2’sinde açılacak 9’unda, 9’u için tarih açıklayan da 16’sında öğretime başlayacak. MEB Özel Öğretim Genel Müdürlüğü’nün aldığı karar bugün okullara bildirilecek. Böylece okullar arasında kopukluk bir anlamda kapatılmış olacak... 
     
     Fen edebiyatlılar 
     Bakan Bey, fen edebiyatlılara sizi atayacağım sözü verdi. Maliye’den 5 bin kişilik yeni kadro istenmiş. Tamamı onlara yönelik olacak. Bu kadrolara daha önce başvuran fen edebiyatlılar atanacak. Ayrıca yeni başvurular da bu atamalardan hemen sonra gerçekleşecek. Bakan Tekin verdiği sözü yerine getireceğini, kademeli olarak atamaların yapılacağını söyledi. Son durum bu .. 
     
     







Siyasi kayganlık 


Siyaset miyaset, politika molitika 


İç düşmanlar 


Ecevit "Baykal gel burada öl, diyor" 


Bu gençleri biri görmeli 


Pahalı sigara içenler daha mutlu oluyor 


Alt kimlik, üst kimlik, zenginlik 


Derviş, politikadan neden anlamıyor 


Bir parkın düşündürdükleri... 


Sol seçmen olarak kime oy vereyim 


Tarıma destek yerine köstek 


</TEXT>
</DOC>
