<DOC>
<DOCNO> 125229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sonspo14.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep teknik direktörü Multescu, istifadan dönmüş... 
</HEADLINE>
<TEXT>

     Mutlak galibiyet için hazırlandığı Galatasaray karşısında yenilgiden kurtulamayan Gaziantepspor'da, son dakikalarda gelen yenilginin üzüntüsü ve şaşkınlığı yaşanıyor. 
     Teknik Direktör Gigi Multescu, düzenlediği basın toplantısında, Galatasaray karşısında iyi mücadele etmelerine karşın şanssız gol yediklerini, hakemin de ''temiz bir gollerini'' vermeyerek maçın skorunu belirlediğini öne sürdü. 
     ''Galatasaray yenilgisi sonrasında başkan Celal Doğan ile görüşüp, takıma faydalı değilsem gidebilirim dedim'' diyen Multescu, aldığı yanıt gereğince görevinin başında olduğunu söyledi. 
     Gaziantepspor'un, başarılı bir takım olduğunu ve ilk yarı hedefine de ulaştıklarını belirten Multescu, şöyle devam etti 
     ''Artık bunları bir kenara bırakıp, ileriye bakmak zorundayız. Önümüzde çok zorlu bir deplasman maçı var ve rakip Denizlispor da güçlü bir kadroya sahip. Puan almak için çok iyi hazırlanıp, iyi motive olmalıyız. Eksik oyuncuların tedirginliğini yaşıyoruz. Sakat olan Preko, Bülent, Maxim, Kemal ve Halit ile kart cezalısı olan Cesar bu hafta forma giyemeyecek. Ancak, genç futbolculara görev verip, sonuca gitmeye çalışacağız.'' 
     
     MUSTAFA ŞAHİNTÜRK'ÜN DURUMU 
     Golcü futbolcu Mustafa Şahintürk'ün Galatasaray maçında oynamamasının nedeninin sorulması üzerine Multescu, şu yanıtı verdi 
     ''Mustafa Şahintürk'e, selam vermedi gerekçesi ile görev vermediğim iddiaları asılsız. Bu futbolcumuzun oyun disiplini yok. Takım arkadaşlarına pas vermiyor. Trabzonspor, Ankaragücü ve Çaykur Rizespor maçlarında çok kötü oynadı. Selam konusuna gelince, zaten bu futbolcumuz bana hiç selam vermedi. Ancak, kendisi kadro bırakılmış da değil. İyi çalışır, disiplinli davranırsa takımdaki yerini alır. Güçlü fiziğe sahip olan bu futbolcumuzu kazanmak isteriz.'' Multescu, ikinci yarıya 13-26 Ocak tarihlerinde Antalya Belek'te kamp yaparak hazırlanacaklarını sözlerine ekledi. 
     





</TEXT>
</DOC>
