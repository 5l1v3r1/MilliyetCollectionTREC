<DOC>
<DOCNO> 138466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/dunya/dun02.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’ın generalleri Bush’un temsilcisiyle görüşecek 
</HEADLINE>
<TEXT>

     Amerika’nın Ortadoğu Özel Temsilcisi emekli General Anthony Zinni’nin, Avrupa Birliği’nin AB olası Irak savaşının önlenmesine ilişkin çabaları çerçevesinde, çarşamba günü AB Dönem Başkanı Yunanistan’ın başkenti Atina’da, Irak lideri Saddam Hüseyin’e çok yakın olan iki general ile görüşeceği bildirildi. 
     Yunanistan’da yayımlanan ve ciddiyetiyle tanınan To Vima gazetesinin bugün piyasaya çıkacak sayısının manşetten verdiği habere göre, Yunan Savunma Bakanı Yannos Papandoniyu’nun büyük gizlilikle organize ettiği toplantıya, Libya dahil Ortadoğu ülkelerinden askeri yetkililer de katılacak. Haberde, "ABD Başkanı George W. Bush’un temsilcisi Zinni, gelecek çarşamba Atina’da, 2 Iraklı generalle görüşecek" denildi. 
     Amerikalı ve Iraklı yetkililer arasındaki nadir görüşmelerden biri olarak değerlendirilen toplantıya Iraklı generallerin, Irak Devlet Başkanı Saddam Hüseyin’in onayıyla katılacakları, Bağdat yönetiminin Papandoniyu’nun davetini hemen kabul ettiği belirtildi. Irak Devlet Başkan Yardımcısı Taha Yasin Ramazan da önceki gün, ABD’ye "şartlı" diyalog kurmaya hazır olduklarını söylemişti. 
     Yunanistan Başbakanı Kostas Simitis’in sözcüsü, habere ilişkin resmi açıklamanın bugün yapılacağını söyledi. 
     



 DÜNYA 












</TEXT>
</DOC>
