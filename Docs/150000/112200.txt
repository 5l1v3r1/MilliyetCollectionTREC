<DOC>
<DOCNO> 112200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun11.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin ilerleme raporu Alman basınında... 
</HEADLINE>
<TEXT>

     AB'nin dün Brüksel'de açıklanan İlerleme Raporu, Alman basınında geniş yer aldı. 
     Die Welt gazetesi, Türkiye'nin, İlerleme Raporu'ndan hayal kırıklığına uğradığını, ancak raporda açıklanan sonuçlarla yetinmek istemediğini yazdı. 
     Avrupa Parlamentosu'ndaki Alman Hıristiyan Birlik partileri CDU CSU milletvekillerinin ortak bildiri yayımlayarak, Türkiye'nin AB'ye tam üyeliğine karşı çıktıkları da belirtilen haberde, Birlik partilerinin parlamento grubu başkanı Hartmut Nassauer'in, ''Türkiye, kendi anlayışından dolayı Avrupalı değildir'' yolundaki sözlerine yer verildi. 
     Gazetenin Evangelos Antonaros imzalı yorumunda da, Türkiye'deki tüm politikacıların İlerleme Raporu'ndan duydukları hayal kırıklığını dile getirdikleri, Türk basınının da Avrupalıları iki yüzlü davranmakla suçladığı belirtildi. 
     Frankfurter Allgemeine Zeitung adlı gazete ise, Türkiye'nin AB üyeliği için tarih verilmemesinin, özellikle Devlet Bakanı, Başbakan Yardımcısı ve ANAP Genel Başkanı Mesut Yılmaz ile Dışişleri Bakanı ve Başbakan Yardımcısı Şükrü Sina Gürel tarafından eleştirildiğini, ancak bazı Türk gazetelerindeki köşe yazarlarının, Türkiye'nin Kopenhag kriterlerini tam olarak yerine getirmediği görüşünde olduklarını yazdı. 
     Frankfurter Rundschau gazetesinin haberinde de, İlerleme Raporu'na en büyük tepkinin Dışişleri Bakanı Gürel'den geldiği belirtilerek, Gürel'in, ''Türkiye ile üyelik müzakerelerine başlanmaması durumunda, bunun Türkiye-Avrupa ilişkilerine büyük zarar vereceği'' uyarısında bulunduğu kaydedildi. 
     Berliner Morgenpost gazetesi de ''Türkiye, üyelik müzakerelerine başlanması için gerekli olan ekonomik ve siyasi şartları hala yerine getirebilmiş değil'' yorumunu yaptı. 
     
</TEXT>
</DOC>
