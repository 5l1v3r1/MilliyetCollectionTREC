<DOC>
<DOCNO> 119993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo05.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Milliler, İtalyanları büyüledi... 
</HEADLINE>
<TEXT>

     Ümit Milli Futbol Takımı'nın deplasmanda İtalya karşısında aldığı 3-0'lık tarihi galibiyet İtalyan basınında geniş yer aldı. 
     Corriere dello Sport, ''Bir Türk dersi, Gök Mavililer çöküyor'' ifadesini başlığına çıkartarak, ''Türkiye'nin oyun, taktik, motivasyon ve düzen bakımında üst düzeyde oluşu bize güzel bir ders oldu'' diye yazdı. 
     Gazete, Ümit Milliler'den Tuncay, Kemal ve Okan'ı ön planda göstererek, İtalyan takımların transferde bu isimleri düşünmesi gerektiğini kaydetti. 
     La Gazzetta dello Sport ise başlıklarında ''Türklere karşı meydan okuma kötü başlıyor'' ve ''Kötü bir görünüm sergileyen İtalyan Ümit Milli Takımı, Türkler'in önünde küçük düştü'' ifadelerini kullandı. 
     ''Namağlup olan Gentile'nin Ümit Milli Takımı, hezimete uğradı'' diyen La Gazzetta da Avrupa Şampiyonası eleme grubunda bu zamana kadar 3 maçta 3 galibiyet alan İtalya'nın haklı bir yenilgi aldığını vurguladı. Gazetede, ''Çetiner'in takımının motoru bir açılıyor, bir daha da durmuyor'' denildi. Ümit Milliler arasında değerlendirmede en yüksek puanı 8 ile Tuncay aldı. 
     Tutto Sport ise diğer gazetelerinde olduğu gibi Tuncay ve Okan'ı bireysel başarılarından dolayı kutladı. Tutto Sport'ta, ''Öyle basit bir özel maç olmadı. Yıldırım gibi çarpan Türkler, İtalyanların daha düşük kaliteli futbol oynadığını bize kanıtladı'' yorumu yapıldı. 
     Öte yandan gazeteler, Ümit Milliler'in dün akşam aldığı farklı galibiyetin bu akşam yapılacak A milli takımlar arasındaki maçta İtalyanları tedirgin ettiğini savundu. 
     Gazetelerde, benzer bir sonuçta Teknik Direktör Trapattoni'nin koltuğuna veda etmek zorunda kalacağı öne sürülürken, ''Trap için yerini garanti etmek prestijli bir sonuca bağlı'' denildi. 

     
</TEXT>
</DOC>
