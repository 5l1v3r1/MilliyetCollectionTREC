<DOC>
<DOCNO> 142730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo34.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Biz hazırlık yapıyoruz, birileri milli takıma antrenör arıyor 
</HEADLINE>
<TEXT>

     Milli Takımlar Teknik Direktörü Şenol Güneş, ''Biz Avrupa Şampiyonası finallerine katılma yolunda çok önemli İngiltere maçına hazırlanıyoruz, bazıları milli takıma antrenör arıyor. Önemli değil, ben fırtınalı dalgalarla mücadele etmeyi severim. Böyle mücadele ederek buralara geldim'' dedi. 
     Atatürk'ün Kara Harp Okulu'na girişinin 104. yılı nedeniyle düzenlenen ''Harbiyeli Atatürk Haftası'' etkinlikleri çerçevesinde, Kara Harp Okulu'nda ''Spor ve Liderlik'' konusunda bir konuşma yapan Şenol Güneş, ''Liderlik amaç değil araçtır. Amaç olarak hedeflersek yanlış yaparaz'' diye konuştu. 
     Bireylerin davranışlarının sportif alanda takıma, kuruma ve dolayısıyla ülkeye yarar sağlaması gerektiğini belirten Güneş, şunları söyledi 
     ''Ülke adına verilen görevi biz şu an sportif alanda yerine getirmeye çalışıyoruz. Geçmiş yıllarda futbol sadece bir oyundu. Çıkıp oynuyorduk. Şimdi bu oyunun birçok alanı oldu. Yardımcı antrenörü, kaleci antrenörü, psikoloğu, aşçısı, masörü birçok personeli ve onların ihtisas alanları var. Bizim milli takım olarak ulaştığımız noktada herkesin payı var. Birbirini kıskanan, çekişen insanlar olursak hedefe ulaşamayız. Bunu ilk defa sizinle paylaşıyorum. Biz İngiltere maçına hazırlanıyoruz, birileri milli takıma antrenör arıyor. Hiç sorun değil. Fırtınalı dalgalarla mücadele ederek buralara geldim. Ben fırtınalı dalgalarla mücadele etmeyi severim. Ancak, bu düşünceler takıma zarar verirse üzülürüm. İyi olursa varım, kötü olursa ben yokum olmaz. Bu doğru bir düşünce değil. Benim şu anki hedefim İngiltere maçı. Ondan sonra Avrupa Şampiyonası finallerine katılmak ve ondan sonra da Avrupa Şampiyonu olmak. Yani hepsinin sırası var.'' Liderin misyonunun ve vizyonunun olması gerektiğini belirten Güneş, şöyle devam etti 
     ''Atatürk, çağımızın lideridir ve eseri ortadadır. Ancak, Türkiye'yi kurtardı dersek onu anlayamayız. Nasıl kurtardı sorusunu sormamız gerekir. Yani şartları bilmemiz gerekir. Bizim için de geçerli. Milli takım dünya üçüncüsü oldu demek yeterli değildir. Hangi aşamalardan geçerek buralara geldi onu bilmek gerekir. Dün futbol arenasında Türkiye'yi kimse ciddiye almıyordu. Şimdi ise örnek alıyorlar. Geçmişte biz, İngiltere, Almanya ve Brezilya'yı örnek alıyorduk ancak başarılı olamıyorduk. Şimdi ise kendi ekolümüzü yarattık ve bu da başarıyı getirdi. Biz dünyadaki bilgiyi alalım, üzerine de kendi bilgimizi ve değerlerimizi ekleyelim.'' 
     
     ''ORTEGA GİTMİŞ'' 
     Güneş, son dönemde medyanın gündemini Fenerbahçe'den ayrılan Arjantinli futbolcu Ortega'nın oluşturduğunu belirterek, ''Ortega gitmiş gündemimiz bu. Ülke futboluna katkısı varsa kalsın. Gitmişse bırakın gitsin. Biz, kişiliğiyle ders kitaplarında yer alması gereken Ergün gibi futbolcularımızı yüceltmeliyiz. Ergün'ü herkes örnek almalı'' dedi. 
     
     ''DERECELER ÇOK ÖNEMLİ DEĞİL'' 
     Derecelerin çok önemli olmadığını kaydeden Güneş, ''Önemli olan Türk futbolunun, dünyanın kabul ettiği bir sektör haline gelmesidir. Futbolcularımızın tüm dünyada oynuyor olması önemli. Futbolun altyapısını oluşturmalıyız. Futbolcularımıza dünyanın her sahasında oynayabilecek eğitimi vermeliyiz'' diye konuştu. 
     
     ''SAHALARDAKİ KÜFÜR VE ŞİDDETİN NEDENİ EĞİTİMSİZLİK'' 
     Spor alanlarındaki şiddet ve küfürün nedeninin eğitimsizlik olduğunu kaydeden Güneş, şunları söyledi 
     ''Artık okumayı sevmeyen bir millet haline geldik. Şiddet ve küfürün nedeninin eğitimsizlikten kaynaklandığını düşünüyorum. Oyun sahalarına ölüm çağırmak normal değil. Küfürü biz yaptık. Ben protokol tribününde otururken, yanımdaki küfür ediyorsa ve ben de müdahale etmiyorsam bu, benim de suça ortak olmam demektir. Çünkü bu tür davranışları sergileyenler ileride daha da çoğalacaktır.'' 
     





</TEXT>
</DOC>
