<DOC>
<DOCNO> 111695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/ekonomi/aeko.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’la batık’ zirvesi 
</HEADLINE>
<TEXT>

Halis Toprak, özel helikopterini göndererek AKP Genel Başkanı Erdoğan’ı, Bozüyük’teki köşküne getirtti. Görüşmeye batık banka patronları Süzer ile Karamehmet de katıldı 
     BİLECİK DHA 

     AKP Genel Başkanı Recep Tayyip Erdoğan, Bilecik mitinginden sonra Toprak Holding sahibi Halis Toprak ile Bozüyük’te bulunan fabrikasının bahçesindeki köşkünde görüştü. Görüşmeye batık Kentbank’ın eski sahibi Mustafa Süzer ile Pamukbank’ın eski sahibi ve Çukurova Holding Yönetim Kurulu Başkanı Mehmet Emin Karamehmet de katıldı. 
     
     Miting arası zirve 
     Miting için dün sabah Ankara’dan konvoy eşliğinde hareket eden AKP Genel Başkanı R. Tayyip Erdoğan, saat 10.00 sıralarında Bozüyük İlçesi girişindeki Toprak Kağıt, Fayans, Seramik Fabrikaları tesisi önünde, 30 kişilik bir AKP’li tarafından durduruldu. Burada partililerle görüşen Erdoğan, daha sonra 11.15’te Bilecik’teki mitingde konuştu. Mitingden sonra da batık banka patronları ile görüşmeye gitti. 
     
     Özel helikopter ile aldırdı 
     Erdoğan, Bilecik mitinginden sonra, İstinye’deki evine de dün sabah haciz memurları giden Halis Toprak’a ait, gövdesinde Toprak Holding amblemi bulunan Bell 230 modeli özel heliktopter ile miting alanından ayrılarak saat 13.00’te Toprak’ın köşküne gitti. R. Tayyip Erdoğan, köşke sabah saatlerinde aynı helikopter ile gelen Halis Toprak, Mustafa Süzer ve M. Emin Karamehmet ile görüştü. Görüşme yaklaşık bir saat sürdü. 
     
Aksu ile birlikte İstanbul’a döndüler      Erdoğan’ın Toprak’ın köşkünde yaptığı görüşme sırasında basın mensupları içeri alınmadı. Görevliler, "Halis Toprak’ın talimatı var. İçeriye basın mensubu alınmayacak" diyerek, gazetecileri geri çevirdi. Erdoğan’ın görüşmesine Ankara’dan bu yana kendisine eşlik eden konvoydan partililerin bulunmaması dikkat çekti. 
     Görüşmeden sonra herhangi bir açıklama yapmayan Erdoğan, yine Halis Toprak’ın helikopteri ile ikinci mitingini yapacağı Kütahya’ya gitti. Erdoğan’ı Kütahya Dumlupınar Stadı’nın yanındaki Asım Alkış futbol sahasına indiren helikopter, tekrar Toprak’ın köşküne döndü. Buradan Halis Toprak, Mustafa Süzer ve M. Emin Karamehmet’i alarak İstanbul’a hareket etti. 
     
     Sır gibi görüşme 
     Helikopterin İstanbul’a dönüşünde, üç işadamı ile birlikte AKP Genel Başkan Yardımcısı Abdülkadir Aksu’nun da bulunduğu öğrenildi. Görüşme konusunda hiçbir açıklama yapılmadı. Üç işadamının, Erdoğan’a bankalarının durumu ile ilgili görüşlerini ilettiği ve yardım istedikleri yorumları yapıldı. 
     



 EKONOMİ 
















</TEXT>
</DOC>
