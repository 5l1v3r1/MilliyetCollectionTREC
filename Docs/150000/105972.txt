<DOC>
<DOCNO> 105972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/ekonomi/eko07a.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur eylemi hayatı felç etti 
</HEADLINE>
<TEXT>

     BÜLENT ÖZDEMİR - M. AKİF ERDEM 

     Hükümet ile kamu çalışanları sendikaları arasında yapılan toplu görüşmelerde anlaşma sağlanamaması üzerine, Kamu Emekçileri Sendikaları Konfederasyonu’na KESK bağlı sendika üyeleri dün iş yavaşlatma ve bırakma eylemleri yaptı. Boğaziçi köprülerinde gişe memurları iki saat iş yavaşlattı. Banliyö trenleri dün saat 11.00 - 13.00 saatleri arasında çalışmadı. 
     SSK hastaneleri, Şişli Etfal Eğitim ve Araştırma Hastanesi, Taksim Eğitim ve Araştırma Hastanesi, İstanbul ve Cerrahpaşa Tıp Fakülteleri hastaneleri ile SSK dispanserlerinde bazı görevliler işe gelmezken, bir kısmı ise iş yavaşlatma eylemi yaptı. BEDAŞ, Tekel, Karayolları ve Köy Hizmetleri işyerlerinde de öğleye kadar çalışılmadı. Birleşik Taşımacılık Çalışanları Sendikası üyesi memurları ise Atatürk Havalimanı’nda iki saat süreyle iş bıraktı. 
     Kayseri’de, Eğitim -Sen, Büro - Sen, Yapı - Yol - Sen ve Sağlık - Sen üyesi memurlar, saat 10.00-11.00 arası iş bırakma eylemi yaptılar. Antalya, Adana ve Bursa’da basın açıklaması yapıldı. Samsun’da Defterdarlık önünde protesto eylemi yapıldı. 
     
     Uzlaştırma Kurulu görüş aldı 
     Hükümet ve sendikaların anlaşamaması üzerine toplantıya çağrılan Uzlaştırma Kurulu çalışmalarına başladı. Tarafların görüşlerini alan kurul çalışmalarını cumartesi akşamına kadar sürdürecek. Kurul, hazırlayacağı metni Bakanlar Kurulu’na sunacak. Bu arada kurul üyeliğinden istifa eden Prof. Dr Tekin Akıllıoğlu’nun yerine, Prof. Dr. Turgut Tan atandı. 
     



 EKONOMİ 













</TEXT>
</DOC>
