<DOC>
<DOCNO> 105210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/spor/aspo.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Washinton yenilmedi 3-2 
</HEADLINE>
<TEXT>

Sambacı üç golle takımını sırtladı. Ancak Fenerbahçe, Brezilyalı yıldızıyla yarıştı, son beş dakikada Denizlispor’dan yediği gollerle taraftarını yine çileden çıkardı 
     Tribünler korktu 
     DENİZLİSPOR önüne, Feyenoord yarasını tedavi etmek için çıkan Fenerbahçe, Washington’un ilk 14 dakikadaki usta golleriyle geceye fırtına gibi başladı. Şampiyonlar Ligi’ndeki futboluyla eleştiri toplayan Brezilyalı santrfor, ikinci yarıda da sahneye çıktı, üçüncü gole imza atıp, tribünlere tekzip yolladı. Sarı - Lacivertli takım, girdiği gol pozisyonlarıyla fark sinyali verirken, son beş dakikada yeniden hastalandı 85. dakikada Bencık’in enfes golü, 87. dakikada Mustafa Özkan’ın ağlarla buluşan kafası, taraftarın keyfini kaçırdı, iyi başlayan gece korku ile tamamlandı. 
     
WASHINGTON      Geçen haftaların ağır eleştiriler alan ismi, üç gün önce ıslıklarla ayrıldığı sahaya, bu kez üç gol ve alkışlarla döndü. Yakaladığı her pozisyonu gole çevirdi. Rakip Teknik Direktör, iki kez markajcısını değiştirmek zorunda kaldı. Oyun kanatlara yayıldıkça, daha etkili olacağını kanıtladı. 
     
Dereli’ye kırık not      ÇOK koşmasına ve saha içindeki gelişmeleri yakından izlemesine rağmen, net pozisyonları süzmekte zorlandı. Cem Karaca’nın aldatmaya yönelik hareketini doğru değerlendirdi. Ancak aynı futbolcunun 45. dakikadaki faulünde ikinci sarı kartı gösteremedi. Yardımcılarıyla uyumu yoktu. Skora yansıyan hatası olmadı. Özellikle avantaj kurallarında aksadı. 
     
El ele tribüne      FENERBAHÇE Teknik Direktörü Lorant ile yardımcısı Oğuz Çetin, Feyenoord maçı sonrası "birbirlerini istemiyorlar" dedikodularına en güzel cevabı dün sahada verdiler. Karşılaşma öncesi el ele tribünlere koşan ve taraftarları selamlayan ikili uzun süre alkış aldı. Lorant ile Oğuz’un doksan dakika boyunca yedek kulübesindeki samimi hareketleri de gözlerden kaçmadı. 
     SARI - Lacivertli futbolcuları Denizlispor maçına, Samandıra Tesisleri’nde toplanan Yönetim Kurulu uğurladı. Başkan Aziz Yıldırım ve yönetici arkadaşları takıma başarı diledi. Yıldırım, "Geçmişi unutun, bu maçı kazanarak yeni bir sayfa açın" diye konuştu. Fenerbahçe seyircisi de takımına sahip çıktı. Sahaya adım atar atmaz tüm futbolcular tek tek tribünlere çağrıldı. 
     
Rakip aranıyor      MİLLİ maç nedeniyle lige verilecek aradan yararlanmak isteyen Fenerbahçe, hazırlık maçı yapacak ciddi bir rakip arıyor. Teknik Direktör Lorant’ın özellikle yedek kalan oyuncularının performanslarını ölçmek istediği belirtildi. 
     
Abdullah şaşkın      ŞENOL Güneş tarafından Milli Takım’a çağrılmayan Abdullah bir darbe de Lorant’tan yedi. Kadro dışı kalan tecrübeli oyuncu, pes etmeyeceğini belirtti, "Çok çalışıp, tekrar Milli Takım ve Fenerbahçe formasını giyeceğim" diye konuştu. 
     
Zemin şikayeti      ISINMAK için sahaya erken çıkan iki takım oyuncuları engebelerle dolu zeminin Şükrü Saracoğlu Stadı’na yakışmadığını söylediler. Sahadan şikayetçi olan futbolcular beklenmedik sakatlıkların doğabileceğini ifade ettiler. 
     
Ceyhun makas yedi      REVİVO, Abdullah, İsmail Güldüren ve Ali Akdeniz’i 20 kişilik kamp kadrosuna almayan Lorant, maç günü kadroyu 18’e indirmek için Ceyhun ve Tuncay’ı listeden sildi. Tribünün yolunu tutan Ceyhun’un moralsiz olduğu gözlendi. 
     



 SPOR 





























</TEXT>
</DOC>
