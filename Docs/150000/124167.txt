<DOC>
<DOCNO> 124167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko17.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Ekononminin büyümesi yavaşlıyor... 
</HEADLINE>
<TEXT>

     Dünya Bankası, dünya ekonomisinde yavaşlamanın gelişmekte olan ülkelerde yoksullukla mücadeleyi güçleştireceğini bildirdi. 
     Banka, içinde bulunulan yatırım ortamında kalkınma açısından önemli altyapı projelerine yeterli özel sermaye akışının mümkün görünmediğini, bu nedenle önemli projelerin finansmanlarında hükümetlere daha büyük görev düşeceğini de ifade etti. 
     Dünya Bankası'nca hazırlanan ''2003 Yılında Küresel Ekonomik Beklentiler ve Gelişmekte Olan Ülkeler Küresel Fırsatların Önünü Açmak'' başlıklı raporda, dünya ekonomisine ilişkin son değerlendirmelerin gelecek 12 ile 18 ay içinde ekonomik büyümenin daha önceki tahminlerin altında kalacağını gösterdiği hatırlatılarak, bu durumun özellikle gelişmekte olan ülkeler için zorluklar getireceği belirtildi. 
     Raporda, 2001 ile 2002 yıllarında son derece yavaş büyüyen dünya ekonomisinin 2003 yılında da ancak yüzde 2.5 büyüme göstermesinin beklendiği ifade edildi. 
     
     HÜKÜMETLERE DAHA ÇOK GÖREV DÜŞÜYOR 
     Dünya ekonomisindeki bu yavaş büyümenin bile hızının kesilmesi ve durgunluğa resesyon girilmesi riskinin bulunduğu kaydedilen raporda, ekonomik büyümenin yavaşlığının gelişmekte olan ülkelere giden yatırım akışının önemli ölçüde azalmasına yol açtığı vurgulandı. 
     Gelişmekte olan ülkelere yapılan özel yabancı yatırımların 1997 yılına oranla yüzde 25 azaldığı belirtilen raporda, Gelişmiş ülkelerde ortaya çıkartılan şirket yolsuzluklarının ardından WorldCom ve Enron gibi dev şirketlerin piyasalardan çekilmesiyle yatırımcıların uzun vadeli projelere girmekten çekinir hale geldiği bildirildi. 
     ''Kalkınma için yerli ve yabancı özel yatırımların altyapı hizmetlerine yönelmesinin zorunlu olduğu'' vurgulanan raporda, şu ifadelere yer verildi 
     ''Mevcut koşullarda -enerji, yol ve su sistemleri gibi- bir çok önemli proje gerekli özel sermayeyi çekemeyecektir. Bazı projelerin finansmanında hükümetlerin daha büyük rol oynamasından başka seçenek olmayabilir.'' 
     
     YOKSULLARIN ALEYHİNE ENGELLER KALKMALI 
     Dünya Bankası, dünya ticaretinin serbestleştirilmesi için Dünya Ticaret Örgütü DTÖ zemininde yürütülen görüşmelerde, gelişmekte olan ülkelerin ihraç ürünlerine getirilen engellerin kaldırılmasına özel dikkat verilmesini de istedi. Raporda, dünya ticaretine yön veren uluslararası şirketlerin oluşturduğu kartellerin fiyatları ve pazar paylarını istedikleri gibi belirledikleri belirtilerek, bunun gelişmekte olan ülkelerin aleyhine işlediği vurgulandı. 
     





</TEXT>
</DOC>
