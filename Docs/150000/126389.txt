<DOC>
<DOCNO> 126389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/soneko29.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi elektriğinde yüzde 15-17 indirim yapılabilir 
</HEADLINE>
<TEXT>

     Enerji ve Tabii Kaynaklar Bakanlığı’nın, sanayide kullanılan elektriğin fiyatını yüzde 15-17 arasında indirebileceği belirlendi. Enerji ve Tabii Bakanı Hilmi Güler, AKP'nin de taahhütleri arasında yer alan ucuz enerji konusunda çalışma yapılması için bakanlık bağlı ve ilgili birimlerine talimat vermişti. 
     Elektrik Üretim A.Ş EÜAŞ , BOTAŞ, Türkiye Kömür İşletmesi TKİ ve TEDAŞ tarafından ayrı ayrı yapılan çalışmaların, Türkiye Elektrik Ticaret ve Taahhüt A.Ş. TETAŞ tarafından biraraya getirilerek rapor halinde Bakan Güler'e verildiği belirtildi. Hilmi Güler'in, önümüzdeki günlerde konuyu Bakanlar Kurulu'na götüreceği ve görüşmelerin ardından 'en makul' olan düzeyde indirimin devreye konulacağı kaydedildi. 
     EÜAŞ, ürettiği ve TETAŞ'a verdiği elektriğin kilovatsaat fiyatını, kasım ayından geçerli olmak üzere yüzde 5.2 oranında indirerek, 58 bin liradan 55 bin liraya düşürdü. En köklü indirim ise BOTAŞ'tan geldi. Edinilen bilgilere göre BOTAŞ, elektrik fiyatlarının tatmin edici biçimde düşürülebilmesi için yap-işlet-devret YİD ve yap-işlet Yİ santrallarına verdiği doğalgazda önemli sayılabilecek oranda indirim yapacak. BOTAŞ, 'kesintisiz müşteri grubu' olarak tanımlanan söz konusu santrallara verdiği gazın fiyatını, yüzde 14 dolayında indirerek, 188 dolardan 165 dolara düşürecek. Yakıttaki bu indirimlerle birlikte faturalar üzerindeki yüzde 3.5'lik TRT, yüzde 1 fon ve yüzde 1 belediye payının da kaldırılması durumunda sanayiye verilecek elektriğin fiyatının, yüzde 15-17 arasında düşürülebileceği hesaplandı. 
     





</TEXT>
</DOC>
