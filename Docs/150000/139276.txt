<DOC>
<DOCNO> 139276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur36.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Sunal'ın mirasçılarından Ziraat Bankası'na suç duyurusu 
</HEADLINE>
<TEXT>

     Yaklaşık 3 yıl önce vefat eden sanatçı Kemal Sunal'ın mirasçıları olan eşi ve 2 çocuğu, Ziraat Bankası Caddebostan Şubesi'nde bulunan 1 trilyon 110 milyar liranın kendilerine ödenmediği gerekçesiyle banka yöneticileri hakkında suç duyurusunda bulundu. 
     Şişli Adliyesi'ne gelen sanatçının eşi Gül ile çocukları Ali ve Ezo Sunal'ın avukatı Yaşar Alıcı, hazırladığı suç duyurusu dilekçesini Cumhuriyet Savcılığı'na verdi. 
     Dilekçede, müvekkillerin 3 Temmuz 2000 tarihinde vefat eden Kemal Sunal'ın yasal mirasçıları oldukları vurgulanarak, Ziraat Bankası Caddebostan Şubesi'nde bulunan 1 trilyon 110 milyar liranın 2002 yılının Kasım ve Aralık ayları ile 2003 yılının Ocak ve Şubat aylarında talep edilmesine rağmen, müşteri hesaplarından yaklaşık 6 trilyon lirayı zimmetine geçirdiği öne sürülen Caddebostan Şubesi Yönetmen Yardımcısı Dilek Dizdaroğlu hakkında açılan soruşturma ve davanın sürdüğü gerekçesiyle kendilerine ödenmediği belirtildi. 
     Dilekçede, bu paranın verilmemesinden sorumlu tutulan Ziraat Bankası Yönetim Kurulu üyeleri ile Caddebostan Şubesi Müdürü hakkında ''mevduatı kasten ödememek'' suçundan yasal işlem yapılması ve paranın ödenmesinin sağlanması istendi. 
     





</TEXT>
</DOC>
