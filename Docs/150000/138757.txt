<DOC>
<DOCNO> 138757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sonspo08.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, geçen yılki gibi hiç değil 
</HEADLINE>
<TEXT>

     Birinci Süper Futbol Ligi'nde sahasında Adanaspor'u yenerek puanını 37'ye çıkaran Trabzonspor, geçen sezon topladığı puanı yakalama şansı buldu. 
     Geçen sezon lig sonunda 40 puan toplayabilen bordo-mavililer, Gençlerbirliği'ni yenmesi halinde ligin bitimine 12 hafta kala aynı puanı elde edecek. 
     Karadeniz ekibi geçen sezon elde ettiği 40 puanla ligi 11. sırada bitirirken, bu sezon ise bir maç eksiği Fenerbahçe'nin 2 puan gerisinde 21. haftayı 5. sırada kapadı. 
     
     KALESİNDE GEÇİT VERMİYOR 
     Bordo-mavili takımda, geçen sezon ile bu sezon arasında atılan gol oranı bakımından fazla fark olmazken, karadeniz ekibi kalesinde daha az gol yedi. 
     Geçen sezon lig sonunda 34 maçta kalesinde 60 gol maç başına 1.7 gören bordo-mavililer, bu sezon ise 21 maçta 17 gol maç başına 0.8 gördü. 
     
     GENEL SEKRETER YILMAZ'IN GÖRÜŞLERİ 
     Trabzonspor'un Genel Sekreteri Yusuf Ziya Yılmaz, A.A muhabirine yaptığı açıklamada, bordo-mavili takımın geçen yıl olağanüstü zorluklar çektiğini ve bunun takımın başarısını etkilediğini söyledi. 
     Yılmaz, geçen yıl ile bu yılın mukayese etmek istemediklerini belirterek, şunları söyledi 
     ''Geçen sezon olağanüstü olumsuz şartlar vardı. Böyle zorluklar daha yaşayacağımızı sanmıyorum. Ancak yine de buna rağmen, bu yılki başarımız küçümsenemez. Bu yıl geçen sezona oranla kulüp ve takım olarak daha iyi bir peformans gösteriyoruz. Trabzonspor, bir çıkış içerisindedir. Bu başarımız devam edecektir.'' 
     





</TEXT>
</DOC>
