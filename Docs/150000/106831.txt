<DOC>
<DOCNO> 106831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur25.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK Genel başkanı "Taleplerimiz CHP'de karşılık bulmadı" 
</HEADLINE>
<TEXT>

     DİSK Genel Başkanı Süleyman Çelebi, taleplerinin ve kurumsal işbirliği arayışlarının CHP yönetiminden karşılık bulmadığını söyledi. Çelebi, ''Bu seçimlerde CHP'den aday değilim'' dedi. 
     Çelebi, DİSK Genel Merkezi'nde düzenlediği basın toplantısında, 3 Kasım seçimleri hakkındaki tutumunun çeşitli haber ve yorumlara neden olduğunu hatırlatarak, toplantıyı bu nedenle yaptığını söyledi. 
     DİSK Başkanlar Kurulu'nun ''konfederasyonun tüzüğü ve genel kurul kararları ışığında, emekten yana sol bir iktidarın oluşması için bu alanda var olan siyasi partilerin seçim işbirliğine teşvik edilmesini'' kararlaştırdığını anlatan Çelebi, bunun üzerine iktidara yakın bir sol parti ile kurumsal işbirliği arayışına girdiklerini bildirdi. Çelebi, sözlerini şöyle sürdürdü 
     ''Sol içinde öne çıkan CHP'ye kurumsal destek vereceğimizi ve bunu da kamuoyuna açıklayacağımızı kendilerine ilettik. DİSK ve CHP ilişkisi yeni bir olgu değildir, geçmişe dayanmaktadır. DİSK, kurulduğu günden bu yana partiler üstü bir sendikacılık anlayışında olmamıştır. Özellikle 70'li yıllardan bugüne kadar bu destek, CHP'ye ve bu misyondaki partilere verilmiştir. İçine girdiğimiz seçim atmosferinde de bu anlayışla davrandık. Türkiye'nin geleceğinden sorumluluk duyarak hareket ettik. Bu temelde oluşturduğumuz asgari talepleri CHP yönetimine ilettik. Bu talepler, CHP'nin programı, geleneği ve ilkelerine de ters düşmemektedir. Ne var ki taleplerimiz ve kurumsal işbirliği arayışlarımız, CHP yönetiminde karşılık bulmadı. Kökeni eski yıllara dayanan DİSK ve CHP arasındaki kurumsal işbirliği sağlanamadı.'' Hiçbir zaman bireysel çıkarlarını gözeterek hareket etmediğini, temsil ettiği kurumun sol bir partiyle kurumsal işbirliğini hedeflediğini dile getiren Çelebi, şunları kaydetti 
     ''35 yıldır sosyal demokrat ve partili kimliğim hiç değişmemiştir. Ama aynı zamanda 35 yıldır da DİSK'liyim ve bugün DİSK Genel Başkanıyım. Karar alırken öncelikle temsil ettiğim bu kurumu ve kitleyi gözetmem gerektiğinin bilincindeyim. Bu yüzden adaylık başvurusunda bulunmadığım gibi, bu yönde gelen bireysel olarak aday olmam yönündeki ısrarlı teklifleri kabul etmedim. Bir tek şartla milletvekili adayı olmayı kabul edeceğimizi söyledim, o da kurumsal işbirliğinin sağlanması ve örgütümüzün de onay vermesiydi. Bu şartlar sağlanamadığı için seçimlerde CHP'den aday değilim.'' 
     
     SORULARI YANITLADI 
     Basın mensuplarının sorularını da yanıtlayan Süleyman Çelebi, solda birlik için sadece Kemal Derviş'le değil, yaklaşık 50'ye yakın kişi ve kurumla görüştüğünü belirterek, bu görüşmelerde de DİSK'in taleplerini muhataplarına anlattığını bildirdi. 
     ''DİSK Başkanlar Kurulu'nda bireysel başvurunuza tepki geldiği yönünde iddialar var. Ne düşünüyorsunuz '' sorusu üzerine Çelebi, ''Başkanlar Kurulu'nda hiçbir şekilde tepki yok. Olay çarpıtılıyor ve yalan. Ben hayatımın hiçbir döneminde bireysel aday olacağımı söylemedim. Bireysel başvuru Başkanlar Kurulu'nda da tartışılmadı'' dedi. 
     Basın toplantısına, DİSK Genel Sekreteri Musa Çam ile bazı yönetim kurulu üyeleri de katıldı. 
     





</TEXT>
</DOC>
