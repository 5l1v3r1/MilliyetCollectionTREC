<DOC>
<DOCNO> 132067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/dunya/dun03.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington tek başına 
</HEADLINE>
<TEXT>

     NEW YORK Milliyet 

     BM Güvenlik Konseyi’nin dün terörle mücadele konusunda yaptığı dışişleri bakanları düzeyindeki toplantıdan sonra basına görüş açıklayan bakanların hemen tamamı, Irak’a yönelik askeri bir operasyon konusunda ikinci bir karar tasarısından yana olduklarını belirttiler. 
     Washington’ı yalnız bırakan bakanlara, en yakın müttefik olan İngiltere’nin Dışişleri Bakanı Jack Straw’un da katılması dikkat çekti. Toplantının ardından gazetecilerle konuşan ABD Dışişleri Bakanı Colin Powell, Irak’la ilgili "zamanın azalmakta olduğuna" dikkati çekerek, şunları söyledi "Bağdat’ın BM kararlarını hiçe saymasına izin veremeyiz. Savaşı önleme yükümlülüğü Irak’ın omuzlarındadır. Biz, bu rejimi silahsızlandırma konusunda dünyaya bulunduğumuz taahhütten geri adım atmayacağız. Irak silahsızlanmayı reddederse, BM buna sırtını dönemez. Biz de bu husustaki sorumluluğumuzun gereğini yerine getirmekten kaçınmayız." 
     
     Straw Tercihimiz ikinci karar 
     İngiltere Dışişleri Bakanı Jack Straw ise, "Bizim tercihimiz ikinci bir karar tasarısından yanadır, ancak bunun sağlayamayacağı hususlar konusunda hareket serbestisi hakkımızı saklı tutuyoruz" dedi. "Savaşa girmemek için ne istiyorsunuz " sorusuna ise, "Irak’ın çok iyi bildiği yükümlülüklerini yerine getirmesini istiyoruz" cevabını veren Straw, denetçilere daha fazla zaman verip vermeme konusunuysa BM silah denetçilerinin raporu sunulduktan sonra düşüneceklerini söyledi. 
     
     Fischer Savaşa katılmayacağız 
     Almanya Dışişleri Bakanı Joschka Fischer de ülkesinin askeri bir harek ta katılmayacağını belirttikten sonra, "Irak’ı, askeri bir operasyonu önleme açısından BM denetçileriyle işbirliği yapmaya teşvik ettiklerini" vurguladı. Fischer denetimlerle ilgili, "Her şey doğru yönde gelişiyor. Denetçilere, görevlerini tamamlayabilmeleri için gerektiği kadar zaman verilmelidir" dedi. 
     



 DÜNYA 












</TEXT>
</DOC>
