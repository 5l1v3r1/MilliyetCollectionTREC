<DOC>
<DOCNO> 125656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo15.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Oyun disiplininden koptuğumuz için fark yedik... 
</HEADLINE>
<TEXT>

     Göztepe Kulübü Başkanı Feyyaz Gülmen, Türkiye Kupası maçında Gençlerbirliği'ne karşı 6-0'lık farkla yenilmelerini, oyun disiplininden kopmalarına bağladı. 
     Kulüp başkanı Feyyaz Gülmen, Gençlerbirliği karşısında maçın ilk yarısında net pozisyonlar bulmalarına karşın 42. ve 45. dakikalarda peşpeşe gelen 2 golün oyun disiplininden kopmalarına neden olduğunu söyledi. 
     Türkiye Kupası'ndan elendikleri için üzgün olduklarını belirten Gülmen, şöyle konuştu 
     ''İyi mücadele etmemize karşın yediğimiz goller, bizi oyun disiplininden uzaklaştırdı ve bu nedenle fark yedik. Söylenecek birşey yok. Gençlerbirliği çok iyi bir takım. Artık ligde kalan son maçımızda galip gelmeye bakacağız.'' Öte yandan sarı-kırmızılıların, Elazığspor maçı hazırlıklarını Ankara'da sürdürdüğü bildirildi. 
     





</TEXT>
</DOC>
