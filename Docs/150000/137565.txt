<DOC>
<DOCNO> 137565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur13.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan dönüyor, siyaset renklenecek... 
</HEADLINE>
<TEXT>

     Sözleri ve kişiliğiyle Türk siyasetine damgasını vuran Necmettin Erbakan'ın 5 yıllık siyaset yasağı 22 Şubat Cumartesi günü sona eriyor. 1 Mart'ta Saadet Partisi'nin başına geçmesi beklenen Erbakan sayesinde siyaset söylemi daha da renklenecek. 
     Kurduğu tüm partilerin kapatılması talihsizliğine uğrayan Erbakan, söz ve eylemleriyle Refah Partisi'nin kapatılmasına yol açtığı gerekçesiyle Anayasa Mahkemesi'nin verdiği 5 yıllık siyaset yasağının da sonuna geldi. "Pazar gününü bekleyin" diyerek yeniden aktif siyasete döneceği sinyalini veren Erbakan, RP'nin kapatılmasına ilişkin Anayasa Mahkemesi gerekçeli kararının Resmi Gazete'de yayımlandığı 22 Şubat 1998'den bu yana "bir başka partinin kurucusu, üyesi, yöneticisi ve denetçisi" olamıyordu. Öte yandan Saadet Partisi'nde henüz kongrenin yapılmamış olması nedeniyle Erbakan'ın, parti Kurucular Kurulu kararıyla 1 Mart'ta SP Genel Başkanlığına getirilmesi bekleniyor. 
     3 Kasım seçimleri için yürütülen propaganda döneminde 
     Saadet Partisi'nin mitinglerine katılarak, seçmenini ikna etmeye çalışan Erbakan, Pazar gününden itibaren resmen siyaset serbestisine kavuşacak. 
     Cumhurbaşkanı Ahmet Necdet Sezer'in Anayasa Mahkemesi Başkanlığı koltuğuna oturmasından kısa bir süre sonra 16 Ocak 1998'de, 2'üyeye karşı 9 üyenin oyuyla RP'nin kapatılmasına karar verilmişti. 22 Şubat 1998'de yayımlanan gerekçeli kararla birlikte "Laik cumhuriyet ilkesine aykırı eylemleri nedeniyle" RP kapatılmış, "Beyan ve eylemleriyle partinin kapatılmasına neden olan" dönemin Konya Milletvekili Necmettin Erbakan, Kocaeli Milletvekili Şevket Kazan, Ankara Milletvekili Ahmet Tekdal, Rize Milletvekili Şevki Yılmaz, Ankara Milletvekili Hasan Hüseyin Ceylan ve Şanlıurfa Milletvekili İbrahim Halil Çelik'in milletvekillikleri sona ermişti. Erbakan ve 5 milletvekili arkadaşının yanı sıra Şükrü Karatepe de 5 yıllık siyaset yasağı sürecine girmişti. 
     





</TEXT>
</DOC>
