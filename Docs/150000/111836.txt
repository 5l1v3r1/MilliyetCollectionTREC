<DOC>
<DOCNO> 111836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/soneko22.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Karakoyunlu Tüpraş'ın tamamını özelleştirmeyi hedefliyoruz 
</HEADLINE>
<TEXT>

     Devlet Bakanı Yılmaz Karakoyunlu, ''Tüpraş'ta, piyasada mümkün olan azami ölçüdeki talebi karşılayarak, Tüpraş'ın tamamını özelleştirmeyi hedef alıyoruz'' dedi. 
     Devlet Bakanı Yılmaz Karakoyunlu, Türkiye Masası Şefi Juha Kahkonen başkanlığındaki IMF heyetini makamında kabul ederek, yaklaşık bir saat görüştü. 
     Tüpraş'ın özelleştirilmesinde hisse senedine çevrilebilir tahvil modelini benimseyeceklerini belirterek Karakoyunlu, şunları söyledi 
     ''Yani sadece yüzde 51'ini özelleştirme gibi bir prensip kararımız yok. Şu anda Tüpraş'ın sadece yüzde 34'ü halka açık durumdadır. Geri kalan kısmında, özelleştirmenin gerçekleştirilmesi için yüzde 17'lik bir payın özelleştirilmesi yeterli olacaktır. Yüzde 51'i özelleştirildiği anda da özelleştirilmiş sayılıyor idi. Ancak bu defa Tüpraş'ın yeni şartlar, sayısal değerleri yükseltecek, yani yüzde 70-80'lere kadar özelleştirilmesini sağlayacak taleple karşı karşıyayız. Onları da dikkate alarak bu stratejik uygulamaya geçiyoruz.'' 
     
     "HEDEFTE, DİĞER ENERJİ ŞİRKETLERİ VE ŞEKER FABRİKALARI VAR" 

     Karakoyunlu, gelecek dönemdeki önemli özelleştirme hedefleri içinde 27 üretim ve 19 dağıtım olmak üzere enerji şirketlerinin özelleştirilmesi ile şu anda Sanayi Bakanlığı'nın denetimi altında bulunan 28 şeker fabrikasının özelleştirilmesi olduğunu söyledi. 
     IMF yetkilileri ile yaptığı toplantıda heyete özelleştirmenin geçen dönemdeki hedeflerine nasıl ulaştığını anlattığını belirten Karakoyunlu, geçmişten itibaren toplam 216 şirketin özelleştirme kapsamına alındığını, bugün bu şirketlerden sadece 27 tanesinin kapsamda bulunduğunu kaydetti. 
     IMF heyetine önümüzdeki dönemde yapılacak olan özelleştirmenin hedefleri hakkında bilgi verdiğini de anlatan Bakan Karakoyunlu, heyetin kendisine bazı sorular yönelttiğini vurgulayarak, şunları söyledi 
     ''Sordukları soruların büyük kısmı şeker fabrikalarının ne zaman özelleştirme kapsamına alınacağı, Telekom'un özelleştirilmesi için gerekli olan hukuk düzenlemelerine ilişkin durum ve Tüpraş ile Petkim'in özelleştirmede yol haritası ve takvimlerinin belirlenmesi konusunda oldu. Tekel'in özelleştirme stratejisi IMF'nin Kasım ayı ortalarında yapılacak toplantısına yetişecek şekilde danışman şirket tarafından hazırlanacak. Bundan sonra Tüpraş ile THY ile ilgili piyasa şartlarına uygun yeni bir özelleştirme yöntemine geçilmesi düşünülüyor. Bu konuda Hazine ve IMF ile mutabakat sağlanmış durumda.'' 
     
     TÜPRAŞ'A İLGİ BÜYÜK 

     Bakan Yılmaz Karakoyunlu, özelleştirme kuruluşları içinde özellikle Tüpraş'a karşı çok fazla ilgi olduğunu ifade ederek, ''Büyük bazı petrol şirketleri ve petrol dağıtıcı şirketleri Tüpraş'la ilgilendiklerini ifade ettiler. Heyete de bunu anlattım'' dedi. 
     Özelleştirmeler için gerekli olan yasa değişikliklerinin bu döneme yetişemeyeceğini, önümüzdeki seçim sonrasına yetişebileceğini heyete anlattığını da kaydeden Karakoyunlu, özelleştirmede en önemli konulardan birinin istihdam soruna olduğuna işaret ettiğini de vurguladı. 
     Karakoyunlu, şöyle devam etti 
     ''Hala sendikal sistem Türkiye'de özelleştirmenin önemini kavrayabilmiş değildir. Çeşitli engeller konulmasına çalışılmaktadır. Umarım yeni seçim döneminde bununla ilgili olarak bir düzenleme yapılarak özelleştirmenin önünü tıkayan, sendikal sistemin engellemesini kaldıracak bir yöntem benimsenir.'' 
     
     SORULAR 

     Bakan Karakoyunlu bir soru üzerine 3 Kasım'ın gündeme gelmediğini belirtti. 
     Devlet Bakanı Yılmaz Karakoyunlu, Tüpraş'a ilişkin bir soru üzerine Tüpraş'ın özelleştirilmesinde kendi çalışmalarını tamamlayacaklarını, bu yılın sonuna kadar da bunun uygulamasını yapacaklarını ve bunun ihalesini faaliyete geçirilmesine başlayacaklarını kaydetti. 
     Özelleştirmeye ilişkin olarak önemli gelişmeler kaydettiklerini belirten Bakan Karakoyunlu, çok önemli bir adım atarak Tüpraş'ı Kasım-Aralık ayları içinde realize edeceklerini ve yüzde 100'ünün satışına kadar gidebileceklerini ifade etti. 
     





</TEXT>
</DOC>
