<DOC>
<DOCNO> 141784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun07.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post ''Erdoğan tezkere için şartlar ileri sürdü'' 
</HEADLINE>
<TEXT>

     ABD'de yayımlanan The Washington Post gazetesi, Siirt ara seçimini kazanan Adalet ve Kalkınma Partisi Genel Başkanı Recep Tayyip Erdoğan'ın, ABD askerlerinin Türkiye'de konuşlanması için Washington'dan Türkiye'ye Irak konusunda daha güçlü güvenceler vermesini istediğini yazdı. 
     Erdoğan'ın seçilmesinden sonra yaptığı ilk açıklamalarda, tezkerenin TBMM'ye getirilmesi konusunda aceleci davranmadığı izlenimi verdiğini belirten gazete, Erdoğan'ın ABD'den daha fazla güvence istediği iki konuyu ''Iraklı Türkmenlerin konumu ve Irak'ın geleceğinde Türkiye'nin rolünün açıklığa kavuşturulması'' olarak sıraladı. 
     The Washington Post, Erdoğan'a yakın olduğunu belirttiği, ancak adını açıklamadığı bir yetkiliye göre, Washington yönetiminin bu sorulara yanıt konusunda çok hızlı davranmaması halinde tezkerenin en erken 19 Mart'ta TBMM'ye geleceğini yazdı. 
     Gazete, Başbakan Abdullah Gül'ün kısa süre içinde istifa ederek Erdoğan'a başbakanlık yolunu açmasının beklendiğini ve Erdoğan'ın yeni hükümette tezkereye karşı çıkan bakanlara görev vermeyebileceğini kaydetti. 
     The Washington Post, Türkiye'nin düşündüğü tezkere takviminin ABD'nin savaş takvimine uyup uymayacağının şu anda bilinmediğine işaret etti. 
     





</TEXT>
</DOC>
