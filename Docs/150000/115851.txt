<DOC>
<DOCNO> 115851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/guncel/gun01.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İnanmak zor ama burası devlet hastanesi 
</HEADLINE>
<TEXT>
İsteyince oluyormuş 
Sultanbeyli Devlet Hastanesi’ne giden hastaları kapıda karşılayan kadın hostesler, onların her işini takip edip yönlendiriyor... 
     AYŞEGÜL AYDOĞAN İstanbul 

     İstanbul’daki Sultanbeyli Devlet Hastanesi, bünyesine kattığı hosteslerle özel hastaneleri aratmıyor. Bugüne kadar sadece özel hastanelerde görmeye alışık olduğumuz hostesler, hastaları kapıda karşılıyor. Altısı poliklinikte çalışan dokuz hostes, hastaları gitmeleri gereken bölümlere yönlendiriyor, laboratuvar tetkiklerini takip ediyor, yatış ve taburcu işlemleriyle ilgileniyor. Poliklinikten, acil servise ve yataklı servislere kadar tüm bölümlerde hastaların işini kolaylaştırıyor. Bazen küçük bir çocuğun elinden tutuyor, bazen de yaşlı bir hastanın koluna girip onların eli ayağı oluyor. 
     
     ZAMAN KAZANDIRDILAR 
     Hastaneye gelenlerin hostesli hizmete alışması zor olmuş. Bazıları yardım amaçlı yaklaşan hosteslerin kendilerini dolandırmalarından korkmuş, bazıları da bu hizmet karşılığında para istemelerinden. 
     Başhekim Yardımcısı Dr. Meltem Kuruoğlu Göker, hosteslerin eğitiminden sorumlu. Onlara halkla ilişkilerden, insan psikolojisine, hastalara nasıl davranmaları gerektiğine kadar pek çok konuda bilgi veren Kuruoğlu, şunları söyledi 
     "Doktorların da, hastaların da işini kolaylaştırdılar. Hastaların hastane içinde boş yere dolanmalarına engel olduk. Hastalar artık daha az bekliyor, gereksiz bölümlere gitmekten kurtuluyor. Hosteslerin ayrıca gerilimi azaltıcı rolleri de var. Bazen çok sıkışık olduğumuz durumlar yaşanıyor, hastayı tartışma sırasında oradan uzaklaştırıyorlar. Gelin isterseniz dışarda konuşalım’ gibi sözlerle hastayı yatıştırıyorlar. Doktor olarak hastaya ayırdığımız süre arttı." 
     



 GÜNCEL 

















</TEXT>
</DOC>
