<DOC>
<DOCNO> 114901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo24.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
FC Barcelona'da Andersson'un sakatlığı sorun oldu... 
</HEADLINE>
<TEXT>

     Avrupa Şampiyonlar Ligi'nin ilk turunda Galatasaray ile ile aynı grupta bulunan FC Barcelona'da, savunma oyuncusu Patrik Andersson'un sakatlığı sorun oldu. 
     Basında çıkan haberlerde, pazartesi günkü antrenmanda sol bacağındaki sakatlığı nükseden İsveçli futbolcunun ameliyat edilebileceği öne sürülürken, kulüp sözcüsü, bunu söylemenin erken olduğunu açıkladı. 
     31 yaşındaki futbolcu, yaklaşık 1 yıldır sakatlık sorunu yaşıyor. 
     16 Şubat'taki maçta sakatlanan ve 10 hafta oynayamayan Andersson, 7 Mayıs'ta sahalara dönmüştü. Dünya Kupası'ndan önce 2 hazırlık maçında oynayan Patrik Andersson, ağrıları yüzünden İsveç'in İngiltere ile yaptığı açılış maçında yer alamamıştı. 
     Savunmanın ortasında görev yapan Andersson, 96 kez milli formayı giydi. 
     2001 yılı yazında FC Bayern Münih'ten FC Barcelona'ya transfer olan Andersson, İspanya'da yalnızca 12 lig maçında oynadı. 
     





</TEXT>
</DOC>
