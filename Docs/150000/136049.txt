<DOC>
<DOCNO> 136049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/yazar/cemal.html </URL>
<DATE> 2003/02/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İnsanın kendi aklından vazgeçmesi 
</HEADLINE>
<TEXT>

     Vaclav Havel, Çek Cumhurbaşkanı. 
     Kendisini ilk kez sanıyorum 1988 yılında, New York’ta bir kitapçının rafları arasında tesadüfen tanımıştım. Kapak düzeniyle, kağıdıyla, cildiyle çekici bir kitaptı 
     Olga’ya Mektuplar. 
     Havel’in hapishaneden eşine gönderdiği akıl ve duygu dolu mektupları bir solukta okumuştum. Çekoslovakya’da, Doğu Bloku’nun en Stalinci rejimlerinden birinin hışmına uğramıştı Havel. Yirmi yıl boyunca yazdığı hiçbir şeyin yayımlanmasına izin verilmemişti. Uzun yılları demir parmaklık arkasında geçmişti. 
     1989 yılı Aralık ayı. 
     Prag’da halk ayaklanmış tarih yazıyor Wanceslas Meydanı’nda. İhtilalin karargahı böylesi işler için farklı bir mekan 
     Sihirli Fener Tiyatrosu 
     Kuliste büyük bir heyecan dalgası. Soyunma odası filozoflar, tarihçiler, gazeteci ve yazarlarla dolup taşıyor. Başlarındaysa bir düşünür, bir oyun yazarı, Vaclav Havel var. 
     Bu kez yönettiği oyun başka 
     Kadife Devrim 
     Geçmişte yazmış olduğu ve yönettiği, o çok sevdiği soyut oyunlardan biri değil bu seferki. Hayatın içinde oynanmakta olan bir oyundur. Kafka’nın kurşuni, melankolik şehri Prag’da sahnelenir. Oyuncular, aydınlardır, halk kitleleridir. 
     Üstelik bir totaliter rejimi, kırk yıllık komünist diktayı çökerten bir oyundur bu. Sayfaları arasında Çek halkının özgürlükçü ruhunun totaliter bir rejime karşı dolaştığı bir oyundur Havel’in yönettiği Kadife Devrim... 
     Şöyle der Vaclav Havel 
     "Marksizm, bu ideoloji kendi bütünlüğü içinde laikleşmiş bir din olarak nitelenebilir. Bu ideolojide her türlü sorunun hazır cevapları vardır. Bir bölümünü kabul etmekle yetinmek olmaz. Bir kez de kabul ettin mi, hayatın derinden etkilenir. 
     Ama çok caziptir de 
     Özellikle aylaklar için baş sokulabilecek bir yuvadır. Olduğu gibi kabul ettiğin anda hayat yeni bir anlam kazanır. Bütün gizler, o güne kadar cevapsız kalmış sorular, kaygı ve yalnızlık duygusu ansızın kaybolur. 
     Ama insan, kirası düşük bu ev için kendi yaşamında olağanüstü yüksek bir bedel öder, çünkü kendi aklından vazgeçer. Bu ideolojinin en önemli yanı, insanın kendi vicdanıyla aklını bir yüksek otoriteye teslim etmesidir." Vaclav Havel, Living In Truth, Faber and Faber, London - Boston, s. 38 
     1990’larda daha yakından izledim Vaclav Havel’i. 1990’da IPI Yürütme Kurulu üyesi olarak kendisini Prag’da, Şato’da ilk kez tanıdım. 1991’de Cumhurbaşkanı Özal’la yine Prag’da kendisine soru sorma fırsatı buldum. 
     Havel’in fikirleri, yaşam çizgisi beni etkilemişti. "İnsanın kendi aklından vazgeçmesi"nin ne demek olduğunu onun sayesinde daha iyi anladım. İster siyah, ister kızıl, ister yeşil olsun her türlü totalitarizmin nasıl yalanda yaşamak anlamına geldiğini Havel’in yapıtlarıyla kavramak daha kolaydı. 
     Bizim nesli tükenmiş Stalinciler Havel’den hiç hoşlanmadılar. Çünkü onlar aklın bağımsızlığının ne olduğunu, hoşgörünün gerçek temellerini hiç anlamadılar. Kendi laik dinleri’nin çengelinde, kendi akıllarından vazgeçip ruhlarını sloganlara teslim edip bir ömür tükettiler. 
     Gerçekte değil, yalanda yaşadılar. 
     İyi ki Havel’ler var 
     Bayram duyurusu 
     Kurban Bayramınız şimdiden kutlu olsun. Gelecek hafta köşe kapanıyor. Bayram sonrası yine buluşmak üzere herkese iyi tatiller diliyorum. H. C. 
     
     







Allı verelim, morlu verelim, açık sarı, koyu verelim 


John Baez’den... 


ABD’li komutan olmaz 


İnsanın kendi aklından vazgeçmesi 


Çalım 


Acun firarda, Coşkun kenarda 


Öğrenci borçları da silinecek mi 


Hayattan şik yet etmeden önce bu yazıyı okuyun 


Öz Türkçe değil bir başka Türkçe... 


Turuncu alarm 


Okulların tek eksiği, Mumcu fotoğrafıydı 


İyi huylu olan kazanır 


Ekonomide oyun bitti’ tedrisat başladı 


Mazot zammı köylüyü eziyor 


Sezen bu kez filme girecek 


</TEXT>
</DOC>
