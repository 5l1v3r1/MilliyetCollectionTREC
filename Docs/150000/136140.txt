<DOC>
<DOCNO> 136140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/spor/aspo.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BU BAHÇEDE GÜL BİTMEZ 0-0 
</HEADLINE>
<TEXT>

Sarı-Lacivertliler, bir yara da Başkent’te aldı, Beşiktaş’ın 11 puan gerisinde kaldı, şampiyonluğu mucizelere bıraktı. Ankaragücü önünde fazla varlık gösteremeyen Fenerbahçe, sadece bir pozisyon yakaladı, futboluyla hayal kırıklığı yarattı 
90 dakika      YUSUF KOBAL 

     Beşiktaş maçında yenilgiye rağmen taraftarların, mücadelesi ile gurur duyduğu Fenerbahçe, Ankara’da meteorolojik gerilime ve ligde neredeyse ellerin arasından kayıp gitmeye yüz tutan şampiyonluk umuduna rağmen bir sıcaklık arıyordu. 
     Teknik Sorumlu Oğuz Çetin, spekülatif haberlerin hedefi olan Ortega’ya, belki de son kez kucak açarak sahaya yaydığı 11’den, Beşiktaş maçındakinden daha fazla mücadele bekliyordu. Ancak Arjantinli, peşine amansızca takılan iki Ankaragücülü oyuncudan kaçarcasına oynuyor, çaresizliğini, ilk yarının son dakikasında Çulcu’nun önünde kendini penaltı yutturmacasının içine sokarak ortaya çıkarıyordu. Genç Kemal, takım içinde sırıtan pas hataları yapıyor, Vladimir, Hakan Kutlu’nun gölgesinde eriyordu. Tuncay ile Serhat, ilki 15’de, ikincisi ise 29. dakikada saha içinde adeta rotasyona tabi tutuluyor, sağdan sola geçiveriyor, rakibi yanıltmaya çalışıyordu. 
     5. dakika maçın hakemi Mustafa Çulcu’nun Ümit Ozan’ın Hakan’a yaptığı hareketin yerini belirlemesinde itirazlar oluyor, Fenerbahçeliler penaltı diye ayaklanıyordu. Ortega 17’de ilk yarıdaki tek olumlu pasını üretirken, o pasta topu topuğuyla önüne alan Serhat, kaleci Zafer’den önce son vuruşa yetişemiyordu. 
     34. dakikaya gelindiğinde Fenerbahçe savunması ile orta alanı, Oğuz Çetin’in deyimi ile klasik oyun disiplinsizliğini yaşıyor, Ümit Ozan ise ceza sahası çizgisinden şık bir yarım vole ile topu Rüştü’den aşırmayı başarıyordu ama direğe takılıyordu. 40. dakikada ise Ankaragücülüler Mirkoviç’in Hüseyin’i ceza sahası içinde el ense yere indirdiğini iddia eder homurtular çıkarsa da Çulcu oralı bile olmuyordu. 52’de Yılmaz’ın şutu Rüştü’nün göğsünde, 65’de ise Tuncay’ın harika vuruşu Zafer’in ellerinde hiç oluyordu. 82’de Ceyhun ile verkaça giren Tuncay, yüzde yüz golü kaçırıp, son barutu da harcıyordu. 
     Sonuçta, bu kez de "Kalan 16 maçın 16’sını da kazanırız" söylemi, Fenerbahçe’nin, "Gerçekleşemeyen Hedefler" isimli kitabına bir katkıdan öteye gitmiyordu. 
     
Çetin sınıfta kaldıFenerbahçe yeni hocasıyla oynadığı dört maçta yedi puan kaybetti, rakip filelere sadece üç gol atabildi 
     5 maçta üç gol 
     FENERBAHÇE’NİN gol yollarındaki sıkıntısı h l devam ediyor. Ankaragücü maçına kadar oynadıkları son dört karşılaşmada sadece Trabzonspor’a Tuncay ile üç gol atan Sarı - Lacivertliler, bunun dışında 5 maçta da başka gol atamadı. Lorant’ın gönderilmesine yol açan Diyarbakırspor maçında 3-0 mağlup olan Kanarya, Oğuz Çetin’e büyük ümit bağlamıştı. 
     
     Kaderi aynı 
     ÇETİN ile çıktığı ilk maçta Göztepe ile golsüz berabere kalan Fenerbahçe, Trabzonspor’u 3-2 yenme başarısını göstermişti. Beşiktaş’a 1-0 yenilen Sarı - Lacivertliler, dün büyük umutlar beslediği yeni transferleri Kemal, Vladimir ve Rebrov’u sahaya sürdü. Fakat bunların da çabası yine Fenerbahçe’nin kaderini değiştirmedi, Oğuz Çetin dört maçta yedi puan verdi. 
     
     Oğuz’un karnesi 
     Göztepe 0-0 
     Trabzon 3-2 
     Beşiktaş 0-1 
     Ankaragücü 0-0 
     
Sonuna kadar devamLiderle aralarında 11 puanlık bir fark bulunduğu gerçeğini kabul eden Çetin, "Herşeye rağmen lig sonuna kadar doğru bildiğimiz yolda çalışmalarımızı sürdüreceğiz" dedi 
     ANKARAGÜCÜ ile golsüz berabere kalıp, liderle arasındaki farkın 11’e çıkmasına neden olan Fenerbahçe’nin Teknik Direktörü Oğuz Çetin, takımdan memnun olmadığını söyledi. Gol yollarında önlemler almaları gerektiğini itiraf eden Çetin, "Şampiyonluktan uzaklaştık diyemem ama ortada bir gerçek var. Aradaki fark belli. Ama biz doğru bildiğimiz yoldan vazgeçmeyeceğiz" dedi. 
     RAKİBİN çok iyi mücadele ettiğini ve oyun disiplininden uzaklaşmadığını belirten Çetin, "Biz ise mücadelemizi ortaya koyarken, düşündüğümüz oyun planını tutturamadık. Sonuçta alınan skor elbetteki isteğimizin çok ötesinde kaldı" şeklinde konuştu. Fenerbahçe çalıştırıcısı, yeni transfer Vladimir’in de kaleye çok uzak oynadığını ifade etti. 
     
     Maçın hakemi 
     Çok hata yaptı 
     HAKEM Mustafa Çulcu kötü bir yönetim gösterdi. İlk yarıda Hakan Bayraktar’ın ceza alanı içinde düşürülmesini penaltı olarak değerlendiremedi. Hüseyin ile Mirkoviç’in on sekiz içindeki mücadelesine "devam" diyerek doğru karar verdi. Kart uygulamalarında standardı tutturamadı. Ceyhun’a yumruk atan Baido’yu es geçti. Birçok sarı kartlık pozisyonu da atladı. 
     
     Maçtan notlar 
     Yönetim kayıp 
     BAŞKAN Aziz Yıldırım ve yöneticilerin büyük bir çoğunluğu Ankara deplasmanında takımı yalnız bıraktı. Hemen hemen her deplasmana çıkarma yapan Fenerbahçe yönetiminin bu kez Sarı - Lacivertli futbolculara destek vermeyişi dikkat çekti. 
     
     Özdemir de eleştirdi 
     İKİNCİ Başkan Nihat Özdemir maçtan önce yaptığı açıklamada Galatasaray - Denizlispor maçının ertelenmesine ateş püskürdü. Özdemir, Sarı - Kırmızılı kulübün ince hesaplar peşinde olduğunu söyledi, "Olayın takipçisiyiz. Federasyon bu konuda objektif davranmalı" dedi. 
     
     Tribünler dolmadı 
     BAŞKENT seyircisi 19 Mayıs Stadı’nı doldurmadı. Havanın soğuk olması ve bilet fiyatlarının pahalılığı, seyirciyi geri çevirdi. Özellikle Ankaragücü taraftarlarına ayrılan tribünlerde büyük boşluklar oldu. Başkent seyircisi kendi yönetimini protesto etti. 
     
     Takım dağılıyor 
     FENERBAHÇE’NİN milli oyuncuları bugün takımlarına gidecek. Ortega da Hollanda ile özel maç yapacak olan Arjantin Milli Takımı’na katılacak. Yönetim, yıldız futbolcuyu çabuk geri dönmesi konusunda uyaracak. 
     
     Başkent’te kar alarmı 
     ANKARA Gençlik ve Spor İl Müdürlüğü kar yağışına önlem alıp, ekiplerini maç saatine kadar hazır bekletti. Bir ara kar yağışının başlaması ile birlikte saha temizlenmeye başlandı ancak yağış kesilince yetkililer de rahat bir nefes aldı. 
     
     Kim bu Niyazi 
     BASIN ve şeref tribününe dağıtılan maç kadrosunda, Fenerbahçeli Serhat’ın ismi Niyazi olarak yazıldı. Birçok insan, "Kim bu Niyazi" deyip, sürpriz ismi araştırmaya başladı. Kısa süre sonra Serhat’ın listelere göbek adının yazıldığı ortaya çıktı. 
     
     Aydın’dan küfür önlemi 
     BU sezon sahası küfür ve kötü tezahürat nedeniyle kapanan Ankaragücü’nün Başkanı Cemal Aydın maçtan önce tribün liderleri ile bir toplantı yaptı. Aydın amigoları uyardı ve kesinlikle küfür istemediğini belirtti. Bu arada seyirciler Denizli deplasmanında gözaltına alınan arkadaşları için yönetimi protesto etti. 
     
     Oğuz yine elbiseli 
     SARI - Laciverli takımın hocası, federasyonun uyarısına rağmen dünkü maça yine günlük kıyafetleri ile çıktı. Oğuz Çetin daha önce Beşiktaş maçında bir devre sivil elbiseleri giymiş, ikinci yarıda sahaya eşofman ile çıkmıştı. 
     
     Yeniler nasıl oynadı 
     Vladimir 
     Topla buluşma 24 
     Olumlu pas 12 
     İsabetsiz pas 12 
     Yapılan faul 3 
     
     Rebrov 
     Topla buluşma 9 
     Olumlu pas 7 
     İsabetsiz pas 2 
     Yapılan faul 2 
     
     Kemal 
     Topla Buluşma 34 
     Olumlu pas 22 
     Olumsuz pas 10 
     Yaptığı Faul 1 
     Yapılan Faul 1 
     İsabetli Şut - 
     İsabetsiz Şut 1 
     Top Kaybı 2 
     
     Göze batanlar 
     Agustine Yaptığı çapraz koşularla Fenerbahçe defansını çok yıprattı. Sahanın etkili isimlerinden biriydi. 
     Ümit Ozan 70 dakika müthiş bir enerji ile oynadı. Savunmasına yardım etti, ileride gol kovaladı. 
     Yılmaz Tecrübeli oyuncu görevini eksiksiz yerine getirdi. Forvet - orta saha arasındaki pas alış verişini iyi sağladı. 
     Zafer Adeta bir libero gibi oynadı. Zamanındaki çıkışlar yaptı. Kalesinde fazla tehlike yaşamamasına rağmen Tuncay’ın vuruşunu mükemmel kurtardı. 
     
     



 SPOR 






























</TEXT>
</DOC>
