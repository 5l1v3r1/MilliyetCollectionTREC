<DOC>
<DOCNO> 104784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/yazar/altan.html </URL>
<DATE> 2002/08/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Köyceğiz’de gündemi çomaklarken... 
</HEADLINE>
<TEXT>

     Köyceğiz’e 30 km. uzaklıktaki Ekincik Koyu’nun, çeşitli Avrupa bayraklarıyla donanmış Likya plajlarında, yanında erkek arkadaşı, çıplak dik memeleriyle genç bir kız dolaşıyordu bir Alman, yahut belki bir İngiliz... 
     Ve dünkü gazetelerin manşetleriyle haberleri eksi sonsuza doğru, Türkiye’nin evrensel röntgenini yansıtan, simsiyah bir gökkuşağı kavisi çiziyordu. 
     Hürriyet’in, birinci sayfa manşetinden içeriye dönmüş haberin başlığı şöyleydi 
     "Türkiye, yolsuzluk liginde rekor kırdı" 
     Ayten Serin - Sefa Özkaya’nın ayrıntılı saptamaları, haber başlığı altında iri puntolarla şöyle özetlenmişti 
     "Ülkelerde, yolsuzluktan kaynaklanan kirlenmeyi izleyen Transperancy International’ın, en temiz ülkeden, en kirli ülkeye doğru yapılan sıralamasında Türkiye, 2002’de 102 ülke arasında 10 sıra birden geriledi ve 64’üncü oldu. 1995’te en temiz 27’nci ülke durumunda olan Türkiye, 7 yılda 37 basamak birden düştü ve kirlenme rekoru kırdı." 
     
     Allah Allah... 
     Oysa 80 yıldır ilkokullarda her sabah, "Türk’üm, doğruyum, çalışkanım..." korosu tekrarlanıyordu. 
     Kuşak kuşak sürüp gelen bu garip koro, demek matrak bir fasarya olmaktan ötede, hiçbir işe yaramamış... 
     Acaba matrak bir fasarya olmaktan ötede, hiçbir gerçekle el sıkışmayan başka hebenneka sloganlarımız da var mıydı 
     Örneğin aklıma, "Türk’e, Türk’ten başka dost yok" topsözünün resmi yaygınlığı geliyor... 
     Kazara böyle resmi bir topsözü tırnak içinde yazdıktan sonra, altına "Nanik" diye bir ekleme yaparsanız TCK 159. maddeden hakkınızda ağır cezada dava açılabilirdi. 
     Doğrusu ya düşünce, eleştiri, yazı özgürlükleri, çok gelişmiş bir ülkeydi Türkiye ve bu özgürlükleri biz bizi, çağdaş uygarlık düzeyine ulaştırmak isteyen büyüklerimize borçluyduk... 
     Hep bir ağızdan tekrarlamamız gerekir, "Ne mutlu bize"... 
     
     Saat 18.30 sularında Ekincik Koyu’undan Köyceğiz’e, çam ormanlarıyla kaplı tepeleri aşarak dönerken, güneş erken kayboluyor tepelerin ardında... 
     Ve ikindiden akşama dönük güneşin tertemiz bir aydınlıklar aleminin ufuklarında çam ormanlarıyla kaplı bir tepeden hem Ekincik Koyu görünüyor, hem de - insandan önceki kimsesiz görünümüyle - dantelalı çamlık kıyılarla çerçevelenmiş, masmavi Köyceğiz Gölü... 
     3 bin yıl önce Kaunos uygarlığının da, tadını çıkardığı büyülü bir Doğa rüyası... 
     
     Dünkü Milliyet’in birinci sayfasında, kırmızı bir çerçeve içine oturtulmuş kezzap gibi bir haber vardı Semra Kardeşoğlu’nun bir haberi... 
     "Afrika değil İstanbul - Metropol’ün göbeğindeki mahalleden acı gerçekler 
     BAĞCILAR’ın 40 bin nüfuslu Evren Mahallesi’nde yapılan bir araştırmada inanılmaz sonuçlar çıktı 
     Akraba evliliği oranı yüzde 56, doğan çocukların beşte biri özürlü. 
     ÜNİVERSİTE mezunu evli kadın yok. 
     Kalorifer kullanma oranı sadece yüzde 4. 
     Hanelerin yüzde 23’ünde en az bir çocuk hastalıktan ölmüş..." 
     
     1942’de Reşat Enis’in "Toprak Kokusu" romanı acaba neden toplatılmıştı 
     1946’da Mahmut Makal "Bizim Köy"ü yazdığı zaman, acaba başına neler gelmişti 
     "Kağnı ve Ses"in yazarı Sabahattin Ali, acaba ne tür bir öfkeyle kafasına odun vurularak öldürülmüştü 
     Acaba son 60 yılda hangi yazarlar, ne yazdıklarından ötürü, ağır ceza mahkemelerinde ve cezaevlerinde süründürüldüler 
     Siyasal liderlerimiz arasında bu tür soruları açık seçik ve net olarak, açıklayabilecek kahraman bir politikacımız yok maalesef... 
     
     Köyceğiz’den Marmaris’e giderken Pınarbaşı’ındaki, dört kişinin ancak kucaklayabileceği çınar ağacı, söylendiğine göre 500 yaşında... 
     Ve arka tepelerdeki yüzlerce hektarlık çam ormanları yanmış. 
     Bir uygarlık kartviziti gibi duruyor, kararmış kavruk yamaçlar şimdi... 
     
     Acaba son 70 yılda hangi filmlerle tiyatro piyeslerinin Türkiye’de gösterilmesi engellendi biliyor musunuz 
     Hiç merak edip araştırmadınız mı 
     Sadece, "En büyük Türkiye, başka büyük yok" diye bağırmakla mı yetindiniz 
     Ne yazık... 
     
     Dünkü Cumhuriyet’in ilk sayfasında da, Hacer Boyacıoğlu’nun koskocaman başlıklı, şu haberi vardı 
     "Krizlerle geçen 5 yılın bilançosu korkutuyor - Türkiye yerinde sayıyor - 
     Türkiye’nin yıllık ortalama büyüme hızı yüzde 0.56 oldu 
     Kişi başına düşen borç miktarı 2 bin 200 dolara çıktı 
     Borcun milli gelire oranı yüzde 57’den yüzde 160’a çıktı. 
     Bankaların görev zararları 1.5 katrilyondan 30 katrilyona çıktı." 
     
     Pınarbaşı’ndaki 500 yıllık çınarın altında Tevfik Fikret’in ünlü "Yağma sofrası" adlı şiirinin neden TV’lerde hiç okunmadığını düşündüm... 
     Ve ağzımdan iki dize döküldü 
     Yiyin efendiler yiyin bu sofra iştahı sizin, 
     Doyunca, tıksırınca, çatlayıncaya kadar yiyin... 
     "Başka Türkiye yok" diyen büyüklerimizin, Fikret’i çok iyi dinlemiş oldukları anlaşılıyor öyle değil mi 
     
     







Gensoru ve üslup 


Köyceğiz’de gündemi çomaklarken... 


Yalçın adamdı 


Kirlenmiş çevre 


Tayyip Erdoğan, siyaset, ahlak 


TIR’da tur 


Bilime ve bilim adamına ne kadar önem veriyoruz 


Seçimin gündemi ve yolsuzluk 


AB artık seçim konusu 


Ayın altında kağnılar gidiyordu.. 


Bir memlekette namus erbabı... 


Temiz siyaset 


Cezaevine gönderilen kitaplar 


</TEXT>
</DOC>
