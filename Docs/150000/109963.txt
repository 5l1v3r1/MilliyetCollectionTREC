<DOC>
<DOCNO> 109963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/ekonomi/aeko.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel üç kıtaya televizyon fabrikası kuracak... 
</HEADLINE>
<TEXT>

Türkiye’nin elektronik devlerinden Vestel, Meksika, Rusya ve bir Orta Asya ülkesinde televizyon fabrikası kuracak 
     ORHAN TEKEOĞLU 

     Vestel Şirketler Grubu İcra Komitesi Başkanı Ömer Yüngül, 2003 yılında üretime başlamak üzere, Amerika kıtasında Meksika’ya, Avrupa’da Rusya’ya, ayrıca Orta Asya’da belirlenecek bir ülkeye televizyon fabrikası kuracaklarını açıkladı. 
     Türkiye’nin elektronikte Avrupa’nın üretim üssü haline geldiğini belirterek, bu arenada iyi bir oyuncu olmak istediklerini söyleyen Yüngül, "2003’te de genişleme stratejilerimiz sürecek. Avrupa’da dayanıklı tüketimde k r marjları belli. Bu nedenle Rusya’da, Orta Asya’da ve Meksika’da televizyon fabrikası kuracağız. 2003’ten itibaren üretime geçecekler" dedi. 
     
     En iyiler ile temastayız’ 
     "Şu anda dünyanın en iyi şirketleriyle temastayız. Ama bunun pazara yansıması yavaş oluyor. İngiltere’de dijital yayın yapan BBC, bizim sahip olduğumuz patenleri şart koşuyor" diyen Yüngül, Japon şirketleriyle de ortak çalışmaları olduğunu kaydetti. Yüngül, "Sürekli ürün geliştiriyoruz. Dijital Çağ’ı yakalamak için İngiltere’deki şirkette kendi patentlerimizi üretmeye başladık ve bu patentleri dünya devlerine satmaya başladık" dedi. 
     
     Ucuza kapatmak istiyorlar’ 
     Yabancı ortaklığa sıcak baktıklarını ve zaman zaman görüşmeler yaptıklarını kaydenen Ömer Yüngül, "Ancak Türkiye’nin yaşadığı krizlerden sonra şirketler ucuza kapatılmak isteniyor. Avrupa’da virüse karşı program üreten bir şirketin piyasa değeri 600 milyon dolar. Oysa 6 bin kişiyi bünyesinde barındıran ve patenti olan şirketimiz 270 milyon dolar. Böyle birşey olabilir mi " diye konuştu. 
     
     KOBİ’leri davet ettik’ 
     Alım güçlerini kullanarak Uzakdoğu ve Avrupa’daki KOBİ ölçeğindeki firmaları Türkiye’ye çağırdıklarını belirten Yüngül, "Diyoruz ki üç yıl malezeme alma garantisi vereceğiz, gel fabrikanı Türkiye’de kur. 2003’ten itibaren elektronik parça üretmek için Türkiye’ye gelecek firmaların sayısında büyük artış olacak" dedi. 
     Bu yıl 7 milyon TV üreteceklerini belirten Yüngül, Avrupa ve K. Afrika’da 40 milyon adetlik TV pazarı için 15 milyon TV’nin Türkiye’de üretileceğini söyledi. 
     
     Soran kimse yok’ 
     İhracat rekortmeni olmalarına rağmen Ankara’dan hiç destek alamadıklarından yakınan Yüngül, "Meksika’daki bakan Avrupa’ya gidip büyük şirketlerin yöneticilerini ülkesine davet ediyor. Türkiye’de beş yıldır ihracatta ilk üçteyiz. Bize ne yapıyorsunuz, ne ediyorsunuz diye soran yok. Yılın ikinci yarısını da iyi geçirdik. Bu yıl da Türkiye’nin ihracat rekortmeni olacağız" diye konuştu. 
     
Türk lokumu ile sushi elektronikte buluştu      Vestel’in Japon şirketleri ile işbirliği yeni bir boyut kazandı. Dünyanın en iyi ses ve görüntü teknolojisine sahip şirketlerinden JVC ile işbirliği konusunda anlaşmaya varıldı. Vestel, JVC’nin televizyon ve diğer ürünlerini Türkiye’de pazarlayacak. İki şirket arasındaki işbirliği, 3 Ekim günü JVC Asya ve Ortadoğu Başkanı Tsutomu Urabe ve Zorlu Holding Yönetim Kurulu Başkanı Ahmet Nazif Zorlu’nun da katılacağı törenle başlayacak. Törende JVC’nin ürünleri de tanıtılacak. 
     Victor Company of Japan JVC 1927 yılında kurulmuş bir şirket. 9 bin 400 kişi istihdam eden firma, elektronik ve yazılım konusunda araştırma - geliştirme, üretim ve medya ürünleri gibi birçok alanda faaliyet gösteriyor. Masahiko Terada’nın başkanlığındaki şirket Japonya, Avrupa, Amerika, Afrika ve diğer bölgelerin hemen hemen tümünde faaliyet gösteriyor. 
     



 EKONOMİ 



















</TEXT>
</DOC>
