<DOC>
<DOCNO> 144842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur07.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
59. Hükümet güvenoyu aldı... 
</HEADLINE>
<TEXT>

     Siirt Milletvekili Recep Tayyip Erdoğan başkanlığında kurulan 59. Cumhuriyet Hükümeti, TBMM'den güvenoyu aldı. 
     TBMM Başkanı Bülent Arınç yönetimindeki Genel Kurul'da elektronik sistemle yapılan açık oylamaya 512 milletvekili katıldı. Oylamada 350 milletvekili kabul, 162 milletvekili de ret oyu kullandı. Bu sonuçla Hükümet TBMM'den güvenoyu almış oldu. 
     BÜTÇE GÖRÜŞÜLECEK 
     TBMM Genel Kurulu'ndaki güvenoylamasının ardından, öğleden sonra bütçe görüşmelerine başlanacak. Genel Kurul'da, bütçenin görüşülmesi 6 gün sürecek ve 28 Mart Cuma günü tümü üzerindeki son konuşmalarla sona erecek. Bütçe görüşmelerine ilişkin takvim şöyle 
-23 Mart Pazar 
Bütçenin tümü üzerindeki görüşmeler. 
1. Tur TBMM Başkanlığı ve RTÜK, Cumhurbaşkanlığı, Sayıştay Başkanlığı ile Anayasa Mahkemesi Başkanlığı. 

-24 Mart Pazartesi 
2. Tur Başbakanlık, Diyanet İşleri Başkanlığı, Gençlik ve Spor Genel Müdürlüğü, Danıştay Başkanlığı 

3. Tur Gümrük Müsteşarlığı, Vakıflar Genel Müdürlüğü, DPT Müsteşarlığı, DİE Başkanlığı 

4. Tur Dış Ticaret Müsteşarlığı, Hazine Müsteşarlığı, Orman Bakanlığı 

-25 Mart Salı 
5. Tur Milli Savunma Bakanlığı, Bayındırlık ve İskan Bakanlığı, Sağlık Bakanlığı 

6. Tur Adalet Bakanlığı, Yargıtay Başkanlığı, Ulaştırma Bakanlığı 

7. Tur İçişleri Bakanlığı, Sanayi ve Ticaret Bakanlığı, Tarım ve Köyişleri Bakanlığı 

-26 Mart Çarşamba 
8. Tur Dışişleri Bakanlığı, Çalışma ve Sosyal Güvenlik Bakanlığı, Turizm Bakanlığı 
9. Tur Çevre Bakanlığı, Kültür Bakanlığı, Milli Eğitim Bakanlığı 

27 Mart 2003 
10. Tur Enerji Ve Tabii Kaynaklar Bakanlığı, Maliye Bakanlığı, Gelir Bütçesi 

28 Mart Cuma Bütçenin tümü üzerinde son konuşmalar. 
     
     KOMİSYONLAR 

     Kamuoyunda ''zorunlu tasarruf'' olarak bilinen, çalışanların tasarruflarını teşvik hesabının tasfiyesini öngören yasa tasarısı 24 Mart'ta TBMM Sağlık, Aile, Çalışma ve Sosyal İşler Komisyonu'nda görüşülecek. Tasarı, zorunlu tasarruf hesabında biriken anapara tutarlarının 2003 yılı Nisan ayında defaten nemaların ise kanunun yürürlüğe girdiği tarih itibarıyla, tüketici fiyatları genel endeksi değişim oranında ve yıllık artı yüzde 5 değerlendirilerek 3 yıl içinde 10 taksitte verilmesini hükme bağlıyor. 
     Plan ve Bütçe Komisyonu'nda da ele alınacak olan tasarı olduğu gibi kabul edilirse, nemalar, 2004 ve 2005 yıllarında Mart, Haziran, Eylül ve Aralık, 2006 yılında ise Mart ve Haziran olmak üzere 10 taksitte ödenecek. 
     Ancak tasarıyla bakanlar kuruluna ödemeleri bir ay erken ya da geç ödeme yetkisi tanınıyor. 
     Bu arada, TBMM Plan ve Bütçe Komisyonu'nda, ek vergilere ilişkin yasa tasarısı 25 Mart Salı günü alınacak. Tasarı, ekonomik istikrarı sağlama önlemleri kapsamında 2003 yılında ek motorlu taşıtlar ve ek emlak vergisi alınmasını öngörüyor. 

     
</TEXT>
</DOC>
