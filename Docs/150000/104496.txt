<DOC>
<DOCNO> 104496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/ekonomi/aeko.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
GEL VATANDAŞ GEL... Elektriğin ucuzu burada 
</HEADLINE>
<TEXT>

Enerji Kurulu’nun faaliyete geçmesiyle elektrikte devletin etkinliği bitiyor. Piyasanın özelleşmesiyle tüketiciler kim daha ucuz fiyata satıyorsa elektriğini ondan alabilecek 
     HARUN GÜREK ANKARA 

     Enerji Piyasası Düzenleme Kurulu EPDK , önümüzdeki ay enerji, kasım ayında da doğalgaz sektörünün sorumluluğunu devralmaya hazırlanıyor. Böylece enerjide yeni bir dönem başlayacak. 
     EPDK’nin sorumluluğu devralmasıyla almasıyla birlikte enerji sektöründe bugüne kadar süren devletçi dönem kapanacak ve tam serbest piyasa dönemi başlayacak. Yeni dönemde, yabancı yatırımcılar dahil isteyen her yatırımcı EPDK’dan izin alarak santral kurabilecek. 
     Yatırımcıların su kaynaklarından elektrik üretmek amacıyla hidrolik santral kurma izni alabilmesi için DSİ ile su kullanım anlaşması yapmış olması yeterli olacak. Santraller elektriği diledikleri fiyattan alıcı bulursa istediklerine satabilecek. İletim hatlarını işletecek olan devlet şirketi TEİAŞ bütün santrallerin ürettiği elektriği kapasite uygun olduğu sürece eşit fiyatlarla taşımak zorunda olacak. 
     
     Keyfe göre zam yok 
     Ayrıca bu dönem, tüketiciler de diledikleri yerden elektrik alma olanağını sağlayacak. Yılda 9 milyon kilovatsaat’e kadar elektrik tüketen işletmeler 3 Mart 2003 yılından, konutlar dahil diğer bütün küçük tüketiciler de teknik altyapının kurulması için gereken beş yıllık bir geçiş sürecinin sonundan itibaren kim daha ucuz fiyata satıyorsa elektriğini ondan satın alabilecek. 
     EPDK’nin tam faaliyete geçmesi, elektrik zamlarında da farklı bir dönemi başlatacak. 2003 başından itibaren TEDAŞ’ın elektrik tarifesini belirlerken enerji KİT’lerinin hantal yapısından, verimli çalışamamasından, kötü işletmecilikten, kötü yönetimden kaynaklanan zararlarını fiyatlara yansıtmasına izin verilmeyecek. TEDAŞ’ın fiyatlandırmada gerçek maliyetleri göz önüne almak zorunda olacağını belirten EPDK Başkanı Yusuf Günay, "Bu durumda elektrik fiyatlarının 2003 başında bir miktar ucuzlayabileceğini umuyorum" dedi. 
     
Sözleşmeler yenilenecek fiyatlar düşecek      EPDK Başkanı Yusuf Günay, Kurul’un 3 Eylül’de sorumluluğu devralmasından sonra elektrik üreten 36 özel santral ile 11 dağıtım işletmesinin imtiyaz sözleşmelerinde yapılacak değişikliklere ilişkin görüşmelerin başlayacağına da dikkat çekti. 
     Pahalı elektrikten sorumlusu olarak gösterilen sözleşmelerde yapılacak değişiklikle fiyatların düşme olasılığının bulunduğunu ifade eden Günay, "Özel sektörle kırıp dökmeden, karşılıklı uzlaşmayla ortak bir kamu yararı oluşturmaya çalışacağız" dedi. 
     



 EKONOMİ 





















</TEXT>
</DOC>
