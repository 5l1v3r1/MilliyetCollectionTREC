<DOC>
<DOCNO> 101469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo04.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin Hollanda takımlarına şansı tutmuyor... 
</HEADLINE>
<TEXT>

     Hollanda'nın Feyenoord Rotterdam takımıyla yarın Avrupa Şampiyonlar Ligi 3. ön eleme turu ilk maçında karşılaşacak Fenerbahçe, bugüne dek bu ülke takımlarıyla yaptığı Avrupa Kupası maçlarında tur şansı elde edemedi. 
     Daha önce, Avrupa Şampiyon Kulüpler Kupası maçlarında DWS Amsterdam, AFC Ajax ve PSV Eindhoven takımlarıyla karşılaşan sarı-lacivertli takım, bu ekipler karşısında turu geçemedi. 
     Hollanda takımlarıyla Avrupa kupalarında 6 maç yapan sarı-lacivertli takım, yalnızca 1 maçta kazanırken, 5 maçta rakiplerine yenildi. 
     Bu kupada 1964 yılında 1. turda DWS Amsterdam ile karşılaşan Fenerbahçe, deplasmanda 3-1 yenildiği rakibine, İstanbul'daki maçta da 1-0 yenilerek elendi. 
     1968 yılında ise 1. turda İngiliz Manchester City'i eleyerek 2. tura yükselen Fenerbahçe, bu kez Hollandalı ekip AFC Ajax ile karşı karşıya geldi. AFC Ajax ile mücadelesinde 2 maçta da 2-0'lık sonuçlarla yenilen sarı-lacivertliler, kupaya veda etti. 
     1978 yılında ise PSV Eindhoven ile 1.turda eşleşen sarı-lacivertli takım, rakibini İstanbul'da 2-1 yenmesine karşın, deplasmanda aldığı 6-1'lik yenilgiyle turu geçemedi. Bu sonuç aynı zamanda sarı-lacivertli ekibin en farklı skorlu yenilgileri arasında 3. sırada yer alarak tarihe geçti. 
     
</TEXT>
</DOC>
