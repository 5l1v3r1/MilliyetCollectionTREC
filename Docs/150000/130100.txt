<DOC>
<DOCNO> 130100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/ekonomi/eko04a.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu Yaklaşımda Boğaz keyfi var 
</HEADLINE>
<TEXT>

Zorlu Holding Başkanı Ahmet Nazif Zorlu, İstanbul Yaklaşımı’na alınacak firmalar belirlenirken adaletli davranılmasını ve ilk kriterin istihdam olmasını istedi 
     EBRU SUNGUR Frankfurt 

     Zorlu Holding Yönetim Kurulu Başkanı Ahmet Nazif Zorlu, "Türkiye’de istihdamın yüzde 70’ini sağlayan KOBİ’ler krizde telef oldu. Bunu yapanlar da bacak bacak üstüne atıp keyif çattılar. Boğaz’da viski çektiler. Ondan sonra da devleti kurtardık dediler. İstanbul Yaklaşımı’nda da boğaz keyfi var" dedi. 
     Zorlu Tekstil Grubu’nun Heimtextil Fuarı’na katılması nedeniyle, bulunduğu Frankfurt’ta gazetecilerle sohbet eden Zorlu, İstanbul Yaklaşımı’na alınacak firmaları belirlerken, adaletli davranılması ve ilk kriterin de istihdam olması gerektiğini belirtti. Toplantıda Zorlu Grubu’nun 2003 planları hakkında da bilgi veren Zorlu, 19 bin olan çalışan sayısını yıl sonunda 22 bine çıkaracaklarını, geçen yıl yüzde 40 artan ihracatlarını yüzde 20 daha artıracaklarını, ciro hedeflerinin de 2.5 milyar dolar olduğunu söyledi. Hidroelektrik santrallerinin özelleştirilmelerine teklif vereceklerini açıklayan Zorlu, doğalgaz dağıtımına gireceklerini de belirtti. 
     
     Savaştan dayak yeriz’ 
     Zorlu, Irak savaşı konusunda tahminlerinin sorulması üzerine, "İnşallah savaş çıkmaz. Çıkarsa Türkiye savaştan zarar görür. Ticari ilişkiler etkilenir. İnsanların Türkiye’ye gelişi kesilir. Biz ayaklarına gideriz. Petrol fiyatı artar. Oradan da bir dayak yeriz. Turizm geliri yüzde 30 - 40 azalır" dedi. 
     
Emekliyi tavuk mu sanıyorsun ’      Halk ile belli kesimlerin yaşam standardının tezatlığına dikkat çeken Zorlu, "Bir yanda cehennem bir yanda cennet var. Emeklinin eline 70 milyon lira geçiyor. Tavuk mu besliyorsun" diye konuştu. 
     



 EKONOMİ 























</TEXT>
</DOC>
