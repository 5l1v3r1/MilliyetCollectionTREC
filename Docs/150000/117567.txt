<DOC>
<DOCNO> 117567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sondun16.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Görünmez olduğunu sanan hırsız banka soymaya kalkışırsa... 
</HEADLINE>
<TEXT>

     İran'ın başkenti Tahran'da, yazdırdığı muskanın kendisini ''görünmez'' kıldığını sanan hırsız banka soymaya kalkışınca yakalandı. 
     Cam-i Cem gazetesinin bugünkü haberine göre, söz konusu kişi mahkemede yaptığı açıklamada, arkadaşlarının bir hocanın yazdığı muskaların çok etkili olduğunu söylediğini, bunun üzerine kendisin bu hocaya götürmeleri için arkadaşlarına para verdiğini ve hocanın yanına gittiğini anlattı. 
     Hocaya zengin olmak istediğini anlattığını, hocanın da yazdığı muskayı sol omzuna koymasını ve böylece kimsenin kendini göremeyeceğini söylediğini belirten hırsız, muska yazması için de hocaya 5 milyon riyal 625 dolar para verdiğini, muskanın etkisiyle görünmez olacağı için hocaya verdiği parayı banka soyarak ya da hırsızlık yaparak geri alabileceğini düşündüğünü belirtti. 
     Sonra hocadan aldığı muskayı omzuna bağladığını ve ''sanki kendini bulutların üzerinde yürüyormuş gibi hissettiğini'' kaydeden hırsız, hocanın evinden ayrıldıktan sonra karşısına çıkan ilk bankaya girdiğini ve vezne önündeki bir müşterinin parasını almaya çalıştığı sırada kendini fark eden müşterilerden dayak yediğini anlattı. 
     Mahkeme, polisin yakaladığı kişiyi cezaevine gönderirken, muskacı hoca hakkında da tutuklama kararı çıkardı. 
     





</TEXT>
</DOC>
