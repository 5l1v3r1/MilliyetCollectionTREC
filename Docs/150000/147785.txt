<DOC>
<DOCNO> 147785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/dunya/dun01.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA muhbirleri kurşuna dizildi 
</HEADLINE>
<TEXT>

Irak’taki süper - gizli’ 20 Mart operasyonunda ABD’lilere yardım eden muhbirler öldürüldü... 
     SEMA EMİROĞLU New York 

     ABD’nin 20 Mart’ta savaşın başlangıcında Irak lideri Saddam ve oğullarını hava saldırılarıyla öldürme girişiminde CIA’ya yardımcı olan Iraklı muhbirlerin, Irak’ın karşı istihbarat servisince idam edildiği bildirildi. UPI ajansının istihbarat kaynaklarına dayandırarak verdiği habere göre, Irak’taki "süper - gizli" 20 Mart operasyonuna katılan 300’ü aşkın Delta ve Özel Kuvvet mensubu, CIA’ya çalışan 3 Iraklı ajandan, Saddam’ın yerini belirlemek konusunda yardım gördü. Ancak Irak karşı istihbarat yetkilileri, iki Irak ajanını yakalayarak kurşuna dizdi, dili kesilen üçüncü ajan da kan kaybından öldü. 
     ABD yetkilileri, Irak savaşına aslında 21 Mart Cuma günü başlanmasının kararlaştırıldığını, ancak bir hedef alma fırsatı çıkması üzerine Başkan Bush’un 19 Mart’ta saldırı emri verdiğini bildirdiler. 
     Bombardıman gecesi Delta kuvvetlerinin gizlice Irak’ın telekomünikasyon merkezlerine sızarak telefon hatlarına dinleme aygıtları yerleştirdiği ve bunun üzerine ABD istihbarat ekiplerinin, Saddam ve üst düzey liderlerin bulunduğu ve Saddam’ın kızı Hala’ya ait olan Dora çiftliği ile bir Irak komuta - kontrol merkezinin yerini belirlediği belirtildi. CIA hesabına çalışan Iraklı ajanlar da, telefon sistemi ve Dora çiftliğiyle ilgili bilgi sağladı. 
     


DÜNYA 














</TEXT>
</DOC>
