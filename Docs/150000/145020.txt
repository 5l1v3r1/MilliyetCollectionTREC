<DOC>
<DOCNO> 145020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun61.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Türkiye'nin Kuzey Irak'a asker göndermek gibi bir planı yok 
</HEADLINE>
<TEXT>

     ABD Dışişleri Bakanı Colin Powell, Türkiye'nin Kuzey Irak'ta sınırı geçmek gibi bir niyeti olmadığına dair hafta sonunda uluslararası topluma ve bu sabah da NATO'ya güvence verdiğini ve şu anda Türkiye'nin, Kuzey Irak'a asker göndermek gibi bir planı bulunmadığını söyledi. 
     Amerikan Fox News televizyonunda gazeteci Brit Hume ile röportaj yapan Powell, Türkiye'nin Kuzey Irak'a asker gönderme ihtimalini değerlendirdi. 
     Powell, ''Kuzey Irak sınırına bir asker akını yok. Türkiye, hafta sonunda uluslararası topluma ve bu sabah da NATO'ya bu konuda güvence verdi, bu yönde açıklamalar yaptı. Türkiye'nin şu anda sınır ötesine asker göndermek gibi bir planı yok'' dedi. 
     Colin Powell, basında çıkan Türk askerinin Kuzey Irak sınırını geçtiği veya geçmeye hazırlandığı yönünde haberlere dikkat çekerek, ''Türk hükümetinin pozisyonu, bu konuda bizimle birlikte çalışmaktır. Irak'ın bu bölgesinde insani yardım veya ortaya çıkabilecek benzeri ihtiyaçlarını inceliyoruz. Türkiye ile çok çok yakın danışmalarda bulunuyoruz, ancak şimdi Türkler, büyük, hatta orta veya küçük çaplı birliklerle sınırı geçmeye dair planı olmadığını bildirdi. Şu anda Kuzey Irak'a girmek gibi bir planları yok ve bu durumun gelecekte değişeceğini söylemiyorum'' diye konuştu. 
     ABD Dışişleri Bakanı Powell, ''Şu anda büyük mülteci akını yok. Dolayısıyla Türk askerinin sınırı geçmesine de gerek yok'' dedi. 
     




</TEXT>
</DOC>
