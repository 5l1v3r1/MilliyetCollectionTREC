<DOC>
<DOCNO> 141990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun17.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato'da Türkiye'nin savunmasına destek arayışı devam ediyor 
</HEADLINE>
<TEXT>

     NATO, olası Irak savaşı halinde Türkiye'nin korunmasına ilişkin ihtiyaçları karşılama çalışmalarını sürdürüyor. 
     İttifakın askeri kanadında bulunmayan Fransa'nın katılmadığı Savunma Planlama Komitesi'nin DPC kararları sonunda, olası bir Irak savaşı durumunda Türkiye'nin savunmasına ilişkin önlemler alınması izin ve yetkisi askeri makamlara verilmişti. 
     AWACS erken uyarı uçaklarının ve Patriot füze-batarya sistemlerinin Türkiye'de konuşlandırılmasının ardından, Belçika'nın Mons kenti yakınlarında bulunan NATO Avrupa Kuvvetleri Komutanlığı SHAPE bünyesinde yapılan çalışmalarda, NATO askerleri, Türkiye'nin savunmasında ek ihtiyaçların neler olacağını ''bir paket halinde'' belirlediler ve oluşturdukları listeyi üye ülkelerin askeri makamlarına ileterek, ''katkı önerisi'' istediler. 
     SHAPE'te, ''Kuvvet Teşkil Konferansı'' adı altında geçen hafta başında başlatılan görüşmelere, üye ülkelerin askeri temsilcileri katıldı. Bu temsilciler, ülkelerinin, ihtiyaç listesine hangi katkılarda bulunacaklarını bildirdiler. SHAPE Sözcülüğü, ilk aşamada, ''Türkiye'nin tüm ihtiyaçlarının karşılanmadığını'' bildirdi. 
     Kaynaklar, özellikle biyolojik ve kimyasal silahlara karşı korunma gereksinimleri alanında eksikler bulunduğunu belirtiyor. Bu ihtiyaçlar arasında gaz maskeleri, kitle imha silahlarına karşı koruyucu elbiseler, arındırma malzemesi, bulaşıcılık derecesi ölçü cihazları yer buluyor. NATO askeri makamlarının, Türkiye'nin savunması için belirlediği ihtiyaç listesindeki bu talepleri karşılayamayan müttefiklerin, ''kendi topraklarında, biyolojik ve kimyasal silah kullanımlı terör eylemleri olabileceği, bu malzemelere kendilerinin de ihtiyaç duyabilecekleri'' endişesini taşıdıkları öğrenildi. 
     Bugünkü aşamada, AWACS erken uyarı uçakları ve Patriot füzeleri çerçevesinde 500 kadar NATO askerinin Türkiye'de görev yaptığı belirtilirken, ''Saddam Hüseyin'in Türkiye'ye yönelik bir saldırı düşünmesi halinde, karşısında NATO bayrağı da bulunduğunu dikkate alması tavsiyesi'' üzerinde duruluyor. 
     Öte yandan, NATO Konseyi'nin, ''sivil olağanüstü harp planlaması çerçevesinde bazı tedbirler alınması'' kararı da uygulamaya sokuldu. Bu kapsamda, Avrupa-Atlantik Doğal Afetler Mukabele Eşgüdüm Merkezi, Kuzey Irak'tan Türkiye'ye olası bir göç halinde ihtiyaçların karşılanması için çalışma yürütüyor. Uzmanlar, 275 bin kişilik göç hareketinin söz konusu olabileceği varsayımıyla hareket ediyorlar. 
     





</TEXT>
</DOC>
