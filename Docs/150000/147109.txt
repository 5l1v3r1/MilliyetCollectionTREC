<DOC>
<DOCNO> 147109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur27.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP milletvekili, meclis kürsüsünde fenalaştı... 
</HEADLINE>
<TEXT>

     CHP Burdur Milletvekili Ramazan Kerim Özkan, TBMM Genel Kurulu'ndaki konuşması sırasında kürsüde fenalaştı. 
     TBMM Genel Kurulu'nda ek motorlu taşıtlar ve ek emlak vergisi getiren yasa tasarısının birinci maddesi üzerindeki görüşmeler sırasında, CHP'liler iki değişiklik önergesi verdiler. 
     Deprem bölgesindeki illerin ek motorlu taşıtlar vergisinden muaf tutulmasına ilişkin önerge reddedildi. Ticari taşıtların ek vergiden istisna tutulmasına ilişkin önerge üzerinde CHP Burdur Milletvekili Ramazan Kerim Özkan söz aldı. 
     Ek verginin ticari araç sahiplerini daha da zor durumda bırakacağını savunan Özkan, bir süre sonra susarak, ''fenalaştım'' diye fısıldadı. Birkaç dakika daha konuşan Özkan, beş dakikalık süresini tamamlamadan, teşekkür ederek yerine geçmek istedi. 
     Kürsüye tutunup kalan Özkan'ın yanına gelen AK Parti ve CHP'li milletvekilleri koluna girerek, yerine götürdüler. Birleşimi yöneten Meclis Başkanvekili Yılmaz Ateş, sağlık görevlilerinin çağırılmasını istedi ve görüşmelere kısa süre ara verdi. 
     Özkan, bir süre yerinde oturduktan sonra, koluna giren milletvekilleri ile ilkyardım ünitesindeki görevli doktor tarafından Genel Kurul Salonu'ndan dışarı çıkarıldı. 
     





</TEXT>
</DOC>
