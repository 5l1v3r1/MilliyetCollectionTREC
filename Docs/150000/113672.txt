<DOC>
<DOCNO> 113672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun24.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis ve Klerides, Kopenhag'a hazırlanıyor 
</HEADLINE>
<TEXT>

     Yunanistan Başbakanı Kostas Simitis, Kıbrıs konusunda Atina ve Kıbrıs Rum Yönetimi'nin "yapıcı önerilerde" bulunduğunu, ancak KKTC Cumhurbaşkanı Rauf Denktaş ve Ankara'nın yaklaşımlarının olumsuz olduğunu öne sürdü. 
     Simitis, Atina'ya gelen Rum Yönetimi lideri Glafkos Klerides ile bugün Başbakanlık binasında yaptığı, yaklaşık bir saat süren görüşmenin ardından gazetecilere açıklamalarda bulundu. 
     Atina ve Rum Yönetimi'nin "yapıcı önerilerine" rağmen Cumhurbaşkanı Denktaş ve Ankara'nın "olumsuz yaklaşımlarını" sürdürdüklerini savunan Simitis, "Bu nedenle görüşmelerde ilerleme kaydedilemediğini" söyledi. Simitis, "Ankara'nın olumsuz tutumu nedeniyle sorunu BM Güvenlik Konseyi kararları çerçevesi çözmeye yönelik çabalar ürün vermedi" diye konuştu. 
     Klerides ile son gelişmeleri ve bundan sanra atılacak adımları değerlendirdiklerini kaydeden Simitis, Rum liderinin Cumhurbaşkanı Denktaş ile New York'ta yaptığı görüşmeler ve Kopenhag zirvesine hazırlık konularında görüş alışverişinde bulunduklarını belirtti. 
     Rum Kesimi'nin AB'ye üyelik sürecinin normal bir biçimde devam ettiğini belirten Simitis, "AB Komisyonu'nun ilerleme raporu da bunu doğruladı. Rapor, Kıbrıs'ın Rum Kesimi üyelik sürecinde ekonomik ve siyasi kirterler açısından aday ülkelerin en önünde yer aldığını teyit etmiştir. Siyasi sorunun çözümü konusunda ilerleme yok, ama Helsinki zirvesi kararlarında da belirtildiği gibi, bu sorunun çözümü üyelik için önşart oluşturmuyor" dedi. 
     Kopenhag zirvesine hazırlık çerçevesinde Kasım ve Aralık aylarında AB üyesi ülkelerin başkentlerini ziyaret edeceğini açıklayan Simitis, Fransa Cumhurbaşkanı Jacques Chirac, İtalya Başbakanı Silvio Berlusconi ve Almanya Başbakanı Gerhard Shcroder ile görüşeceğini söyledi. 
     Atina ile Rum Yönetimi arasındaki ilişkilerin "mükemmel düzeyde" olduğunu kaydeden Simitis, ortak savunma doktrininin geçerliliğini koruduğunu vurguladı. Simitis, "Bizim için Kıbrıs konusu birinci ve ana konudur. Bu konu, ulusal birlik içinde seferber olmamızı gerektiriyor" dedi. 
     Klerides ise Yunanistan ve Rum hükümetlerinin kritik bir dönem öncesinde görüş alışverişinde bulunma gereği duymaları nedeniyle Atina'da bulunduğunu belirtti. 
     "Buraya somut konularda görüşmeye geldik ve bu konuların nasıl ele alınacağına ilişkin tam bir fikir birliği içinde olduğumuzu gördük. Aramızda hiçbir görüş ayrılığı yoktur" diyen Klerides, Yunanistan'a Rum Kesimi ile sürekli dayanışma içinde olduğu için teşekkürlerini de sundu. 
     Atina'daki temasları çerçevesinde siyasi parti liderleri ile de biraraya gelmesi beklenen Klerides, yarın öğleden sonra Yunanistan'dan ayrılacak. 
     





</TEXT>
</DOC>
