<DOC>
<DOCNO> 117022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur34.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit, istifasını Köşk'e sundu... 
</HEADLINE>
<TEXT>

     Başbakan Bülent Ecevit, Cumhurbaşkanı Ahmet Necdet Sezer'e hükümetin istifasını sunduğunu belirterek, Sezer'in de yeni hükümet kuruluncaya kadar göreve devam etmelerini istediğini bildirdi. Ecevit, Sezer'in bu isteğini yerine getireceklerini kaydetti. 
     Ecevit, Cumhurbaşkanı Ahmet Necdet Sezer ile 45 dakika süren görüşmesinin ardından gazetecilere açıklamalarda bulundu. 
     Ecevit, Cumhurbaşkanı Sezer'e hükümetin istifasını sunduğunu, Sezer'in de yeni hükümet kuruluncaya kadar göreve devam etmelerini istediğini bildirdi. Ecevit, Sezer'in bu isteğini yerine getireceklerini kaydetti. 
     Başbakan Ecevit, görüşmede, genel sorunlar üzerinde durduklarını da söyledi. 
     Bir gazetecinin, ''Seçimin kesin olmayan sonuçlarına göre, yüzde 40'ın üzerindeki halk temsil edilemiyor. Bu meşruiyet sorunu var mı '' sorusuna karşılık, Ecevit, ''Meşruiyet sayılır mı sayılmaz mı, onun üstünde durmak istemiyorum. Öyle sayılmayabilir. Fakat bu durum anormal yüksek barajın demokrasi açısından ne kadar sakıncalı olduğunu gösteriyor. Umarım ki önümüzdeki dönemde bu gibi aksaklıklar düzeltilir'' karşılığını verdi. 
     Cumhurbaşkanı Sezer ile seçim sonuçlarını değerlendirip değerlendirmediğinin sorulması üzerine Ecevit, ''Artık o kendi takdirlerindedir'' diye konuştu. 
     Bir başka soru üzerine Ecevit, AK Parti Genel Başkanı Recep Tayyip Erdoğan ile bugün görüşmediğini söyledi. 
     
     ''HATA OLDU'' 

     ''Barajın anormal derecede yüksek olduğunu söylediniz. Siz hükümette bulundunuz, neden değiştirmediniz '' sorusuna ''Hata oldu'' yanıtını verdi. Ecevit, şöyle devam etti 
     ''Ama ben öteden beri yüksek barajlara karşıyım. Dünyada da bu kadar yüksek baraj yoktur. Benim bildiğim demokratik ülkelerdeki en yüksek baraj, yüzde 6, yüzde 5'tir. Birçoğunda daha da düşüktür. Mesela İsveç'te yanlış anımsamıyorsam yüzde 4'tür. Bazı başka İskandinav ülkelerinde 1'e, 2'ye kadar iner. Bizimki kadar anormal yükseklikte baraj yok. Bunun acısı görüldükten sonra herhalde ileride daha kolaylıkla değişir.'' Ecevit, MHP Genel Başkanı Devlet Bahçeli veya ANAP Genel Başkanı Mesut Yılmaz ile görüşüp görüşmediğinin ve Bakanlar Kurulu'nun veda toplantısı yapıp yapmayacağının sorulması üzerine de Bakanlar Kurulu'nun geçen haftalarda da çalışmasını önerdiğini, fakat seçim çalışmaları dolayısıyla liderler ve bakanların yeteri kadar vakit ayıramayacaklarını söylediklerini ifade etti. Ecevit, ''Şimdi de fırsat olursa ve isterlerse biraraya gelip en azından vedalaşabiliriz'' dedi. 
     Bahçeli ve Yılmaz'ın parti liderliklerinden ayrılacaklarını açıkladıklarını hatırlatan ve ''Siz de daha önce böyle bir açıklama yapmıştınız. Parti genel başkanlığından istifayı daha öne almayı düşünüyor musunuz '' diye sorun bir gazeteciye ise Ecevit, şu yanıtı verdi 
     ''Konuşmalarımda da söylediğim gibi biz zaten partide bir değişikliği düşünüyorduk. Bunu defalarca açıklamıştım. Ancak bizim il kongrelerimizi yeniden yapmamız gerekiyor. Kongreleri tamamladıktan sonra kurultaya gideceğiz ve parti içindeki değişiklikleri de gerçekleştireceğiz.'' 
     
     ''ERDOĞAN ÖRTÜLÜ BİR ÜSLUP KULLANIYOR'' 

     Tayyip Erdoğan'ın, ilk mesajlarında, her türlü yaşam haklarına saygılı olacaklarını söylediğinin belirtilmesi ve ''Siz hala rejim kaygısı taşıyor musunuz Mesajlarını nasıl değerlendiriyorsunuz '' sorusu üzerine de, Ecevit, ''Mesajlar henüz yeteri kadar açık değil. Dikkatli bir üslup kullanıyor. Dikkatli ama örtülü bir üslup kullanıyor. Ama Türkiye'nin, dünyanın, Avrupa'nın gerçeklerini göz önünde tutarak, laik demokratik rejime zarar vermeyecek bir tutum izlemesini temenni ederim. Bu kendisi için de partisi için de milletimiz için de hayırlı olur'' diye konuştu. 
     Ecevit, ''Tayyip Erdoğan'a ilk tebrik Yunanistan'dan geldi. Bu AB üyeliği açısından önemli bir adım olabilir mi '' sorusuna karşılık, ''Haberim yok. Fakat, bu ayrıntılara artık bir şekilde girmek doğru değil. Önümüzdeki hafta umarım yeni hükümet kurulabilecektir. Ondan sonra bu ayrıntılara daha çok girebiliriz'' dedi. 
     Başbakan Ecevit, canlı yayın düzeneğinin kurulması ve gazetecilerin salonda yerlerini almaları için bir süre Çankaya Köşkü'nün 1 No'lu Nizamiye çıkışında aracının içinde bekledi. 
     





</TEXT>
</DOC>
