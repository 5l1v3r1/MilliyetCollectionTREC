<DOC>
<DOCNO> 106611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur13.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski karısını sokak ortasında 3 saat silahla rehin aldı... 
</HEADLINE>
<TEXT>

     Pendik'te, ayrıldığı eşini silah tehdidiyle 3 saat rehin tutan kişi, polislerce ikna edildi. 
     Veteriner Durağı Bedesten Sokak'ta eski eşi Meryem Baş'ı silah tehdidiyle rehin tutan ve yanından ayrılmasına izin vermeyen Celal Kaşık'ı ikna çabasına, polisin yanı sıra 3 oğlu ile eski kayınpederi Hasan Baş da katıldı. 
     Yaklaşık 3 saat süren çaba sonucu ikna edilen Kaşık, silahını polise teslim ederek, eski eşini serbest bıraktı. 
     Gözlem altına alınarak Pendik Merkez Karakolu'na götürülen Celal Kaşık hakkında yasal işlem başlatıldı. 
     Olay yerinde basın mensuplarının sorularını yanıtlayan Kaşık'ın eski kayınpederi Baş, eşinden boşanmasından dolayı eski damadının kendisini suçladığını söyledi. 
     Eski damadının sürekli kumar oynadığını kaydeden Baş, ''Kazandığı parayı kumara veriyordu. Evin elektrik, su ve telefon faturalarını ödemiyordu. Yiyecek bir şey almıyordu. Sürekli ben yardımcı oluyordum. Askere giden çocuğuna bir kuruş harçlık bile göndermedi. Onun yüzünden ayrılık oldu. Ancak kızım barışmayı istemiyor'' dedi. 
     Bu arada, Celal Kaşık'ın eylemi sırasında, özel harekat timinde görevli çelik yelekli polisler ile bir ambulans da çevrede hazır bekletildi. 
     
</TEXT>
</DOC>
