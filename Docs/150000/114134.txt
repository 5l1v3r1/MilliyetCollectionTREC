<DOC>
<DOCNO> 114134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/siyaset/siy03.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sportif seçim kampanyası 
</HEADLINE>
<TEXT>

Kemal ve Catherine Derviş, Caddebostan sahilinde koştu, halkla birlikte spor yaptı 
     GÜLAY FIRAT İstanbul 

     CHP’nin İstanbul birinci bölge milletvekili adayı Kemal Derviş, seçim bölgesinde yoğun bir gün yaşadı. Derviş ile eşi Catherine Derviş dün saat 08.00’de, sabah sporu ve yürüyüş için Caddebostan sahilinde vatandaşlarla buluştu. Kadıköy Belediyesi’nin geleneksel "Selamlaşma Yürüyüşü"ne katılanların "Merhaba", "Günaydın", "İyi günler" yazılı bantlar taşıdıkları görüldü. Derviş çifti Fenerbahçe’de tamamlanan yürüyüş sonunda, Kadıköy Belediye Başkanı Selami Öztürk’ün de aralarında bulunduğu grupla birlikte egzersiz yaptı. Derviş’in eşofman ve spor ayakkabılı olmasına karşın, eşinin kot pantolon ve topuklu ayakkabıyla yürüyüşe katılması dikkati çekti. 
     
     Çay-simitli kahvaltı 
     Fenerbahçe Gönüllüleri Derneği’nin çay ve simitli kahvaltısına da katılan Derviş çifti, Berat Kandili nedeniyle ikram edilen irmik helvasını yedi. Catherine Derviş helvayı çok beğendiğini söyledi. Bu sırada Fenerli Ramazan olarak tanınan bir vatandaş, Catherine Derviş’e bir kutu sakız ikram etti. Kutuyu alan Catherine Derviş "Ama benim param yok" dedi. 
     Vatandaşlarla fotoğraf çektiren Derviş, "İsmail Cem’le bir araya gelecek misiniz" sorusuna "İsmail Cem’le bir araya gelmenin en pratik yolu, Cem’in CHP’ye geçmesidir" yanıtını verdi. 
     



 SİYASET 















</TEXT>
</DOC>
