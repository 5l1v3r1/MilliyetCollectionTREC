<DOC>
<DOCNO> 149775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo04.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, taraftarından şikayetçi... 
</HEADLINE>
<TEXT>

     Birinci Süper Futbol Ligi'nde sahasında İstanbulspor ile golsüz berabere kalan Trabzonspor'da, kulüp asbaşkanı Erol Tuna, rakipleri karşısında galibiyeti hak eden taraf olduklarını söyledi. 
     Tuna, İstanbulspor maçında iyi bir futbol ortaya koyduklarını ve birçok gol pozisyonlarına girdiklerini belirterek, ''Rakibimize 90 dakika boyunca üstünlüğümüzü kabul ettirdik. Kalemizde pozisyon bulmakta zorlandılar. Birçok gol pozisyonu yakaladık ancak son vuruşlarda başarılı olamadık. Galibiyeti hak eden taraftık'' diye konuştu. 
     Karşılaşmada 2 puanı yitiren taraf olduklarını ifade eden Tuna, ''UEFA Kupası'ndaki hedefimiz doğrultusunda bir kayıpla karşılaştık. Ancak ligdeki yerimizi halen koruyoruz. Bundan sonraki maçlardan da ayrılabileceğimiz en iyi sonuçlarla ayrılarak, ligi ilk 4 takım içerisinde bitirme hedefimizi gerçekleştirmeye çalışacağız'' ifadelerini kullandı. 
     İstanbulspor maçında fazla taraftar desteğini arkalarında görememekten yakınan Tuna, şöyle konuştu 
     ''Taraftarlarımız yanımızda yer almalıydı. Şampiyonluk görmek isteyen taraftar takımına sahip çıkar, takımının yanında yer alır. Deplasmanlarda kapalı gişe oynuyoruz. Rahat bir futbol ortaya koyuyoruz. Gurbetçi taraftarlarımız bizi destekliyor. Ancak sahamızda taraftar desteğinden yoksun kalıyoruz. Başarı yolunda herkese büyük iş düşüyor.'' 
     





</TEXT>
</DOC>
