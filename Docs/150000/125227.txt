<DOC>
<DOCNO> 125227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sonspo12.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter, Emre ile masaya oturdu... 
</HEADLINE>
<TEXT>

     FC İnter takımındaki ikinci sezonunda çok iyi bir performans sergileyen Emre Belözoğlu, sözleşmesini uzatmak içi kulübüyle görüşmelere başladı. 
     Tutto Sport gazetesinde yer alan haberde, Emre'nin 30 Haziran 2004 tarihinde sona erecek sözleşmesinin 2007 yılı sonuna kadar uzatılacağı iddia edildi. Hem Emre'nin İnter'de kalmaya hem de İnter'in Emre'yi tutmaya niyeti olduğunu yazan gazete, Emre'nin menajeri Ahmet Bulut'un İnter Genel Direktörü Lele Oriali ve Yönetim Kurulu Başkanı Rinaldo Ghelfi ile görüşmeler yaptığını açıkladı. 
     Şu an sezon başına 2 milyon Euro kazanan 22 yaşındaki Türk futbolcunun yeni sözleşmeyle 3 milyon Euro istediği, İnterli yöneticilerin ilk yanıtının ise 2.2 milyon Euro olduğu bildirildi. 
     Taraflar arasında süren görüşmelerde İnter'in sezonluk ücret dışında bu ücretin yüzde 20'sini maçta oynama ve galibiyete göre verme önerisi götürdüğü ileri sürülüyor. Emre'nin bu öneriye sıcak baktığı, menajer Ahmet Bulut ile anlaşılmaya çalışıldığı kaydediliyor. 
     İnter'in yıldız futbolcularından olan Emre'ye, Juventus ve Arsenal başta olmak üzere birçok Avrupa kulübünden transfer önerisi geldiği de anımsatılıyor. 
     





</TEXT>
</DOC>
