<DOC>
<DOCNO> 119761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sonspo01.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor yönetimi olağanüstü kongre kararı aldı... 
</HEADLINE>
<TEXT>

     Bursaspor'da Fenerbahçe karşısında alınan 7-1'lik yenilginin ardından yeşil-beyazlı yönetim, haftalık olağan toplantısında, olağanüstü kongreye gitme kararı aldı. 
     Vakıfköy Orhan Özselek Tesisleri'nde yapılan ve 7,5 saat süren toplantıya, Teknik Direktör Nejat Biyediç de katıldı. Yaklaşık 2,5 saat toplantıda kalan Biyediç, çıkışta açıklama yapmazken, sabah saatlerinde bir basın toplantısı düzenleyeceğini söyledi. Ancak yardımcı antrenör Adnan Örnek'in ''Yarın antrenmanı benim yaptırmam istendi'' açıklaması, Biyediç'in görevine son verildiği şeklinde yorumlandı. 
     Gece geç saatlere kadar süren toplantının ardından basın mensuplarının sorularını yanıtlayan ikinci başkan Fikret Üstenci, toplantı öncesi, teknik direktör değişikliği, bazı futbolcuların kadro dışı bırakılması ve takıma para cezası verilmesi gibi konuları gündeme aldıklarını, ancak kamuoyundan gereken desteği göremedikleri için kongre yapılması yönünde karara varıldığını söyledi. 
     Üstenci, Bursalıların Bursaspor'a sahip çıkması gerektiğini belirterek, ''Yönetim kurulları yıllardır 50 kişinin içinde dönüyordu. Şu anda haklı olarak eleştiride bulunanlar, kulübe sahip çıkmalı'' dedi. 
     Kongrenin ne zaman yapılacağının sorulması üzerine, ''Henüz belirlemedik, ancak bu yıl içinde yapmaya çalışacağız'' diyen Üstenci, şöyle devam etti 
     ''Toplantıda maalesef çok kötü bir karar aldık. Biraz zor oldu, biz de üzüldük. Aslında toplantı gündeminde teknik direktör değişikliği, bazı futbolcuların kadro dışı bırakılması ve para cezası gibi konular yer alıyordu. Kamuoyundan gerekli desteği alamadığımız kanısına vardık. Yönetim Kurulu'nun yıprandığı düşüncesiyle ani bir kararla olağanüstü kongre yapılmasını kararlaştırdık.'' Üstenci, kararı oybirliğiyle aldıklarını belirtirken, sonuçla ilgili olarak Teknik Direktör Biyediç'e bilgi verdiklerini ve Boşnak asıllı çalıştırıcının bugün takımın başında antrenmana çıkacağını sözlerine ekledi. 
     





</TEXT>
</DOC>
