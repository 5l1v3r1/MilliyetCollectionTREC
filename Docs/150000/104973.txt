<DOC>
<DOCNO> 104973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sondun12.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de halkın Irak savaşına desteği azaldı... 
</HEADLINE>
<TEXT>

     ABD kamuoyunda Irak tartışmaları yoğunlaştı. Son anketlerde Irak Devlet Başkanı Saddam Hüseyin'e karşı askeri harekat düzenlenmesine, Amerikan halkının verdiği desteğin azaldığı görüldü. 
     Time dergisi ile CNN televizyonunun, 28-29 Ağustos tarihlerinde düzenlediği ortak ankete katılan 1.004 kişinin yüzde 51'i Irak'a asker gönderilmesine destek verdi. Bu oran geçen aralık ayında yüzde 70, ağustos ortasında ise yüzde 54 olarak ortaya çıkmıştı. 
     Son ankete katılanların yüzde 40'ı Irak'a operasyona karşı çıktı. Ankete göre Amerikalıların yüzde 65'i Saddam Hüseyin'in görevden uzaklaştırılması gerektiğine inanırken yüzde 49'luk bir grup, Irak ile savaşın çok uzun ve masraflı olacağı görüşünü savundu. Yüzde 15'lik bir grup ise ABD'nin Irak'tan yenilerek ayrılacağı tahmininde bulundu. 
     Ankete katılanların yüzde 88'i Irak'a müdahale yüzünden petrol fiyatlarının artacağını, yüzde 77'si ABD'de terör riskinin yükseleceğini, yüzde 74'ü Ortadoğu'da daha fazla istikrarsızlık meydana geleceğini dile getirdi. 
     Ankette, ABD Başkanı George W. Bush'a verilen destek de yüzde 65 ile 11 Eylül'den bu yana en düşük seviyesine indi. Bu oran en yüksek olarak yüzde 89 ile 12 Ekim'de ortaya çıkmıştı. 
     ABD yönetiminde en beğenilen lider de Dışişleri Bakanı Colin Powell oldu. Ankete katılanların yüzde 78'i Powell'ı beğenirken, Savunma Bakanı Donald Rumsfeld'i savunanların oranı yüzde 51, Başkan Yardımcısı Dick Cheney'i beğenenlerin oranı ise yüzde 49 olarak belirlendi. 
     





</TEXT>
</DOC>
