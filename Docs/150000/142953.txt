<DOC>
<DOCNO> 142953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/spor/yozer.html </URL>
<DATE> 2003/03/16/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Dualar kime 
</HEADLINE>
<TEXT>

     Hocanın bir şeyi çok iyi anlaması gerekir. Kafasındaki sistem her ne ise o sistemi karşısındaki rakibe göre uygulamalı. Fenerbahçe maçında 3 - 5 - 2 su götürür. Çünkü rakibin kanatları yıl boyunca belirgin zaaflar yaşamış. Ama İstanbulspor maçında rakibi hiç tanımadan aynı taktikle sahaya çıkınca, geçen hafta iki saatte keşfedilen bu taktik neredeyse 90 dakikada çuvallıyordu. Bir de hiç koşmayan Revivo ortaya çıkınca sistem dağıldı, iş yaradana kaldı. 
     Kanatlarda oynayan Ergün, Hakan Ünsal ve Ümit Davala öyle aciz durumlara düştüler ki, ne yapacaklarını bilmez haldeydiler. Hatta Ergün ilk yarıda zaman zaman kulübe talimatları dışına çıkmak zorunda kaldı. Saha içindeki açığı görüp, kendisi örtmeye çalıştı. Terim’in sisteminde kanatlar çok önemli. Ama dün kanatlar kırıktı. Buna rağmen Terim oyun içinde rasyonel değişikliklere gitmedi. İşini şansa bıraktı. İşini rakip forvetin insafına bıraktı. İşini şansla atılabilecek gollere bıraktı. Yan toplardan ve doldur boşaltlardan medet umdu. Ama ne gariptir ki, Terim’in şansı yerindeydi. 
     Fenerbahçe maçında oynanan futbola methiyeler yağdırılırken, 6 günde takımın bu kadar kötü görünüm alması şaşkınlık vericiydi. Ancak tüm bunlardan Volkan’ı soyutlamak lazım. Hele ikinci yarı oyuna ağırlığını koydu. Duran toptan gelen iki golde de hep o vardı. Yüreğine kuvvet oynadı. Biraz Cihan yardım etti. Biraz da Abel ile Bülent. Bu oyuncuların dışında adını buraya yazdıracak kimse yok. Dedim ya böyle bir durumda maçı kazanmak büyük nimet. Galatasaray yatıp, kalkıp kime dua edecekse etsin. 
     İstanbulsporlu futbolcular herhalde bu gece iyice düşünüp, bu maçı nasıl kaybettiklerine yanıp tutuşacaklardır. Bushi bencildi, Saido, Selçuk, Güven ise maçın en önemli adamlarıydı. Son vuruşlardaki beceriksizliği, karşılarındaki ağır savunmaya rağmen yeteneklerini kullanamamaları, rakibin isminden korkmaları, maçı kaybetmelerindeki en büyük etkendi. 
     Hakem ise Galatasaray’ın ilk golünde yan hakeminin kurbanı oldu. Ama dikkat etmeliydi. Ümit’in ofsayt olduğu tribünden bile belli oluyordu. 
     



 SPOR 

























</TEXT>
</DOC>
