<DOC>
<DOCNO> 120453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo06.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin Beşok Geleceğe umutla bakıyorum... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda Türkiye'nin, Bulgaristan ile deplasmanda yaptığı ve 82-78 kazandığı maçta 28 sayı üreterek maçın yıldızı olan Hüseyin Beşok, geleceğe umutlu baktığını söyledi. 
     Hüseyin, Bulgaristan maçı öncesi kendisini çok iyi hissettiğini belirterek, ''Ortaya koyduğum performansla kendimi gösterdim'' dedi. 
     Hüseyin Beşok, yaptığı açıklamada, Bulgaristan maçının hem kendisi, hem de milli takım için çok önemli olduğunu belirterek, ''Bulgaristan karşısında ortaya koyacağım performans çok önemliydi. Ben de iyi oynadım ve maçı kazandık. Bundan dolayı da çok mutluyum'' diye konuştu. 
     
     ''ŞANSSIZLIKLAR, ABD'DE PERFORMANSIMI ETKİLEDİ'' 
     Yıldız oyuncu, ABD'de düzenlenen Dünya Şampiyonası'nda da istediği oyunu oynayamadığını kaydederek, ''Geçen sezon Maccabi Tel Aviv takımında fazla süre alamıyordum. Bunun yanısıra şampiyona öncesi bir sakatlık geçirdim. Bu şanssızlıklar da şampiyonada performansımı etkiledi'' dedi. 
     Şampiyona öncesi takımla birlikte antrenman yapma fırsatı bulamadığını vurgulayan Hüseyin, şöyle konuştu 
     ''Yaşadığım sakatlık yüzünden milli takımla fazla çalışma fırsatı bulamadım. İyileştikten sonra da topla çalışmam olmadı, sadece kondisyon çalışması yapabildim. Ayrıca takımla 2 hazırlık maçına çıkabildim. Milli takımda herşeyi düzelteceğim derken, yaşadığım şanssızlıklar bütün planlarımı altüst etti. Milli takım da şampiyonada önemli maçlar yapınca üst düzeyde verimli olamadım.'' 
     
     ''NBA'DE FORMA GİYMEK İSTERİM'' 
     Hüseyin, Türkiye'ye dönmeyi düşünmediğini, birkaç yıl daha yurtdışında forma giymek istediğini belirterek, ''NBA'de forma giymek isterim'' dedi. 
     Sezon sonunda Maccabi Elite Tel Aviv ile olan sözleşmesinin sona ereceğini ifade eden milli oyuncu, sözlerini şöyle sürdürdü 
     ''Maccabi Tel Aviv ile 1 yıllık opsiyonlu sözleşmem var. Ama bu benim değil, onların opsiyonu. Bu sezon da İsrail'de istediğim süreyi alamıyorum. Takımımla sadece Avrupa ve Adriyatik liglerinde forma giyebiliyorum. Ben bu sezonun farklı olacağını düşünüyordum, ancak yine istediğim sürelere ulaşamıyorum. İsrail çok güzel, bu ülkeye çok alıştım. Ancak sezon sonunda ayrılacağım gözüküyor. Ayrıca Maccabi Tel Aviv'de fazla süre alamamamdan dolayı, milli takımda ortaya koyacağım performans daha önemli.'' 
     
     AVRUPA ŞAMPİYONASI 
     33. Avrupa Erkekler Basketbol Şampiyonası Yarı Final Eleme Grubu'nda yaptıkları maçlara da değinen Hüseyin, şampiyonaya katılmanın artık fazla başarı olarak görülmediğini, şampiyonada yine dereceye girmeleri gerektiğini dile getirdi. 
     Yarı final eleme grubunda Bulgaristan ile yaptıkları maçın kendileri için çok önemli olduğunu, rakiplerini yenerek iddialarını sürdürdüklerini vurgulayan Hüseyin Beşok, sözlerini şöyle tamamladı 
     ''Bulgaristan maçında saha dezavantajımız vardı. Eksik oyuncularımızın olmasına rağmen rakibimiz karşısında iyi mücadele ettik. Şimdi önümüzde İsviçre ve Ukrayna maçları var. Bu karşılaşmaları da kazanıp finallere katılma hakkını elde etmek istiyoruz.'' 
     





</TEXT>
</DOC>
