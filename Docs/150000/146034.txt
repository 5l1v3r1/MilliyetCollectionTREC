<DOC>
<DOCNO> 146034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur02.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz saati uygulamasına Pazar günü geçilecek 
</HEADLINE>
<TEXT>

     Yaz saati uygulamasına hafta sonu geçiliyor. Pazar günü, saat 01.00'de saatler bir saat ileri alınacak. 
     Cumartesiyi pazara bağalayan gece yarısından sonra 30 Mart Pazar günü, saat 01.00'de geçilecek olan yaz saati uygulamasıyla çalışma saatleri günün güneşli bölümüne alınmış olacak. Bu uygulama, gün ışığından daha fazla yararlanılması, elektrik enerjisinin aydınlatmada kullanılan bölümünden tasarruf sağlaması amacını taşıyor. 
     Ayrıca yaz saati uygulamasıyla, akşam saatlerinde en yüksek değerine ulaşan enerji talebinin puant gücü azaltılması hedefleniyor. Uygulama, 26 Ekim Pazar günü saat 02.00'de saatlerin bir saat geri alınmasıyla sona erecek. 
     Avrupa Birliği ülkeleriyle saat birliğinin sağlanması amacını da taşıyan uygulama, Montroeux'da 10 Ekim 1946 tarihinde toplanan Avrupa Doğu Münasebetleri ve Tren seferleri konferansında alınan ve Avrupa'da yaz saati uygulamasının aynı tarihlerde yapılması kararına istinaden, 5 Aralık 1946 tarihli Bakanlar Kurulu Kararına dayanıyor. 
     Bu çerçevede uygulamaya ilişkin kararname teklifi, Enerji ve Tabii Kaynaklar Bakanlığı tarafından hazırlanırken, Dışişleri Bakanlığı tarafından Enerji Bakanlığına gönderilen AB'de kabul edilen karar metinleri dikkate alınıyor. 
     Yaz saati uygulamasıyla 1990 yılından bu yana toplam 5 milyar 594.7 milyon kilowatsaat kwh elektrik enerjisi tasarrufu sağlanırken, bu yılki uygulamadan ise yaklaşık 580 milyon kilowaatsaatlik tasarruf öngörülüyor. 
     




</TEXT>
</DOC>
