<DOC>
<DOCNO> 120319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/siyaset/siy04.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin politikalara hayır 
</HEADLINE>
<TEXT>

İrlanda Başbakanı ile görüşerek destek isteyen AKP lideri Tayyip Erdoğan, "Kıbrıs’ın kaybını konuşanların mantığını anlamakta zorlanıyorum" dedi 
     ABDULLAH KARAKUŞ Dublin 

     AKP Genel Başkanı Recep Tayyip Erdoğan, AB ve Kıbrıs konuları arasında bağlantı kurmanın yanlış olduğu yolundaki geleneksel politikayı "Türkiye’nin başını kuma gömmesi" olarak nitelemesinin ardından gelen tepkilere "Şahin politikalarla sonuç alamayız" yanıtını verdi. AKP lideri, İrlanda Başbakanı Bertie Ahern ile görüşmesinin ardından soruları yanıtlarken "Kıbrıs kaybedilecek mi " sorusunun tartışıldığının hatırlatılması üzerine, "Kaybı konuşanların mantığını anlamakta zorlanıyorum" dedi. Erdoğan, şunları söyledi 
     
     Biz daha vatanseveriz’ 
     "Kaybetmek nedir, kazanmak nedir, önce bunu öğrenmek lazım. 40 yıllık serüvenin tahlilini yapmak lazım. Başımızı kuma gömmeyelim. Kuzey Kıbrıs’ta çözüm var mı, dikkatli görmek lazım. Biz kalıcı ve adil çözüm istiyoruz. Ver kurtul’ dedik mi, yok. Bütün hedefimiz, sağlıklı ve kalıcı neticeye ulaşmak. Halkımızın onurlu ve mutlu yaşamasını sağlamak. Eşit, egemen, iki kurucu devlete dayalı ortaklık devleti. Ya bunları anlamak istemiyorlar ya da bunu bir kenara koyup yeni tez oluşturmak istiyorlar. Eğer olay vatanseverlik ise, biz daha vatanseveriz. Sorunu tek taraflı değil, karşılık özveri ile çözmekten yanayız." 
     
     Alternatifimiz kendimiz olacak’ 
     "Kopenhag’da tarih alınmaması halinde şahin politikalar izleyecek misiniz " sorusu üzerine "Şahin politikalar hiçbir zaman sonuç vermez. Bardağın dolu tarafı ile uğraşın" diyen Erdoğan, şöyle devam etti 
     "Netice alamadıktan sonra istediğiniz kadar şahin olun, hiçbir şeye yaramaz. 12 Aralık’ta olumsuz netice çıkarsa, bizim yapacağımız Türkiye’de ekonomiyi iyileştirmeye çalışmaktır. Çağdaşlaşmamızı, sadece AB ile bağdaştırmıyoruz. Kendi ayaklarımız üzerinde duracağız. Alternatifimiz kendimiz olacak." 
     
     Sorulara sinirlendi 
     Erdoğan, Avrupa Parlamentosu’nda düzenlediği basın toplantısında, gazetecilerin yoğun ilgisi ile karşılaştı. Dışişleri Bakanı Yaşar Yakış’ın, Erdoğan’a yöneltilen sorular sırasında sürekli bilgi vermesine dikkat çeken yabancı gazetecilerin "Cevaplarınızı kim fısıldıyor" diye sorması üzerine Erdoğan, sinirli bir ifadeyle "Dışişleri Bakanı’dır. Bir lider Bakanı ile müzakerede bulunabilir" dedi. 
     
     
     



 SİYASET 

















</TEXT>
</DOC>
