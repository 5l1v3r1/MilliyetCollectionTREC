<DOC>
<DOCNO> 118260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/soneko20.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz, toplumun üst kesimini işsizlikle tanıştırdı 
</HEADLINE>
<TEXT>

     Türkiye'de gelir dağılımı iyileşmesi, zenginleşerek değil, yoksullaşarak gerçekleşti. 
     Araştırma sektörü kuruluşlarından Veri Araştırma A.Ş'nin araştırmasına göre, ekonomik kriz sonrasında gelir kaybına uğrayanların başında en üst sosyo ekonomik kesim geliyor. 
     En üst yüzde 5'lik gelir dilimi içerisinde yer alan hanelerin kentsel Türkiye'deki toplam kullanılabilir gelirden aldıkları pay, yüzde 22.6'dan yüzde 19.9'a düştü. 
     En alt yüzde 5 ile en üst yüzde 5 içinde yer alan haneler arasında 2000 yılında 27.2 kat gelir farkı varken, bu fark 2002'de 20.1 kata indi. 
     Veri Araştırma A.Ş'nin 2 yılda bir gerçekleştirdiği Veri-SGT Statü-gelir-tüketim ''Kentsel Türkiye Araştırmaları Dizisi''nin 2002 yılı bulguları, Nisan-Haziran aylarında belirlendi. 
     279 yerleşim biriminde 1940 hane ve 4 bin 970 kişiyle yapılan görüşmeler sonucunda Türkiye'deki kentlilerin profili çizen araştırma, İstanbul'da düzenlenen basın toplantısıyla kamuoyuna sunuldu. 
     
     HANE GELİRİ 5 BİN 105 DOLARA DÜŞTÜ 

     Araştırmaya göre, 1994 yılında 6 bin 783 dolar olan hane geliri 2000 yılında 7 bin 7 dolara yükseldi, bu yıl ise 5 bin 105 dolara düştü. Aynı dönemler içerisinde kişi başına düşen yıllık ortalama kullanılabilir gelir de 1600 dolardan 1966 dolara çıktı ve 2002 yılında 1280 dolara geriledi. 
     Yüzde 20'lik gelir dilimleri ayrımına bakıldığında, hane başına düşen yıllık ortalama kullanılabilir gelir, en üst yüzde 20'lik dilimde 2000 yılında 18 bin 678 dolar iken, 2002 yılında 11 bin 602 dolara düştü. Aynı dönemde kişi başına düşen yıllık ortalama kullanılabilir gelir de en üst yüzde 20'lik dilimde 4 bin 571 dolardan 2 bin 876 dolara indi. 
     Araştırmada, ''2001 krizi gelir dağılımı eşitsizliğini azaltma yönünde işlev görmüş ise de bu 'göreli dengeli gelir dağılımı iyileşmesi' zenginleşerek değil, yoksullaşarak gerçekleşti'' denildi. 
     
     ALT TABAKA BÜYÜDÜ 

     Araştırmaya göre, kentsel Türkiye'deki hane ve bireylerin yüzde .7'si alt, yüzde 38.5'i orta ve yüzde 7.8'i de üst tabakada bulunuyor. Krizin etkisiyle hane bazında üst ve orta tabakaların küçüldüğü belirtilirken, alt tabakanın büyüdüğü kaydedildi. 
     Ekonomik kriz sonrasında gelir kaybına uğrayanların başında en üst sosyo ekonomik kesim geliyor. En üst kesimde yıllık ortalama hane geliri 2000 yılına göre yüzde 43.6 gerileme göstererek, bu yıl 15 bin 662 dolara düştü. 
     Gelir kaybı azalan bir oranda da alt kesimlere doğru gitti. En alt kesimdeki gelir kaybı 2000 yılına göre yüzde 17.1 oranında gerçekleşerek, 2002 yılında 2 bin 291 dolar olarak belirlendi. 
     Hane harcamalarının gelir içerisindeki payı da kriz öncesine göre düşerek, yüzde 65 olarak gerçekleşti. Araştırmada, ''Gelir kaybına uğrayan haneler, uğradıkları gelir kaybından çok daha fazla oranda harcama kısıntısına gitti'' denildi. 
     Araştırmaya göre, eşya sahipliği 2 yıl öncesine göre hemen hemen hiç değişmezken, VCD ve cep telefonu sahipliği arttı. Ekonomik kriz sonrasında hanelere her gün giren gazete girişinin de azaldığı belirtildi. 
     
     ANNE BABANIN YANINA TAŞINANLAR VAR 

     Ekonomik kriz döneminde giyim ve mutfak masraflarının önemli oranda azaltıldığı, bunun yanında kişilerin servetlerini oluşturan değerleri satmak zorunda kaldığı, yaşadığı kenti değiştirenler, anne ve babasının yanına taşınanlar da bulunduğu ortaya çıktı. 
     Veri Araştırma A.Ş'nin araştırmasına göre, ekonomik kriz döneminde, araştırmaya katılanların yüzde 88.1'i giyim, kuşam masraflarını kısıtladı, yüzde 84.1'i mutfak masraflarını azalttı. 
     Yüzde 10.4'ü kirası, masrafları daha düşük bir konuta taşınırken, yüzde 6.3'ü arabasını, yine yüzde 6.3'ü evdeki eşyanın bazılarını, yüzde 5.5'i ev, arsa, dükkan gibi gayrimenkulu satmak zorunda kaldı. 
     Yüzde 3.7'si çocuğunu başka okula verdi, yüzde 1.7'si arabasını daha düşük bir modelle değiştirdi. 
     Katılımcılardan yüzde 1.6'sı yaşadığı kenti değiştirirken, yüzde 1.2'si de ailesinin anne, baba, akraba yanına taşınmak zorunda kaldığını belirtti. 
     Katılımcıların yüzde 7.9'u ödeyemediği borç yüzünden icraya verildiğini ve yüzde 4.2'si de evdeki eşyaya, mallara haciz geldiğini bildirdi. 
     
     EN ÜST KESİM DE İŞSİZLİKTE TANIŞTI 

     Çalışma koşullarına göre nüfusun dağılımına bakıldığında, 2000 yılında yüzde 33.5 olan çalışan oranı, 2002 yılında yüzde 32.5'e düştü. Aynı dönemde yüzde 5.4 olan işsizlik yüzde 8'e, geçici işlerde çalışanların da katılımıyla yüzde 12'ye yükseldi. 
     Sosyo ekonomik tabakalar ayrımında işsizlerin oranına bakıldığında ise dikkat çeken unsur, 2000 yılında en üst kesimde olmayan işsizliğin, 2002 yılında yüzde 4 olması. 
     Araştırmaya katılanların yüzde 79'u ekonomik durumunun son 12 ay içinde kötüye gittiğini, yüzde 58'i de gelecek 12 ay içinde ekonomik durumunun kötüye gideceğini bildirdi. 
     Araştırmada, ekonomik durumlarının ''iyiye mi yoksa kötüye mi gideceği'' konusunda, en üst kesimin daha iyimser bir tablo sergilediği gözlendi. 
     Katılımcıların yüzde 62'si, gelecek 12 ay içinde Türkiye'nin ekonomik durumunun kötüye gideceğini öngörerek karamsar bir tablo çizerken, burada da üst kesimlerin alt tabakaya göre daha iyimser olduğu dikkati çekti. 
     Araştırmaya göre, krizin olumlu bir etkisi de ortaya çıktı. Buna göre, 2001 krizi, 15-21 yaş grubundakilerin öğrenci olma düzeylerinde artış meydana getirdi. 2000 yılında yüzde 35 olan oran, 2002'de yüzde 39'a çıktı. 
     
     KRİZ, METROPOLLERİ DAHA FAZLA ETKİLEDİ 

     Metropol ve diğer kentler ayrımında sosyo ekonomik tabakalara göre hane başına düşen yıllık ortalama kullanılabilir gelire bakıldığında, metropollerin bu yıl 2000'e göre diğer kentler düzeyine indiği belirtildi. 
     Kriz sonrasında en fazla gelir kaybına uğrayanların başında metropollerdeki en üst sosyo ekonomik tabakalar geliyor. 2000 yılına göre 2002'de metropollerdeki gelir kaybı yüzde 40.6 iken, diğer kentlerde bu oran yüzde 26.4 olarak gerçekleşti. 
     Ekonomik kriz sonrasında özellikle metropollerde üst sosyo ekonomik tabakaların ağırlığının azaldığına dikkat çekilirken, diğer kentlere göre metropollerdeki haneler harcamalarını daha çok kıstı. 
     





</TEXT>
</DOC>
