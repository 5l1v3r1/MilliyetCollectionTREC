<DOC>
<DOCNO> 118651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/soneko14.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri pastırmasının bir dilimi yarım milyon lira... 
</HEADLINE>
<TEXT>

     Ünlü Kayseri pastırması ve sucuğu zamlandı. Kilosu 25 milyon liraya çıkan pastırmanın bir dilimi, yarım milyon lira oldu. 
     Kuşgömü, sırt, antikort ve tütünlük adı verilen birinci kalite pastırmanın kilosu 20 milyon liradan 25 milyon liraya, but, kenar, dilme, eğrice ve şekerpare adı verilen ikinci kalite pastırmanın kilosu ise 15 milyon liradan 20 milyon liraya çıktı. 
     Parmak ve halka sucuğun da birinci kalitelisinin kilosu 9 milyon liradan 12 milyon liraya, ikinci kalitesinin kilosu ise 7 milyon liradan 9 milyon liraya yükseldi. 
     
     BİR DİLİM PASTIRMA YARIM MİLYON LİRA 

     Yapılan zamlardan sonra, ortalama ağırlığı 20 gram gelen bir dilim pastırma, 500 bin lira oldu. Pastırma satıcısı Abdullah Akçakoyunlu, sucuk ve pastırma fiyatlarının yükselmesi sonucu satışların azalmaya başladığını söyledi. 
     Akçakoyunlu, ''Eskiden bütün olarak sattığımız pastırmayı, artık kilo ile bile değil gramla satıyoruz. Kayseri'den diğer illere hediyelik olarak götürülen veya gönderilen pastırma ve sucuk miktarı giderek azalıyor. Müşteriler yarım kilo veya 250 gram pastırma almayı tercih ediyor'' dedi. 
     Pastırma ve sucuk üreticileri ise fiyat artışının et fiyatlarının yükselmesinden kaynaklandığını söylediler. Üreticiler, canlı hayvan bulmakta sıkıntı çektiklerini, bu nedenle fiyatların artış gösterdiğini kaydettiler. 
     Pastırma ve sucuk dışında Kayseri'de üretilen, salam, sosis, füme, kavurma ve jambon gibi et ürünlerinin fiyatları da yüzde 15 ila 25 oranında arttı. 
     





</TEXT>
</DOC>
