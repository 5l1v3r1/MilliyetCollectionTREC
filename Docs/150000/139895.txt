<DOC>
<DOCNO> 139895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun09.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Dünyanın hiçbir yerinde emirle referanduma gidilmez" 
</HEADLINE>
<TEXT>

     KKTC Cumhurbaşkanı Rauf Denktaş, bir devletin ve bir hükümetin bir konuyu referanduma götürmeden önce hükümetin ve meclisin gerekli yasal hazırlıkları yapması gerektiğini belirterek, dünyanın hiçbir yerinde başkasının emriyle referanduma gidilmeyeceğini söyledi. 
     Denktaş, Mücahit Komutanlar Derneği yöneticilerini kabulü sırasında yaptığı açıklamada, ortada referanduma sunulacak, iki tarafça da üzerinde mutabakata varılmış bir plan olmadığının altını çizerek, Annan planının tamamlanmadığını, tamamlanması gereken çok boş sayfalar bulunduğunu, iki tarafın da planda değişiklik istediğini kaydetti. 
     ''Bu halk neye evet, neye hayır diyecektir'' ifadesini kullanarak, planı bilenin de, bilmeyenin de tartıştığını belirten Denktaş, planın olduğu gibi referanduma sunulması halinde, tüm Güzelyurt yöresinden Yeşilırmak'a kadarki kesimin Rumlara verilmesine, 50-60 bin Türkün yeniden göçmen olmasına, zaman içinde 80 bin Rumun içlerine gelmesine, bir o kadar da Türkün yerinden sökülmesine karar verileceğini söyledi. Denktaş, ''Buna bu halk 'evet' diyecek mi, demeyecek mi'' diye konuştu. 
     Planda Türk tarafının veto hakları ile Türkiye'nin etkin ve fiili garantisinin sulandırıldığını belirten Denktaş, limanların da merkezi hükümete ait olacağını kaydetti. Türkiye'nin AB'ye üyeliği ile Türk askerin adadan çıkacağını ifade eden Denktaş, plan konusunda devamlı olarak halka yanlış bilgi verildiğini ve bunu yapanların ''Karen Foog'un yolunda gidenler olduğunu'' söyledi. 
     Denktaş, yapılan gösterilerle Meclis'in etki altına alınmaya çalışıldığını, Meclis'tekilerin gösterilerin etkisi altında kalmaması gerektiğini, bunun bir vicdan ve edilen yemin meselesi olduğunu vurguladı. 
     
     ''ALDATICI SORU'' 
     ''Annan planına evet mi, hayır mı sorusunun çok aldatıcı ve yanlış olduğunu, hiçbir netice vermeyeceğini ve insanları kandıracağını'' söyleyen Denktaş, ''50 bin, 60 bin insanının göç etmesine razı mısın Daha sonra 80 bin Rumun içine gelmesine razı mısın Rum tapularının geçerli, senin tapularının geçersiz olmasına razı mısın Bütün bunlar vardır bunun içerisinde'' diye konuştu. ''Sanki kendilerinmiş gibi Karpaz'ı bize bırakıyorlarmış'' diyen Denktaş, Karpaz'a Rum doldurularak başlarına bela yapılmak istendiğini söyledi. 
     Rum yönetimi lideri Tasos Papadopulos'un, ''Karpaz'ı almazsam anlaşma yapmam. Bütün göçmenler geri gitmezse anlaşma olmaz'' diye bas bas bağırdığını ifade iden Denktaş, şöyle devam etti 
     ''Bırakın bakalım, bunları biraz daha temizleyelim. Bunları Genel Sekreter de biraz daha anlasın. Niçin birinci planı değiştirdi, ikinciyi getirdi Niçin şimdi üçüncüyü getiriyor Çünkü ısrarla bu da olmadı. Bu da olmalıdır diye uğraştık da onun için. Daha da uğraşacak vaktimiz yok mu Niçin yok 'Aman Avrupa Birliği'ne Rum gidiyor' diye. Bırak gitsin. Eğer Kıbrıs'ın hakikaten ikiye bölünmesini istiyorsa gidecek. O gittikten sonra senin AB kapıların kapanmaz ki. Yine sen Türkiye ile birlikte aynı yolda yürüyeceksin.'' Bilerek veya bilmeyerek Kıbrıs Türklerinin Kıbrıs'tan sökülmesine yönelik bir plan hazırlandığını ve buna Rumların da katkısı olduğunu ifade eden Denktaş, bunları BM Genel Sekreteri Kofi Annan'a da ilettiğini kaydetti. 
     
     ANKARA ZİYARETİ 
     Bir soru üzerine, Ankara'ya yapacağı ziyaretin bu hafta içinde olacağını, ancak gününün henüz netleşmediğini söyleyen Denktaş, Meclis'le de istişareler yapacağını belirtti. 
     Denktaş, Lefkoşa'da Perşembe günü yapılan miting alanında 2 bomba bulunduğuna işaret ederek, bunu kimsenin tasvip etmediğini ve bu tür provokatörlükleri Kıbrıs Türkünün bünyesinin kabul etmeyeceğini vurguladı. 
     





</TEXT>
</DOC>
