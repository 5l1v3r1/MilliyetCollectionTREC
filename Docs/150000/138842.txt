<DOC>
<DOCNO> 138842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/siyaset/siy05.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP ve CHP’den 12 Eylül’e darbe 
</HEADLINE>
<TEXT>

Üniversitelerden, okullardan ve işyerlerinden uzaklaştırılan yaklaşık 25 bin mağdurun kamusal hakları iade ediliyor 
     ANKARA Milliyet 

     12 Eylül darbesinin ardından binlerce vatandaşa sakıncalı damgası vuran uygulamalar tarihe karışacak. Üniversitelerden, okullardan ve işyerlerinden uzaklaştırılan yaklaşık 25 bin mağdurun kamusal hakları AKP ve CHP’nin uzlaşmasıyla iade edilecek. 
     Yıllardır eleştirilen ancak bir türlü değiştirilemeyen 1402 sayılı Sıkıyönetim Yasası’ndaki hükümler, 78’liler Vakfı’nın girişimleriyle hükümetin gündemine alındı. AKP, CHP ile birlikte 12 Eylül mağdurlarına haklarını yeniden vermek için harekete geçti. 
     Anayasa ve Adalet Komisyonu’nun üzerinde çalıştığı paketle ilk etapta 12 Eylül döneminde gösteri, yürüyüş eylemleriyle komutanlara eleştiri niteliğindeki yayınlar gibi faaliyetlerden ceza alan mağdurlara hakları iade edilecek. Sıkıyönetim komutanlarınca "kamuda çalışmaları sakıncalı" bulunarak hem işlerinden çıkarılan hem de "bir daha kamuya alınmayacak" damgası yiyen mağdurlara 20 yıl sonra gecikmeli de olsa hakları geri verilecek. 
     
     Beyaz sayfa’ 
     CHP Grup Başkan Vekili Mustafa Özyürek, "Böylece darbe dönemine ilişkin bir defter kapanmış olacak, beyaz bir sayfa açacağız" dedi. 
     AKP Grup Başkan Vekili Eyüp Fatsa da, çalışmanın sürdüğünü belirterek, "Bu çalışmadan 25 bin kişi yararlanacak. Yıllardır süren bir mağduriyeti ortadan kaldırmayı hedefliyoruz" diye konuştu. 
     Adalet Bakanı Cemil Çiçek de Meclis’teki her iki partinin konuya olumlu yaklaştığını ifade ederek, "Meclis’in genelde kabul ettiği bir şeye bizim farklı bir kanaat belirtmemiz zaten olmaz. Bu hak kayıplarını ve ferdi cezaları ortadan kaldırmaya yönelik bir çalışma" diyerek destek verdi. 
     



 SİYASET 















</TEXT>
</DOC>
