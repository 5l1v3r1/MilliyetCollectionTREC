<DOC>
<DOCNO> 125676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo35.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da tepkiler sürüyor... 
</HEADLINE>
<TEXT>

     Denizlispor Teknik Direktörü Rıza Çalımbay, dün Beşiktaş ile yaptıkları Türkiye Kupası maçında hakem Erol Ersoy'un kural hatası yaptığını ve maçın yinelenmesi gerektiğini söyledi. 
     Rıza Çalımbay, düzenlediği basın toplantısında, hakem Erol Ersoy'un Beşiktaşlı futbolcuların baskısıyla kararını değiştirdiğini savundu. 
     Denizlispor'un, hakemler nedeniyle son dönemde sıkıntılar yaşadığını öne süren Çalımbay, şöyle konuştu 
     ''Hakem Erol Ersoy, pozisyondan hemen sonra golü vererek ortaya koştu. İtirazlara rağmen yan hakemle görüştükten sonra ikinci defa santrayı gösterdi. Ancak Beşiktaşlı futbolcuların baskısına dayanamayıp golümüzü iptal etti. Ersoy, bir televizyon kanalına yaptığı açıklamada Golü vermedim diyor. Kesinlikle yalan söylüyor. Golü verdiğini herkes gördü. Ama pozisyonun golle sonuçlandığını yan hakem göremiyorsa hakemliği bıraksın. Bu bir kural hatasıdır, maç tekrarlanmalıdır.'' Türkiye'de tel örgüsüz tek stadın Denizli'de bulunduğunu hatırlatan Çalımbay, ''Centilmenliğimiz zaaf gibi mi görülüyor bilemiyorum ama bunlar başımıza sıkça geliyor. Ersoy, tribünde çalınan klaksona bile tahammül edemedi. Susturmak için müdahalede bulundu. Hakem dediğin yürekli olur, dediğini uygulatır'' dedi. 
     
     VALİ'DEN ALTIN 
     Öte yandan Denizli Valisi Yusuf Ziya Göksu, UEFA Kupası'nda 4. tura yükselen Denizlisporlu futbolcuları Cumhuriyet Altını ile ödüllendirdi. 
     Göksu, teknik heyet ve futbolculara Olympique Lyon zaferi nedeniyle 5'er Cumhuriyet altını verdi. ''Porto'yu eleyin, miktarı siz belirleyin'' diyen Göksu, AC Sparta Prag'ı elemelerinden dolayı daha önce de futbolculara 1'er Cumhuriyet Altını vermişti. 
     





</TEXT>
</DOC>
