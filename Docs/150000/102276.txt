<DOC>
<DOCNO> 102276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur03.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK Genel Başkanı "Derviş'i rahatlamış gördüm..." 
</HEADLINE>
<TEXT>

     DİSK Genel Başkanı Süleyman Çelebi, ''Sayın Cem'in DTP ile ittifakı konusunda gösterdiği duyarlılık, sol yelpaze içinde gösterilseydi herhalde bugün böyle olmazdı'' dedi. Eski Devlet Bakanı Kemal Derviş'i çalışma ofisinde ziyaret ederek bir süre görüşen Çelebi, görüşmenin ardından yaptığı açıklamada, Derviş'in ve kendisinin solda birliğin sağlanması için çalıştıklarını söyledi. 
     Solda olduğunu söyleyen diğer yapıların da bu duyarlılığı göstermesi gerektiğini kaydeden Çelebi, YTP Genel Başkanı İsmail Cem'in sol kimliğini kimsenin tartışmadığını belirtti. 
     Bireysel anlamda sol kimlik taşımanın sorunu çözmediğini vurgulayan Çelebi, ''Sayın İsmail Cem'in DTP ile ittifak konusunda gösterdiği duyarlılık, sol yelpaze içinde gösterilseydi herhalde bugün böyle olmazdı'' diye konuştu. 
     Cem'in yaklaşımını, ''solda birliğe kapalı'' olarak niteleyen Çelebi, bu durumun solun dağınıklığına çözüm üretmeyeceğini ifade etti. 
     Çelebi, DİSK için de solda birleşme çatısının CHP olup olmadığı sorusuna, ''Bu çatıda buluşma olabilir'' yanıtını verdi. 
     Çelebi, bir başka soru üzerine, Derviş'i bugün önceki günlere göre biraz daha rahatlamış gördüğünü sözlerine ekledi. 
     





</TEXT>
</DOC>
