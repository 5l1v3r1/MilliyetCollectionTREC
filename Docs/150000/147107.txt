<DOC>
<DOCNO> 147107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur25.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Powell Ankara'dan bunları istedi... 
</HEADLINE>
<TEXT>

     ABD Dışişleri Bakanı Colin Powell'ın temaslarının ardından ABD'nin Irak operasyonu çerçevesinde Türkiye'den talepleri netlik kazandı. 
     Edinilen bilgiye göre, ABD Türkiye'den iki konuda yardım istedi. Irak'a genel insani yardım konusunda Türkiye'den destek isteyen ABD, ayrıca kuzey Irak'ta mevcut olan Amerikan birliklerine Türkiye üzerinden gıda, su, yakıt ve tıbbi malzeme gönderilmesini talep etti. Buna göre, yakıt Türkiye'den temin edilecek ve karayoluyla taşınacak. 
     ABD ayrıca, arama kurtarma çalışmaları konusunda Türkiye'nin yardımını istedi. Bu çerçevede ABD askerleri Türkiye'de konuşlanmayacak, ancak bölgeden gelen yaralılar Türkiye'de tedavi edilebilecek. 
     Kaynaklar, ABD'nin bu talepleri için yeni bir tezkere hazırlanmasına ihtiyaç olmadığını kaydettiler. 
     
     KUZEY IRAK 
     Görüşmelerde Powell'a, Türk askerinin kuzey Irak'ta bulunmuş olmak için bölgeye girmeyeceği hatırlatıldı. 
     Türkiye'nin endişeleri -göç, terör ve kuzey Irak'taki güvenlik ve düzenin bozulması Musul ve Kerkük'ün güvenliği - konularında Washington'un Ankara'ya güvence verdiği belirtildi. 
     Bununla birlikte, Türkiye'nin hassas olduğu konuların herhangi birinde değişiklik belirtisi ortaya çıktığı takdirde, durumun nasıl ele alınacağı ve koordinasyonun nasıl sağlanacağı hususlarında Türkiye ile ABD arasında yazılı bir mutabakata varılması kararlaştırıldı. 
     ABD Başkanı George Bush'un Irak danışmanı Zalmay Halilzad, bu çerçevede haftaya yeniden Ankara'ya gelecek ve taraflar bu mutabakatın görüşmelerini başlatacaklar. 
     
     TÜRKİYE MODELİ 
     Türkiye, Powell'a Irak'ın gelecekte bölge için istikrarsızlık kaynağı olmasını istemediğini aktarırken, taraflar, Irak için en iyi modelin Türkiye olacağı konusunda görüş birliğine vardılar. 
     Powell'ın ziyaretini iki ülke arasındaki ilişkilerde olumlu bir adım olarak değerlendiren kaynaklar, ziyaretin iki müttefik ülke arasındaki güveni tazelediğini ve ortak hedeflere bağlılığı teyit ettiğini kaydettiler. 
     Bu arada, Kıbrıs konusunun da ele alındığı görüşmelerde, Powell'ın Annan planını ''kaçırılmış bir fırsat'' olarak nitelediği, Kıbrıs sorunun bir an önce iki tarafça bulunacak bir çözüm çerçevesinde sonuçlandırılması gerektiğini ifade ettiği de belirtildi. 
     Powell ayrıca, Kıbrıs konusuna BM'nin olası katkılarının süreceğini de Türk tarafına iletti. 
     





</TEXT>
</DOC>
