<DOC>
<DOCNO> 148919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur06.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, İzmir Valisi'ni aradı... 
</HEADLINE>
<TEXT>

     İzmir Valisi Yusuf Ziya Göksu, Başbakan Recep Tayyip Erdoğan'ın depremle ilgili kendisini aradığını ve ihtiyaç olup olmadığını sorduğunu bildirdi. 
     Vali Göksu, yaptığı açıklamada, Başbakan Erdoğan'ın kendisini depremle ilgili aradığını ve bilgi aldığını kaydetti. Başbakan'a İzmir'deki durumu anlattığını bildiren Vali Göksu, ''Başbakan, ihtiyaç olup olmadığını sordu. Durumu anlattım, bilgi verdim. Başbakanlık Müsteşarlığı ve Başbakanlık Kriz Yönetimi'nden de telefon aldık. Bir talebimiz olmadığını, herkesin teyakkuz durumunda olduğunu anlattım'' diye konuştu. 
     İzmir'de okulların tatilini gerektirecek bir durum olmadığını, eğitim ve öğretimin devam edeceğini dile getiren Vali Göksu, ''Ciddi hasar olmadığı için eğitime ara vermeye gerek yok'' dedi. 
     İlçe kaymakamlarıyla bağlantı kurduklarını ve ilçelerden alınan haberlerin kendilerini ferahlattığını bildiren Vali Göksu, şunları söyledi 
     ''Can ve mal kaybı yok. Hafif çatlaklar var. Urla ve Seferihisar'da da her şey normal. Kaydadeğer olayımız yok. İzmir için önemli bir sınavdı, hazırlıklı olmamız lazım. Herkesi soğukkanlılığa davet ediyorum. Çünkü İzmir birinci derece deprem bölgesi. Tedbirlerimizi almamız lazım. Her şeyin başı soğukkanlı olabilmektir. Herkesin önce kendisini koruması lazım. Ancak soğukkanlı olunabilirse bu başarılabilir.'' 
     





</TEXT>
</DOC>
