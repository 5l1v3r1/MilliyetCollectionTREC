<DOC>
<DOCNO> 109386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/ekonomi/aeko.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bazı taahhütler ertelenebilir 
</HEADLINE>
<TEXT>

IMF’ye verilen bazı taahhütlerin gerekirse önümüzdeki döneme devredilebileceğini belirten Devlet Bakanı Masum Türker, "IMF ile konuşur, gerçeği söyleriz. Problem olmaz" dedi 
     ANKARA Milliyet 

     Devlet Bakanı Masum Türker, Uluslararası Para Fonu’na IMF taahhütlerin önemli kısmının yerine getirildiğini, ancak erken seçim ve Meclis’in kapalı olması nedeniyle yerine getirilemeyenlerin IMF ile görüşülerek önümüzdeki döneme devredilebileceğini söyledi. 
     
     Al - sat uyarısı 
     Çankaya Üniversitesi’nin öğretim yılı açılış törenine katılan Türker, gazetecilerin soruları üzerine, "IMF ile konuşuruz, IMF’ye gerçeği söyleriz. O gerçek çerçevesinde, gerekirse bazı taahhütler önümüzdeki döneme devreder. IMF yetkilileri ile yaptığımız konuşmalarda önemli bir sorun yok" dedi. 
     Bazı çevrelerin oluşan siyasi atmosfer nedeniyle belirsizliği alma - satma noktasında bir hava yaratmaya çalışacakları uyarısında da bulunan Bakan Türker, vatandaşların bu konuda duyarlı olmasını beklediklerini söyledi. 
     
     IMF takvimi 
     Dördüncü gözden geçirme için IMF’ye verilen takvimde, Yapı Kredi’deki mülkiyete ilişkin stratejinin 16 Eylül’e kadar belli olması, ÖTV kararnamesinin çıkartılması, ekim sonuna kadar KİT’lerdeki atıl kadronun üçte ikisinin tasfiye edilmesi ve vergi stratejisinin geliştirilmesi bulunuyordu. 
     Bu arada Devlet Bakanı Mehmet Keçeciler de KİT’lerden emekli edilen yada işten çıkartılanların sayısının 18 bini aştığını açıkladı ve IMF’ye sunulan hedefe ulaşılacağını söyledi. 
     
     Washington’a gidiyor 
     Türker başkanlığındaki, Hazine, Merkez Bankası ve Maliye yetkililerinden oluşan ekonomi heyeti bugün IMF ve Dünya Bankası’nın yıllık toplantılarına katılmak üzere Washington’a gidiyor. Buradaki temaslarda, stand - by anlaşmasının dördüncü gözden geçirme öncesinde değerlendirmelerde bulunulacak. Görüşmelerde İstanbul Yaklaşımı ve sosyal güvenlik açıklarının da ele alınması bekleniyor. 
     
IMF Tüm partiler programa karşı sorumlu davranıyor      EKONOMİ SERVİSİ 

     IMF Türkiye Daimi Temsilcisi Odd Perr Brekk, seçim sürecinde hükümetin yanı sıra AKP dahil tüm partilerin, ekonomik programın geleceğiyle ilgili sorumlu bir yaklaşım sergilediklerini belirterek, program için partilerden herhangi bir güvence isteme niyetinde olmadıklarını söyledi. 
     Brekk, Türkiye’nin 2003 için IMF’den ek kaynağa gereksinim duymadığını da belirterek, "Siyasi belirsizlik reel ekonomiyi olumsuz etkilemeden aşılmalı" uyarısında bulundu. 
     CNBCE’nin sorularını yanıtlayan Brekk, ekonomik uygulamalar konusunda özellikle büyüme ve enflasyonda olumlu sonuçlar alındığını belirterek yüzde 3’lük büyüme hedefinin aşılacağını, enflasyonun da yüzde 35’in altında çıkabileceğini söyledi. Brekk, özelleştirme hedefine ulaşılabilmesi için Özelleştirme İdaresi Başkanlığı’na ÖİB siyasi destek verilmesi gerektiğini kaydetti. 
     Brekk, yaz aylarında yaşanan siyasi belirsizliğin bazı göstergeleri etkilese bile reel ekonomiyi olumsuz etkilemediğini belirterek, ekonomi olumsuz etkilenmeden siyasi belirsizliğin aşılması gerektiğini vurguladı. 
     



 EKONOMİ 


















</TEXT>
</DOC>
