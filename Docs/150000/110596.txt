<DOC>
<DOCNO> 110596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo18.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Toprak, vücutçulara çok kızdı... 
</HEADLINE>
<TEXT>

     Spordan Sorumlu Devlet Bakanı Erdoğan Toprak, ''Türk sporunda dopingi kabul etmemiz mümkün değil'' dedi. 
     Milli takımda yaşanan doping skandalı sonrasında faaliyetleri askıya alınan Vücut Geliştirme Federasyonu yetkilileri, başkan Eryetiş Kurtaral ile birlikte, bakan Erdoğan Toprak'ı makamında ziyaret etti. 
     Doping konusundaki hassasiyetini göreve geldiği ilk günden itibaren ifade ettiğini belirten bakan Toprak, ''Türk sporuna böyle bir leke sürmeye kimsenin hakkı yoktur. Bu tip olaylar, yurtdışında başarı kazanan sporcularımızı da zan altında bırakıyor. Bu olaya müsamaha gösteremeyiz'' diye konuştu. 
     Federasyon yetkililerinin, askıya alınan faaliyetlerin yeniden başlaması yönündeki isteklerini geri çeviren Toprak, şunları söyledi 
     ''Konuyla ilgili incelemelerimiz devam ediyor. Faaliyetler, sporcular birbirlerini denetlemeyi ve disiplin altına almayı öğrenene kadar askıda kalacak. Olay piramitin tepesi olan milli takımda gerçekleşmiştir. Bu da alttan gelen sporculara, oraya erişebilmek için doping yapılması gerektiği izlenimini veriyor. Çok üzgünüm. Hep beraber olalım, güçlü olalım ama dopingsiz.'' Vücut Geliştirme Federasyonu Başkanı Eryetiş Kurtaral ise yaşanan doping olayını ahlaksızlık ve hırsızlık olarak değerlendirdiklerini belirterek, ''Federasyon olarak daha sert tedbirler alacağız'' dedi. 
     Bin 500 lisanslı sporcuları bulunduğunu ve bu suçun cezasını birçok genç sporcunun çekeceğini vurgulayan Kurtaral, ''Bundan sonra müsabakalar öncesinde, sporculardan Doping Kontrol Merkezi'nden alınan temiz kağıdı isteyeceğiz. Ayrıca, doping yapan sporcular, bundan sonra hiçbir yarışmaya katılamayacak'' diye konuştu. 
     Kurtaral, bakan Toprak'tan, genç milli takımın Portekiz'deki şampiyonaya katılabilmesi için izin isterken, kendisinin de uluslararası federasyonun toplantısına gidebilmesi için onay verilmesini talep etti. 
     





</TEXT>
</DOC>
