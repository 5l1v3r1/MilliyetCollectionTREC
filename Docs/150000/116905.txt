<DOC>
<DOCNO> 116905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun24.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonuçları Yunan ve Rum basınında... 
</HEADLINE>
<TEXT>

     Yunan basını, genel seçimlerin Türkiye'de tek partiyi iktidarı getirdiği, ''ancak istikrar getirip getirmeyeceğinin bilinmediği'' yorumunu yaptı. 
     ''İslamcı'' olarak niteledikleri AK Parti'nin büyük zafer kazandığını kaydeden gazeteler, AB-Türkiye ilişkileri, Kıbrıs Rum kesiminin AB üyeliği, Türk-Yunan ilişkileri ve Türk ordusunun tepkisinin ne olacağının merak konusu olduğunu yazdılar. 
     ''Türk seçmenlerin dünkü seçimde fakirliğe ve yozlaşmış kurulu düzene isyan ettikleri'' yorumunu yapan Apoyevmatini gazetesi, ''Ilımlı İslamcı AK Parti'nin'' halkın hoşnutsuzluğundan yararlanarak tek başına iktidara gelmesinin, Türk-Yunan ilişkileri ve Kıbrıs'a nasıl yansıyacağının merak edildiğini belirtti. 
     ''İslam'ın zaferi'' başlığını kullanan Elefteros Tipos gazetesi ise seçimlere ilişkin haberine ikinci başlık olarak ''Başbakan arıyorlar'' ifadesini seçti. Ekonomik krizin ''yasaklı lideri'' iktidara getirdiği yorumunu yapan gazete, ''Türk halkı ekonomik krizin sorumlusu olarak gördüğü tüm eski partileri emekliye sevketti ve ortaya yeni çıkan partilerin de ihtiraslarının kanatlarını kesti'' ifadesini kullandı. 
     ''Atina'nın Yeni Türkiye Partisi YTP Başkanı İsmail Cem'e büyük yatırım yapmakla hata ettiğinin de ortaya çıktığını'' belirten Elefteros Tipos, AK Parti Genel Başkanı Tayyip Erdoğan'ın seçimlerden önce Başbakan Kostas Simitis'e mektup göndererek Atina'ya gelmek istediğini belirttiğini hatırlattı ve ''Başbakan Simitis ve Dışişleri Bakanı Yorgo Papandreu bu ziyaret talebini hoş karşıladılar, ancak AK Parti'nin ideolojisinin kökeninin siyasi İslam olması Yunan siyasi düzeni açısından bir şok oluşturuyor'' görüşünü savundu. 
     Ethnos gazetesi, ''Eski kurulu düzeni gömdüler'' başlıklı haberinde, Türkiye'deki geleneksel siyasi düzenin ''tam anlamıyla ezildiği'' yorumunu yaptı. Ethnos, Erdoğan'ın Türkiye'nin AB geleceğini ve Türk-Yunan sorunlarının barışçı biçimde çözülmesini desteklediğinin bilindiğini kaydetti. 
     ''İslamcıların zaferi belirsizlik yaratıyor'' diyen Ta Nea gazetesi ise Avrupa'nın Türk ordusunun tepkisini beklediğini öne sürdü. 
     Erdoğan'ın Atina'dan başlamak üzere AB başkentlerini ziyaret edecek olmasının ''iyi bir Avrupalı'' olarak ''güven mektubu'' sunmak olarak değerlendirilmesi gerektiğini savunan Ta Nea, Yunanistan Savunma Bakanı Yannos Papandoniu'nun ''Atina'nın seçim sonuçlarını saygıyla karşıladığını'' belirttiğini, Dışişleri Bakan Yardımcısı Tasos Yaniçis'in ise ''Yeni hükümete başarılar dileriz. Bizi, partilerin rengi değil politikaları ilgilendiririr, işbirliği ve diyalog ümit ediyoruz'' dediğini aktardı. 
     Ta Nea, anamuhalefet Yeni Demokrasi Partisi YDP Parlamento Grubu sözcüsü Prokopis Pavlopulos'un ise ''İslamcıların hakimiyetinin Türkiye'nin saldırganlığını artıracağı'' görüşünde olduğunu yazdı. 
     Elefterotipiya gazetesi, Türkiye'nin AB yolu, Kıbrıs Rum kesiminin AB üyeliği ve Türk ordusu ile yargının tutumunun ne olacağı sorularına yanıt arandığını kaydetti. Gazete, AK Parti lideri Erdoğan'ın, ''seçeceği başbakanın gölgesi altında kalacağı'' yorumunu da yaptı. 
     
     RUM BASINI 
     Kıbrıs Rum basını, genel seçimlerde, ''Avrupa taraftarlarının hezimete uğradığı'' görüşünü savundu. 
     Alithia gazetesi, AK Parti'nin tek başına iktidar olabilecek oy topladığını, Türkiye'nin kökten değişmesini ve AB'ye yönelmesini isteyen partilerin ise ''hezimete uğradığını'' yazdı. 
     Politis gazetesi, birinci sayfasında AKP taraftarlarını ve elinde oy pusulası bulunan kara çarşaflı bir seçmeni yansıtan fotoğraflar kullandı. 
     Simerini gazetesi de oyunu kullanan kara çarşaflı bir seçmenin foroğrafını kullandığı haberine, ''Yeni Türkiye'nin yüzü'' başlığını attı. 
     ''AK Parti'nin zaferle çıkmasından sonra, Türkiye'nin yeni bir sürece girmekte olduğunu, bu sürecin hem Türkiye ve Türk halkı, hem de Rumlar için çok şeyi belirleyeceğini'' yazan gazete, BM Genel Sekreteri Kofi Annan'ın Kıbrıs konusunda çözüm planını bu seçimlerden sonra sunmasının beklendiğini hatırlattı. 
     Fileleftheros gazetesi ise ''Türkiye'de İslami partinin zaferi'' başlıklı haberini, AK Parti Genel Başkanı Recep Tayyip Erdoğan'ın oyunu kullanırken yansıtan fotoğrafla verdi. 
     





</TEXT>
</DOC>
