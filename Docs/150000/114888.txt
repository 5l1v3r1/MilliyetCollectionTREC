<DOC>
<DOCNO> 114888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo11.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını ''Terim, nakavt oldu'' 
</HEADLINE>
<TEXT>

     Avrupa Şampiyonlar Ligi 1. tur H Grubu'nda deplasmanda Belçika'nın Club Brugge takımına 3-1 yenilen Galatasaray için İtalyan basınında yapılan yorumlarda, ''Terim nakavt oldu'' denildi. 
     Corriere dello Sport Gazetesi, ''Brugge, De Santis'ten daha güçlü, Martens süper, Terim nakavt oldu'' başlığı altında verdiği haberinde, Galatasaray'ın attığı golün kesin ofsayt olduğunu belirterek, kendi vatandaşları olan maçın İtalyan hakemini sert dille eleştirdi. 
     Gazete, ''Belçikalılar galibiyete layıktı ama sonuna dek çok zorlandılar. Şimdi de Galatasaray'ın 1 puan önünde 2. sıradalar'' diye yazdı. 
     ''Club Brugge, Galatasaray'ı safdışı bıraktı'' başlığını kullanan La Gazzetta dello Sport ise, ''Tam bir maç olmadı. Baştan itibaren Belçikalılar Türkleri hezimete uğrattı'' ifadesini kullandı. 
     İtalyan gazeteleri ayrıca Galatasaray'dan kaleci Mondragon'un, sonuca karşın iyi bir oyun sergilediğini savundu. 
     





</TEXT>
</DOC>
