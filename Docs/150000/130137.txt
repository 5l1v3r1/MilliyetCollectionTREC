<DOC>
<DOCNO> 130137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/siyaset/siy02.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Nazarbayev’i bir saat bekletti 
</HEADLINE>
<TEXT>

Kazakistan Cumhurbaşkanı’yla gecikmeli olarak görüşen Erdoğan, gaf yaparak "2003 Türk asrı olmalıdır" dedi 
     ABDULLAH KARAKUŞ Mari - Astana 

     AKP lideri Recep Tayyip Erdoğan, Türkmenistan’da Büyük Selçuklular’ın başkenti Mari’yi Eski Merv ziyaret etti. Erdoğan, gezi nedeniyle Kazakistan Cumhurbaşkanı Nur Sultan Nazarbayev’le görüşmesine bir saati aşkın süreyle gecikti. Nazarbayev, görüşme öncesi saatini göstererek Erdoğan’a "Niye geciktiniz " diye sordu. Erdoğan ise Eski Merv’i ziyaret ettiklerini, bölgede telefon çalışmadığı için haber veremediklerini söyledi. 
     Erdoğan, Nazarbayev’le görüşmesinde Kazakistanlı bir gazetecinin, "Dış siyasette değişikliğiniz olacak mı " sorusu üzerine gaf yaptı. Türkmenistan’da hep "21. yüzyıl altın asrı" söylemiyle karşı karşıya kalan Erdoğan, 2003’ün Türk yılı ilan edilmesini isterken, yanlışlıkla "2003 yılını Türk asrı ilan edelim istiyoruz" dedi. 
     Erdoğan, "Bugüne kadarki dış siyaseti asla yeterli bulmuyoruz. Bunun süratle artırılması gayretindeyiz. Gelecek hafta Çin’e gideceğiz. Bu yılı Türk yılı ilan eden Japonya’ya da gideceğiz" dedi. 
     Nazarbayev de Türkiye’nin dostluğunu memnuniyetle karşıladıklarını belirterek, "Hepimiz Türk milletiyiz. Aramızda çözülemeyen sorun yok" dedi. 
     Eski Merv’de Sultan Sencer ve Hoca Yusuf Hamedani türbelerinde dua eden Erdoğan’a havaalanında Türkmen kızları sürpriz yaptı. Erdoğan’ı karşılayan Türkmen kızları, "Tayyip, Tayyip" diye slogan atıp Erdoğan’a çiçek verdi. 
     Eski Merv’de işadamları da sürprizle karşılaştı. Hoca Yusuf Hamedani türbesinin yanındaki camide işadamlarına, Türkmen gençleri, eski ibriklerle su dökerek aptes almalarına yardımcı oldu. 
     
     Erdoğan şarkı söyledi 
     Erdoğan, Nazarbayev’in onuruna verdiği akşam yemeğinde de seçim döneminde sıkça söylediği "Beraber yürüdük biz yollarda" şarkısını seslendirdi. Kazak sanatçılar da Erdoğan’a jest yaparak Karadeniz türküleri söyledi. 
     



 SİYASET 













</TEXT>
</DOC>
