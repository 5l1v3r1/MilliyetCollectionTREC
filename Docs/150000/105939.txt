<DOC>
<DOCNO> 105939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sonspo18.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'nun istediği oldu, Tarkan konseri iptal... 
</HEADLINE>
<TEXT>

     BJK İnönü Stadı'nda 14 Eylül Cumartesi günü yapılması planlanan Tarkan konserinin, mevsim koşulları nedeniyle gerçekleşemeyeceği açıklandı. 
     Beşiktaş Kulübü'nden yapılan açıklamada, son günlerde İstanbul'un değişken hava koşulları ve mevsim normallerinin üzerinde yağan yağmurun BJK İnönü Stadı'nın zeminini olumsuz yönde etkilediği belirtilerek, şöyle denildi 
     ''Tedbir alınmadığı takdirde bu durum sporcu sağlığı açısından tehlikeli bir hal arzetmeye başlamıştır. Stadımızın çim zemininin düzenlenen konserler sırasında ayak basımından dolayı etkilenmemesi için her ne kadar koruyucu bir yöntem uygulanıyorsa da bu sistemin konser öncesi ve sonrasında toplam 4 günde kuruluyor ve sökülüyor olması, zeminin 4 gün boyunca güneş ışığı ve günlük sulama programından yoksun kalması anlamına gelmektedir.'' Açıklamada, ayrıca şu görüşlere yer verildi 
     ''Öte yandan Sarajevo takımıyla yapılacak UEFA Kupası ilk tur ilk maçının İstanbul'a alınmış olması, zemine azami dikkat ve itina gösterme gereğini daha da önemli hale getirmiştir. Bu sebeple, arzu etmediğimiz halde 14 Eylül Cumartesi günü BJK İnönü Stadı'nda yapılması planlanan Tarkan konserinin bu mekanda yapılmasının mümkün olamayacağı, 4 Eylül'de organizatör firmaya bildirilmiştir.'' 
     





</TEXT>
</DOC>
