<DOC>
<DOCNO> 113059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sondun02.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Saddam için halk oylaması başladı 
</HEADLINE>
<TEXT>

     Irak'ta, Devlet Başkanı Saddam Hüseyin'in 7 yıl daha görevini sürdürmesine ilişkin referandumda oy kullanma işlemi TSİ 08.00'da başladı. 
     Yaklaşık 11 milyon 562 bin kişinin, ülkenin kuzeyindeki Erbil, Duhok ve Süleymaniye hariç, diğer 15 ilde kurulan 1973 referandum merkezinde TSİ 20.00'a kadar oy kullanması bekleniyor. 
     Yaklaşık 25 milyon nüfuslu Irak'ta ilk referandum 15 Ekim 1995 tarihinde yapılmış, Saddam Hüseyin, oyların yüzde 99.96'sını alarak 7 yıllık bir süre için Devlet Başkanlığı görevine seçilmişti. 
     Saddam'ın referandumda oyların yüzde 99.99'unu alacağını tahmin ediliyor. Bu sonucun, saldırı tehditlerini sürdüren ABD'ye karşı meydan okuma ve direniş göstergesi olacağı yorumları yapılıyor. 
     Başkent Bağdat'ta medya mensuplarıyla buluşan Irak Enformasyon Bakanı Muhammed Said El Sahaf, "neden yalnızca bir aday bulunduğu" sorusuna karşılık, "Referandum, bir halkoylamasıdır, bir seçim değildir. Halkoylamasında Irak yasalarına göre, bir tek kişinin aday olması gerekir. Seçimde ise birden fazla aday gösterilmesi doğaldır" yanıtını verdi. 
     Çeşitli ülkelerden 500'den fazla medya mensubunun, başkent ve diğer 15 ilde referandumu izlemesi bekleniyor. 
     





</TEXT>
</DOC>
