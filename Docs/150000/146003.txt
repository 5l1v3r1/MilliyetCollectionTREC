<DOC>
<DOCNO> 146003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/soneko39.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de Eurobank'ın faaliyetleri durduruldu 
</HEADLINE>
<TEXT>

     KKTC Merkez Bankası, Kıbrıs Eurobank Ltd'nin bankacılık işlemleri yapma ve mevduat kabul etme iznini iptal etti. 
     Merkez Bankası'ndan yapılan yazılı açıklamada, Eurobank'ın ''bankacılık ilke ve teamüllerine aykırı nitelikte işlemler yaptığı ve uyarılara rağmen istenilen tedbirleri almadığı, ayrıca bankacılık lisans bedelini yatırmadığı'' belirtildi. 
     Merkez Bankası, Eurobank'ın faaliyetlerini durdurma kararını bugün yaptığı toplantıda aldı. 
     Açıklamada, ilgili bankalar yasası gereğince, bankacılık yapma ve mevduat kabul etme izni kaldırılan bankaların yönetim ve denetiminin Tasarruf Mevduatı Sigorta Fonu'na intikal edeceği belirtilerek, şu ifadelere yer verildi 
     ''Fon, bankadaki sigortalı mevduatı ödeyerek mevduat sahipleri yerine bankanın tasfiyesini isteyebilir. Tasarruf Mevduatı Sigorta Fonu garantisi kapsamındaki mevduatların yasal çerçevede mevduat sahiplerine ödeneceği tabii olup, buna ilişkin açıklamalar Fon yönetimi tarafından kamuoyuna duyurulacaktır. 
     KKTC Merkez Bankası, bankacılık sisteminin yeniden yapılandırılarak, sektörün sağlıklı, sağlam ve rekabet edebilir yapıya kavuşturulması için çalışmalarını büyük bir titizlikle sürdürmektedir. Yasal altyapısı büyük oranda tamamlanmış olan bankacılık sisteminde sektörde faaliyet gösteren bankaların uluslararası düzeyde rekabet edebilir bir yapıya kavuşabilmeleri ve KKTC ekonomisinin gelişmesinde daha büyük oranda rol oynayabilmeleri için çalışmaların aynı titizlikle devam edeceği kamuoyunun bilgisine sunulur.'' 
     




</TEXT>
</DOC>
