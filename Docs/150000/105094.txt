<DOC>
<DOCNO> 105094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/spor/yture.html </URL>
<DATE> 2002/09/01/ </DATE>
<TIME>  </TIME>
<AUTHOR> GÖKHAN TÜRE  </AUTHOR>
<HEADLINE>
Turnuva şimdi başlıyor 
</HEADLINE>
<TEXT>

     Milli Takımımız, Dünya Şampiyonası’ndaki üçüncü maçında zayıf rakibi Lübnan’ı zorlanmadan yenerek, turnuva öncesi hesapladığı en kötü olasılıkla ikinci turun yolunu tuttu. 
     Akıl almaz hatalarla kaybedilen Porto Riko ve Brezilya maçlarının ardından Lübnan karşısına moralsiz çıkan Ay - Yıldızlı ekibimiz, stresli geçen ilk çeyreğin ardından rahatlayarak oyunun kontrolünü tamamen ele geçirdi. Son çeyrekte arayı daha da açarak beklenen sonuca zorlanmadan ulaştı. 
     Bir sonraki tur için büyük önem taşıyan iki önemli kaybın ardından sadece ikinci tur kapısını açan bu galibiyet, formaliteyi yerine getirme dışında hiçbir önem taşımıyordu. Ancak iki gündür tribünleri tıklım tıklım dolduran ve yaşadığı hayal kırıklıklarına rağmen 12 Dev Adam’a destek vermekten vazgeçmeyen altı bin Türk seyirci, bu sıradan maçın anlamlı görüntüsüydü. Turnuvanın en kalabalık seyirci topluluğuna sahip olan Türkler, daha turnuva bitmeden hem basketbol otoritelerinin, hem de Indianapolis halkının gönüllerinde taht kurdular. 
     Milli takımımızı ikinci turda Yugoslavya, İspanya ve Angola bekliyor. Brezilya ve Porto Riko karşısında dezavantajlı olan A Millilerimizin, çeyrek final için bu üç maçtan en az iki galibiyet çıkarması gerekiyor. Dolayısıyla, ilk iki maçlık kayıplarımız için ne kadar dövünsek azdır 
     Telafisi mümkün olmayan bu kayıpları gölgede bırakmak ve kaybettiği prestiji yeniden kazanmak milli takım oyuncularının bundan sonraki tek hedefi olacak. 
     



 SPOR 




























</TEXT>
</DOC>
