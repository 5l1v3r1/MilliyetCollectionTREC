<DOC>
<DOCNO> 143385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun21.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam pilotlara ''intihar eylemlerine hazırlanın'' emri verdi... 
</HEADLINE>
<TEXT>

     Irak Devlet Başkanı Saddam Hüseyin'in Iraklı pilotlara intihar eylemlerine hazır olması talimatı verdiği öne sürüldü. 
     İRNA'nın haberine göre, İran'ın batısındaki İlam eyaletinden izlenen, Saddam'ın oğlu Uday'ın sahibi olduğu El Şabab televizyonu, Saddam'ın intihar eylemleri için yetiştirilmiş pilotlara yaptığı konuşmada, ''Size verecekleri görevleri yerine getirmeye ve düşmanın çıkarlarına zarar vermeye hazır olun'' dediğini duyurdu. 
     Habere göre, hava kuvvetleri ve karadan karaya füze sistemlerinin komutanlığını elinde tutan Saddam Hüseyin, eylem zamanının düşman ateşi yoğunlaştığında geleceğini söyleyerek, ''Uçak sayımız düşmanın elindekinden az, ancak savaş arzumuz bu aradaki farkı kapatacak. Sizin eylem alanınız sadece Irak hava sahası olmayacak, düşmanı vurmak için Irak sınırlarını da geçeceksiniz'' dedi. 
     Saddam Hüseyin, ''eski ABD Başkanı George Bush'un amaçlarına ulaşmasına izin vermediklerini, oğul Bush'un da aynı akıbetle karşılaşacağını, ilk savaşta baba ve oğul Bush'un Irak ordusunun hedeflerinin Irak sınırları içinde kalmadığını gördüğünü, düşmanı yenme, onlara büyük ders verme zamanının geldiğini'' söyledi. 
     





</TEXT>
</DOC>
