<DOC>
<DOCNO> 130530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko13.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Raks, İstanbul Yaklaşımı için imzayı attı... 
</HEADLINE>
<TEXT>

     Raks Grubu şirketleri, banka ve finans kuruluşlarına olan 227 milyon 45 bin 812 dolar borcunu, İstanbul Yaklaşımı kapsamında yeniden yapılandırdı. 
     Alacaklı banka ve finans kuruluşları arasında imzalanarak bugün yürürlüğe giren Finansal Yeniden Yapılandırma Sözleşmesi'yle grup şirketlerine, 2.6 milyon doları nakdi toplam 8.6 milyon dolar ilave finansman sağlanacak. 
     Raks Elektronik ve Raksev'den İMKB'ye gönderilen açıklamalara göre, 4743 sayılı mali sektöre olan borçların yeniden yapılandırılması ve bazı kanunlarda değişiklik yapılması hakkında kanun kapsamında alacaklı banka ve kurumlar ile yapılan görüşmeler sonucunda Finansal Yeniden Yapılandırma Sözleşmesi FYYS imzalandı. 
     Sözleşmede, birinci grup alacaklılar, Vakıflar Bankası, tasfiye halindeki Emlak Bankası, Tasarruf Mevduatı Sigorta Fonu ve Halk Bankası olarak yer aldı. 
     İkinci grup alacaklıları ise, Vakıf Finansal Kiralama, Garanti Bankası, Türk Eximbank, Yapı ve Kredi Bankası, Al Baraka Türk Özel Finans Kurumu, Pamukbank, Finansbank, Alternatifbank, Arap Türk Bankası, Kuveyt Türk Evkaf Finans Kurumu, Family Finans Kurumu oluşturdu. 
     Borçlular ise Raks Holding, Raks Elektronik Sanayi ve Ticaret A.Ş., Raksev Raks Elektrikli Ev Aletleri Sanayi ve Ticaret A.Ş., Rapak Baskı ve Ambalaj Sanayi A.Ş., Raks Sanayi Ürünleri Dağıtım A.Ş., Raks Dış Ticaret, Raks Müzik Yapım Sanayi ve Ticaret A.Ş., Nypro Plastik Sanayi ve Ticaret A.Ş. olarak sıralandı. 
     
     BORÇ TOPLAMI 227 MİLYON DOLARI AŞIYOR 

     Borsa'ya yapılan açıklamaya göre, 30 Haziran 2002 tarihi itibariyle Raks Grubu şirketlerinin yeniden yapılandırılan toplam borç tutarı 227.045.812 dolar olarak belirlendi. 
     226.539.735 dolarlık kısmı nakdi, 506.077 dolarlık kısmı ise gayri nakdi olan borcun 200.216.841 dolarlık kısmı birinci, 26.828.971 dolarlık kısmı ise ikinci grup alacaklılara ait bulunuyor. 
     Alacaklılardan Vakıflar Bankası, Halk Bankası, Garanti Bankası, Yapı ve Kredi Bankası, Albaraka Türk, Finansbank, Arap Türk Bankası garame oranları dikkate alınarak grup şirketlerine 2.614.500 dolar nakdi, 6.026.733 dolar gayrınakdi olmak üzere toplam 8.641.233 dolar ilave finansman sağlayacaklar. 
     Yeniden yapılandırılan borçlar için 30 Haziran 2002 tarihinden itibaren itfa planı boyunca basit usulde libor artı 2.5 faiz oranı uygulanacak. 
     Libor faiz oranı olarak her yılın 30 Haziran tarihinde oluşan yıllık libor faiz oranı esas alınacak. İlk yıl 28 Haziran 2002 tarihindeki libor 2.29 olduğu dikkate alınarak, libor artı 2.5 faiz oranı yıllık yüzde 4.79 olarak alınacak. 
     İlave işletme kredisi için döviz olarak kullandırılan nakdi kredilere kullandırım tarihinden itibaren yıllık libor artı 5, dövize endeksli olarak kullandırılan nakdi krediler kullandırım tarihinden itibaren yıllık libor artı 8 faiz oranı uygulanacak. Libor faiz oranı olarak ilk kullandırım tarihindeki kapanış libor faiz oranı esas alınacak ve her yıl itibariyle ilk kullandırım tarihindeki libor faiz oranı yeniden belirlenecek. 
     Gayri nakdi kredilere kullandırım tarihinden itibaren 6 aylık devreler itibariyle ödenmek üzere yıllık yüzde 1 oranında komisyon uygulanacak, tahakkuk eden komisyonlar peşin olarak tahsil edilecek. 
     
     KAMU KURUMLARINA ÖDEME SÜRESİ 12 YIL 

     Borçluların ödeme planı, 1. grup alacaklı konumundaki kamu kurumlarına 12 yılı öngörüyor. 
     30 Haziran 2002 tarihi itibariyle belirlenen nakit borçlar, FYYS tarihinden itibaren ilk iki yılı ödemesiz olmak üzere birinci grup alacaklılar için toplam 12 yılda, ikinci grup alacaklılar için toplam 4 yılda 6 aylık devreler halinde ödenecek. 
     İlave işletme kredisi için kullandırılacak nakdi krediler 2 Ocak 2004 tarihinden başlamak üzere 3'er aylık devreler halinde ana para artı faiz ödemesi olmak üzere 30 Eylül 2005 tarihine kadar ödenecek. 
     Borçlular ve kefiller, sözleşmenin yürürlüğe girmesini müteakiben 15 gün içinde alacaklılar tarafından haklarında başlatılmış bulunan icra takiplerine yaptıkları şikayet, itiraz ve davalardan feragat ederek takiplerin kesinleşmesini temin edecekler. 
     Alacaklılar ise, sözleşmenin imzalanması, takiplerin kesinleşmesi ve sözleşme gereğince gerekli teminatların tesisini müteakiben 15 gün içinde tüm gayrımenkuller, menkuller, hak ve alacaklar üzerindeki hacizleri kaldıracak, muhafaza altına aldıkları menkulleri borçlulara teslim edecekler. İcra takipleri nedeniyle açılan ceza ve iflas davalarından alacak hakları saklı kalmak kaydıyla vazgeçecekler. Sözleşme hükümlerine uyulduğu sürece, alacaklılar, borçlular ve kefiller aleyhine yeni bir takip açmayacaklar. 
     Raks Grubu şirketleri ile alacaklı banka ve kurumlar arasında imzalanan Finansal Yeniden Yapılandırma Sözleşmesi bugün itibariyle yürürlüğe girdi. 
     





</TEXT>
</DOC>
