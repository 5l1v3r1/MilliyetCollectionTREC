<DOC>
<DOCNO> 119179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/siyaset/asiy.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Gül’ü çağırdı 
</HEADLINE>
<TEXT>

SON DAKİKA İDDİASI Kıbrıs Resepsiyonu’nda Abdullah Gül’ün Başbakan olarak görevlendirilmek üzere bugün Köşk’e çağrıldığı öne sürüldü. Ancak, doğrulanmadı 
     ANKARA Milliyet 

     AKP’nin tek başına iktidarında başbakanın kim olacağı merakla beklenirken, Kıbrıs Milli Günü Resepsiyonu’nda Genel Başkan Yardımcısı Abdullah Gül’ün başbakan olarak görevlendirilmek üzere Çankaya Köşkü’ne çağrıldığı haberi yayıldı. Ancak, Köşk kaynakları ve Gül haberi doğrulamadı. 
     
     CNN TÜRK DUYURDU 
     Dün akşam Kıbrıs Milli Günü Resepsiyonu sürerken CNN Türk, Gül’ün Cumhurbaşkanlığı tarafından arandığı ve bugün için kendisinin Köşk’e davet edileceği mesajının verildiğini duyurdu. 
     Köşk kaynakları bu haberi doğrulamazken, resepsiyona AKP lideri Recep Tayyip Erdoğan ayrıldıktan sonra gelen Gül de gazetecilere, "Randevudan haberim yok. Bana Köşk’ten, başbakan olarak görevlendirildiğime ilişkin bir davet gelmedi" açıklamasını yaptı. 
     
     GÜL’DEN ERDOĞAN CEVABI 
     Resepsiyona İstanbul’da olduğu için ancak gelebildiğini belirten Gül, gazetecilerin AKP lideri ile tartıştığı yönündeki haberleri anımsatması üzerine "Yok öyle bir şey" diye konuştu. 
     CNN Türk televizyonu, Abdullah Gül’ün bugün Çankaya Köşkü’ne çıkacağını duyurmayı sürdürürken, AKP Genel Merkezi kaynakları da Gül’e herhangi bir randevu verilmediğini kaydettiler. 
     
NATO Parlamenter Asamblesi’nin 48. Yıllık Genel Kurulu’na katılan Abdullah Gül’e basın yoğun ilgi gösterdi. "Başbakanlığa hazır mısınız " sorusuna Gül, "Belli olsun, ondan sonra konuşuruz" karşılığını verdi. 




 SİYASET 















</TEXT>
</DOC>
