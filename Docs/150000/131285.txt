<DOC>
<DOCNO> 131285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo08.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Kings-Mavericks maçında Hidayet, 2 sayı kaydetti... 
</HEADLINE>
<TEXT>

     ABD Profesyonel Basketbol Ligi'nde NBA 11. hafta mücadelesine, bu sabaha karşı yapılan 11 maçla devam edildi. 
     Ligde gecenin en önemli maçında, en iyi galibiyet yüzdesine sahip 2 ekip Ortabatı Grubu lideri Dallas Mavericks ile Pasifik Grubu lideri Sacramento Kings, Sacramento'da karşı karşıya geldi. 
     Karşılaşmayı Kings, 29 sayı farkla kazanıp rakibine 37. maçında 6. yenilgisini tattırırken, kendisi de 39. maçında 29. galibiyetini aldı. 
     Maçta Kings'de sonradan oyuna giren ve yalnızca 4 dakika sahada kalan Hidayet Türkoğlu, 2 sayı kaydedip, 1 de savunma ribaundu aldı. Karşılaşmada evsahibi ekibi zafere taşıyan en önemli isim olarak, 29 sayı, 15 ribaunt ve 11 asistle oynayıp kariyerindeki 16. ve bu sezon 2. ''triple double''ını yapan Chris Webber dikkati çekti. Kings'de ayrıca Yugoslav forvet Predrag Stojakoviç, 23 sayı ve 4 ribaunt, Doug Christie, 18 sayı ve 6 asist, Mike Bibby de 16 sayı, 4 ribaunt ve 6 asistle Webber'a eşlik etti. 
     Konuk ekipte ise Nick Van Exel, 20 sayı ve 4 asistle oynarken, Alman forvet Dirk Nowitzki, 15 sayı ve 9 ribaunt, Kanadalı oyun kurucu Steve Nash de 11 sayı ve 7 asistte kaldı. 
     Atlantik Grubu lideri New Jersey Nets'in, deplasmanda Philadelphia 76ers'e yenilip 38. maçında 11. yenilgisini aldığı maçta Nets'de Lucious Harris, 26 sayı, 7 ribaunt ve 4 asist, Kenyon Martin, 24 sayı ve 16 ribaunt, Richard Jefferson da 20 sayı ve 9 ribauntla oynamalarına karşın yenilgiyi önleyemedi. 
     Evsahibi ekipte ise Allen Iverson, 34 sayı, 7 ribaunt ve 7 asist, Eric Snow, 16 sayı ve 8 asist, Keith Van Horn da 16 sayı ve 4 ribauntla galibiyette önemli rol oynadı. 
     Merkez Grubu lideri Indiana Pacers da evinde Miami Heat'e 23 sayılık farkla üstünlük sağlayıp, 38. maçında 28. kez galibiyetle tanıştı. 
     Pacers'da Brad Miller, 21 sayı ve 7 ribauntla en skorer oyuncu olurken, Ron Artest, 18 sayı ve 4 asist, Jermaine O'Neal, 13 sayı, 7 ribaunt ve 4 asist, Al Harrington da 13 sayı, 6 ribaunt ve 4 asistle galibiyete büyük katkı yaptı. 
     Heat'te ise 21 sayısı bulunan Rasual Butler ve 13 sayı, 5 ribauntla oynayan Sean Lampley dışında skora katkıda bulunan çıkmadı. 
     Lige, yarın sabaha karşı yapılacak 2 maçla devam edilecek. 
     NBA'de, günün maçlarında alınan sonuçlar şöyle 
Boston Celtics-Atlanta Hawks 86-66 
Philadelphia 76'ers-New Jersey Nets 108-107 
Toronto Raptors-Milwaukee Bucks 87-99 
Indiana Pacers-Miami Heat 104-81 
New Orleans Hornets-Los Angeles Lakers 82-90 
Houston Rockets-Phoenix Suns 102-96 
Denver Nuggets-Utah Jazz 81-92 
Sacramento Kings-Dallas Mavericks 123-94 
Portland Trail Blazers-Memphis Grizzlies 100-92 
Los Angeles Clippers-Minnesota Timberwolves 64-95 
Golden State Warriors-Cleveland Cavaliers 108-80 

     





</TEXT>
</DOC>
