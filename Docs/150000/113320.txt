<DOC>
<DOCNO> 113320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur07.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa Davası'nda karar 10 polise toplam 1020 ay hapis 
</HEADLINE>
<TEXT>

     Kamuoyunda "Manisalı Gençler Davası" olarak bilinen, biri başkomiser 10 polisin yargılandığı davada karar çıktı. Mahkeme heyeti, daha önceki kararında direnerek, sanıkları 60 ile 130 ay arasında değişen hapis cezalarına çarptırdı. 
     Manisa Ağır Ceza Mahkemesi'ndeki karar duruşmasına, sanıklardan Levent Özvez, Musa Geçer, Ramazan Kolat ve başkomiser Halil Emir katıldı. Altı sanık ise duruşmaya gelmedi. 
     Manisa Ağır Ceza Mahkemesi, 26 Aralık 1995'te yasadışı DHKP-C örgütüne yönelik operasyonlarda gözaltına alınan gençlere işkence yaptıkları iddiasıyla yargılanan polis memurları Levent Özvez'i 12 mağdur için 120 ay, Turgut Demirel'i 6 mağdur için 60 ay, Engin Erdoğan'ı 11 mağdur için 110 ay, Fevzi Aydoğa'yı 11 mağdur için 110 ay, Musa Geçer'i 11 mağdur için 110 ay, Mehmet Emin Dal'ı 11 mağdur için 110 ay, Turgut Özcan'ı 7 mağdur için 70 ay, Atilla Gürbüz'ü 10 mağdur için 100 ay, Ramazan Kolat'ı 11 mağdur için 110 ay ve Başkomiser Halil Emir'i de 13 mağdur için 130 ay hapse mahkum etti. Mahkeme verdiği cezalarla 10 sanığı toplam 1020 ay hapse mahkum etmiş oldu. 
     
     "BU KARAR TÜRKİYE'Yİ AB'YE SOKACAK" 

     Duruşmada sanık avukatları avukatları Nilgün Duman, Ayşe Beyko ve Haluk Tartun, soruşturmanın genişletilmesi talebinde bulundu. Avukatlar, işkenceyle ilgili Prof. Dr. Şebnem Korufincancı'nın vermiş olduğu raporun geçerli olmadığını, bu nedenle Adli Tıp Kurumu'ndan yeniden rapor alınmasını istedi ve şikayetçilerden Münire Apaydın tarafından gönderildiği iddia edilen itiraf mektubunun da incelenmesini talep etti. 
     Mahkeme heyeti, bu aşamadan sonra toplanılacak delillerin davaya yararının olmadığını belirtip, avukatların taleplerini reddetti. 
     Sanık avukatları, son savunmalarında "yangından mal kaçırır gibi" karar verileceğini ileri sürerek "Bu karar Türkiye'yi AB'ye sokacaktır. 30 bin insanı öldüren kişiyi idamdan kurtardık. Bunu biz istedik. Böyle mi AB'ye gireceğiz" dedi. 
     Avukat Duman, şüphelerin giderilmediğini, verilecek kararın "adaletsiz" olacağını savundu. Tartun ise "Mahkemenin adeletine güvenim sonsuz, mahkemeniz iki kez beraat kararı vermiştir. Yargıtayca, dava aşamaya çekilmiştir. Bu davanın mahkumiyetle sonuçlanacağı söyleniyor. Verilecek karar bellidir. Şüphe üzerine verilecek kararı, kabul etmiyoruz" diye konuştu. 
     
     SANIKLAR MAHKEME BASKI ALTINDA 

     Son savunma yapan sanıklardan Levent Özvez, olaydan 4 yıl sonra verilen işkence yapıldığına dair raporu kabul etmediğini ve ''mahkemenin baskı altında'' olduğunu öne sürerek beraat talep etti. Musa Geçer, "Adalet mülkün temeli ise biz de beraat edeceğimize inanıyoruz. Eğer adalet varsa" dedi. 
     Kolat ise davanın her aşamasını takip ettiğini ifade ederek "Ancak beni suçlayanların hiçbiri, bu duruşma salonuna gelmedi. Hani neredeler Yargıya sonsuz saygımız var, adaletin tecelli edeceğine inanıyorum" dedi. 
     Başkomiser Emir ise 7 yıldır davanın sürdüğüne dikkati çekerek mahkemenin "güvenilirliğini yitirdiğini ve üzerinde baskı olduğunu" iddia ederek "Biz neyi savunalım Bana, 'Sen suçlusun, bu cezayı alacaksın' deniliyor. Ben suçsuzluğumu ispatlamaya çalışıyorum. Takdir mahkemenizindir" diye konuştu. 
     
     MAHKEME BİZE BASKI YOK 

     Sanıkların ve sanık avukatlarının mahkemenin baskı altında olduğunu öne sürmeleri üzerine, Mahkeme Başkanı Mehmet Yılmaz, "Bize en ufak bir baskı yok. Biz hür iradeyle karar vereceğiz"' dedi. 
     Karar vermek için 5 dakika ara veren mahkeme, daha sonra, eski kararını yineleyerek, her mağdur için sanıkların 10'ar ay hapis cezası ile cezalandırılmalarına karar verdi. 
     Mahkeme, buna göre, polis memurları Levent Özvez'i 12 mağdur için 120 ay, Turgut Demirel'i 6 mağdur için 60 ay, Engin Erdoğan'ı 11 mağdur için 110 ay, Fevzi Aydoğa'nı 11 mağdur için 110 ay, Musa Geçer'i 11 mağdur için 110 ay, Mehmet Emin Dal'ı 11 mağdur için 110 ay, Turgut Özcan'ı 7 mağdur için 70 ay, Atilla Gürbüz'ü 10 mağdur için 100 ay, Ramazan Kolat'ı 11 mağdur için 110 ay ve Başkomiser Halil Emir'i de 13 mağdur için 130 ay hapis cezası verdi. 
     
     AİHM'YE BAŞVURACAKLAR 

     Sanık avukatları, devletin memuruna sahip çıkması gerektiğini söyledi. Cezaya çarptırılan polisler ise davayı Avrupa İnsan Hakları Mahkemesi'ne AİHM taşıyacaklarını söyledi. 
     Sanık avukatları, verilen karardan sonra her türlü hukuksal yola başvuracaklarını belirterek devletin memuruna sahip çıkması gerektiğini savundu. İki kez beraat kararı verilen davada, ceza verilmesinin mantığını anlamadıklarını dile getiren avukatlar, "Türkiye, AB'ye bu kararla girecektir. Bu insanlar, bu çocukları amirlerinin verdiği emirle yakalamışlardır" dedi. 
     Davanın zaman aşımına uğramasını istemediklerini kaydeden avukatlar, sadece memurların beraat etmesini istediklerini söyledi. 
     Sanıklar, Yargıtay'a başvurarak temyiz hakkını kullanacaklarını ve mahkemenin artık tarafsızlığını yitirdiğini iddia ettiler. Başkomiser Emir, "Bu karardan sonra ne söylememizi bekliyorsunuz. AB yolu, aralanmaya başlandı. Hakkımızı AİHM'de arayacağız" dedi. 
     
     7 YILDIR SÜRÜYORDU 

     Manisa'da, 26 Aralık 1995'te yasadışı DHKP-C örgütüne yönelik yapılan operasyonda, gözaltına alınan 16 gence, işkence yaptıkları iddiasıyla biri başkomiser, 10 polis hakkında Manisa Ağır Ceza Mahkemesi'nde dava açılmıştı. Mahkeme'nin polisler için verdiği beraat kararı, "tüm mağdurların fiziki ve psikolojik işkenceye maruz kaldıkları" gerekçesiyle Yargıtay 8. Ceza Dairesi tarafından bozulmuş, davayı tekrar ele alan yerel mahkeme, ikinci kez beraat kararı vermişti. 
     Karar, bu kez, Yargıtay Ceza Genel Kurulu tarafından bozulmuş, bunun üzerine yerel mahkeme, sanık 10 polis memurunu, işkence yaptıkları her mağdur için 10'ar ay hapis cezasına çarptırmıştı. Bu karar da, sanıklara son savunma hakkı verilmediği gerekçesiyle Yargıtay 8. Ceza Dairesi tarafından yeniden bozulmuştu. 
     





</TEXT>
</DOC>
