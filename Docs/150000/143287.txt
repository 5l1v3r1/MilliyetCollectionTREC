<DOC>
<DOCNO> 143287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/ekonomi/eko10.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan başkanlığında dalgalanma’ zirvesi 
</HEADLINE>
<TEXT>

     ANKARA Milliyet 

     Piyasalarda günboyu yaşanan dalgalanma, dün akşam Hazine Müsteşarlığı’nda yapılan toplantıda masaya yatırıldı. Devlet Bakanı Ali Babacan, Başbakan Tayyip Erdoğan ile yaptığı görüşmenin ardından Hazine’ye geçerek üst düzey Hazine ve Merkez Bankası bürokratları ile toplantı yaptı. Toplantıda bugün yapılan Hazine ihalesinden çıkan olumsuz tablonun yanı sıra, savaş beklentisinin giderek artması nedeniyle borsa ve dövizde yaşanan dalgalanma ele alındı. 
     Hazine’nin bugün düzenleyeceği ihalenin de yaşanacak muhtemel gelişmeler açısından önemli olduğu kaydedildi. Saat 20.30 da başlayan toplantıya, Babacan’ın yanı sıra Hazine Müsteşarı Faik Öztarak, Merkez Bankası Başkanı Süreyya Serdengeçti ile üst düzey bürokratlar katıldı. Bakan Babacan yaklaşık iki saat süren toplantının ardından yeniden Başbakanlığa gitti. 
     
     Endişeye gerek yok’ 
     Bu arada, hükümet sözcüsü Cemil Çicek Bakanlar Kurulu toplantısının ardından gazetecilerin, piyasalarda yaşanan dalgalanmalara ilişkin hükümetin rahatlatıcı bir açıklama yapıp yapmayacağı sorusuna şu yanıtı verdi "Dalgalanma iç sebeplerden, hükümet politikalarından veya değişikliklerinden kaynaklanmıyor, dış sebeplerden kaynaklanıyor. Endişelenecek bir durum yok. Türk ekonomisi bu tür dalgalanmalara dayanıklıdır. Gerekli tedbirler alınmıştır. Bizim politikalarımızda en ufak bir tereddüt yok." 
     Bu arada Maliye Bakanı Kemal Unakıtan da CNN Türk’ün sorularını yanıtlarken, Merkez Bankası’nın yeteri kadar güçlü olduğunu ve beklenmedik durumlar karşısında müdahalede bulunabileceğini söyledi. 
     



 EKONOMİ 





















</TEXT>
</DOC>
