<DOC>
<DOCNO> 122458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sondun09.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bismark gemisini kendi mürettebatı batırmış... 
</HEADLINE>
<TEXT>

     Nazi Almanyasının, İngiltere'ye ulaşan deniz yollarını kesmek amacıyla Atlas okyanusuna yolladığı, dönemin en korkulan savaş gemisi ''Bismarck''ın, İngiliz donanması tarafından değil, kendi mürettebatı tarafından batırıldığı öne sürüldü. 
     Geminin, Atlas okyanusunun dibinde yatan enkazını inceleyen Amerikalı uzmanların bu sonuca vardıkları New York Times gazetesi tarafından belirtildi. 
     Bismarck zırhlısı, İngiliz donanmasının gözbebeği olan ''Hood'' kruvazörünü, tek salvoyla birkaç dakika içinde batırmakla ünlenmişti. Bir anda havaya uçan Hood zırhlısının 1415 kişilik mürettebatından ancak 3 kişi kurtulabilmişti. Bu olay üzerine İngiliz amirallik dairesi, nerdeyse tüm donanmasını Bismarck'ın peşine takmış ve ''Bismarck'ı batırın'' komutu, İkinci Dünya Savaşı'nda İngiliz donanması için adeta bir şeref sorunu haline gelmişti. 
     Büyük bir İngiliz donanması ve hava gücü tarafından günlerce kovalanan Bismarck, nihayet 27 Mayıs 1941 günü, 8 gün süren muharebenin sonunda, Fransa kıyılarının 600 mil açığında sulara gömüldü. Ancak İngiltere tarafından zafer olarak kamuoyuna sunulan olayın aslında gerçeği tam olarak yansıtmadığı, yıllar sonra uzmanlar tarafından ortaya çıkarıldı. 
     Bismarck'ın 1989 yılında bulunan enkazını iki yıldır inceleyen ekibin başı olan Amerikalı Dr. Alfred McLaren, New York Times'a yaptığı açıklamada, ''Vardığımız sonuç, bu geminin İngilizler tarafından kesinlikle batırılmamış olduğu yönündedir. Gemiyi mürettebatı batırmıştır'' diye konuştu. 
     
     ALMANLAR DOĞRULUYOR 
     McLaren'in açıklamalarının İngiliz araştırmacılar tarafından ısrarla yalanlandığını da yazan gazete, araştırmayı yürüten Amerikalı uzmanların, geminin enkazının hayret edilecek kadar iyi durumda olduğunu saptadıklarına dikkati çekti. 
     Araştırmalarıyla ilgili bilgi veren uzmanlar, ''Bismarck'ın gövdesinde, düşman ateşinden kaynaklanan gözle görülür hiçbir hasar yok. Bu durum, geminin aldığı yaralar yüzünden batmadığını, kendi mürettebatı tarafından, su kesiminin altında bulunan kapaklar açılarak ve gemi karinasına yerleştirilen bombalar patlatılarak batırıldığını ortaya koyuyor'' diye konuştular. 
     Bu husus, gemiden sağ çıkan mürettebat tarafından daha önce açıklanmıştı. Kurtulanlar, Alman donanmasında, düşman eline düşme tehlikesi içinde bulunan savaş gemilerinin mürettebatı tarafından batırılması geleneği bulunduğunu da belirtmişti. 
     
     ''TİTANİC''İN YAPIMCISI FİLMİNİ ÇEKTİ 
     Öte yandan Oscar ödüllü Titanic filminin yapımcısı James Cameron'un, geçen ilkbahar aylarında Bismarck'ın enkazında, uzaktan kumandalı robot kameralarla ayrıntılı bir film çektiği ve Amerikalı uzmanların görüşlerini doğrulayan bulgularla dolu bu filmin Pazar günü ''Discovery'' kanalında gösterileceği bildirildi. 
     Cameron, ''Bismarck, su altı kapakları açılmasaydı da aldığı yaralar yüzünden batar mıydı'' sorusuna, ''Evet batardı, fakat bu en az yarım gün sürerdi'' karşılığını verdi. Oysa Bismarck'ın birkaç saat içinde battığı biliniyor. 
     Çok üstün düşman kuvvetleriyle savaşırken Bismarck'ın dümeni, bir uçaktan atılan torpidoyla hasara uğramış, bunun üzerine manevra kabiliyetini kaybeden gemi, İngiliz savaş gemilerinin yoğun top ve torpido ateşi altında kalmıştı. Bismarck batarken, bazı Alman denizciler denize atlamış ve bunlardan 115'i İngiliz gemileri tarafından kurtarılmıştı. Bismarck batarken 2 bin 200 denizciyi de denizin derinliklerine sürüklemişti. 
     





</TEXT>
</DOC>
