<DOC>
<DOCNO> 111138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sondun15.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basınına göre AB 1 milyor Euro'ya Ankara'dan kurtulacak 
</HEADLINE>
<TEXT>

     Alman gazeteleri, AB ülkelerinin, Türkiye'ye Aralık ayında tam üyelik için bir takvim vermeyeceğini, buna karşın AB yardımlarını artıracaklarını öne sürdü. 
     Die Welt gazetesi, ''AB, 1 milyar euroya kendini Ankara'dan kurtarıyor'' başlığıyla verdiği haber-yorumda, Brüksel'in, AB zirvesinde taviz vermek zorunda kalmamak için, Türkiye'ye her yıl verdiği 150 milyon euroyu 1 milyar euroya yükselteceği belirtildi. 
     Danimarka Başbakanı Anders Fogh Rasmussen'in en büyük endişesinin, AB zirvesinin bir ''Türkiye zirvesine'' dönüşmesi olduğuna işaret edilen haber-yorumda, AB'nin, henüz sadece Türkiye konusundaki tutumunun ne olacağının açıklığa kavuşturulamadığı ifade edildi. 
     Türkiye'nin üyeliği konusunda AB zirvesinde çıkacak olası bir tartışmanın, genişleme görüşmelerinin başarısını gölgeleyebileceği kaydedilen yorumda, ''Ancak Ankara'daki beklentiler büyük. Üyelik müzakerelerinin başlaması için somut bir takvim verilmesinden daha azı hesaba katılmıyor. Bu sayede Türkiye için ufukta bir AB üyeliği şansı belirecek'' denildi. 
     Türk hükümetinin Brüksel'den, barış zamanlarında idam cezasının kaldırılmasını da öngören reform programı için ''ödül beklediği'' ifade edilen yorumda, ''Ancak AB frene basıyor. AB, üyelik müzakerelerinin başlaması için Türkiye'ye tarih vermeyecek'' şeklinde görüş belirtildi. 
     Türkiye'ye daha fazla para verilmesinin bu ülkeyi tatmin etmek için yeterli olmayacağı, ancak ''en azından sembolik olarak Türkiye'nin onore edilmesi'' anlamına geleceği kaydedildi. 
     
     SÜDDEUTSCHE ZEITUNG 
     Süddeutsche Zeitung adlı gazetenin haber-yorumunda ise, ''Türkiye'ye her yıl yapılacak 1 milyar euroluk ödemeyle genişleme zirvesinde üyelik takvimiyle ilgili tartışmanın önlenmesinin amaçlandığı'' belirtildi. 
     Yorumda, aşırı miktarda yükseltilen mali yardımla, AB'ye üye ülkelerin, Türkiye ile üyelik müzakerelerinin başlatılması için bir tarih verme konusundaki isteksizliklerini örtbas etmeye çalıştıkları ifade edildi. 
     Haber-yorumda, ''Türkiye uzun bir süreden bu yana, kesin bir takvim belirlenmesi için baskı yapıyor. AB ülkelerinin görüşlerine göre, Türkiye, insan hakları ihlalleri gibi konularda hala üyelik kriterlerini yerine getirmiyor. AB bu nedenle bir tarih vermekten kaçınıyor. Gelecek hafta açıklanacak olan, adaylara ilişkin ilerleme raporlarında da bu tür bir tarih yer almayacak'' denildi. 
     Buna karşılık, verilecek mali destekle Türkiye'nin prensipte üyeliği hesaba katabileceği yönünde anlamlı bir sinyal verileceği belirtilen yorumda, ''AB Komisyonu, devlet ve hükümet başkanlarının Kopenhag'da Türkiye ile ilgili yeni bir politika üzerinde uzlaşmalarından hemen sonra, yeni mali destek ödemelerini başlatmak istiyor'' ifadesi kullanıldı. 
     
     FRANKFURTER RUNDSCHAU 
     Frankfurter Rundschau gazetesinin yorumunda da, ''Helsinki zirvesinden bu yana resmen üye adayı olan Türkiye'nin, artık üyelik müzakerelerinin başlatılması için somut bir tarih alabilme arzusu yerine getirilemeyecek gibi görünüyor'' denildi. 
     Yorumda, ''AB Komisyonu'nda, bir yandan Türkiye'nin üyelik müzakereleriyle ilgili siyasi temel kriterleri yerine getirmekten oldukça uzak olduğu konuşuluyor, diğer yandan da Türklerin üyeliğini destekleyen Almanya gibi ülkelerin bile, ciddi bir şekilde başka çözüm yolları arayışında oldukları artık bir sır olmaktan çıkmış bulunuyor'' görüşüne yer verildi. 
     Türkiye'ye siyasi bir öneri getirilemeyeceği için, sorunun mali çerçevede çözülmesine çalışıldığına işaret edilen yorumda, ''Burada söz konusu miktarın 1 milyar euroyu bulduğu belirtiliyor. AB Komisyonu, gelecek Çarşamba günü 13 aday ülkeyle ilgili ilerleme raporlarını açıklayacak. Burada, Türkiye'ye ne teklif edileceğinin ilk işaretleri beklenebilir'' denildi. 
     





</TEXT>
</DOC>
