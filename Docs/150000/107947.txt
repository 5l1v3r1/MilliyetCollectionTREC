<DOC>
<DOCNO> 107947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur10.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney, yağmur ve fırtınanın pençesinde... 
</HEADLINE>
<TEXT>

     Türkiye bu yıl Sonbahar'a erken merhaba dedi. Üstelik serin havayla birlikte yağmur ve fırtına da geldi. 
     Serin hava güney sahillerini de etkisi altına aldı. Kasım başına kadar turizm mevsiminin sürdüğü turistik beldelerde herkes kazaklarını giydi. 
     Bodrum dün gece fırtına ve yağmurla sarsıldı, 2 trilyonluk hasar var. Kuşadası ise sular altında. 
     Ege Bölgesi'nde dün akşam başlayan etkili yağmur, bölgede yaşamı olumsuz etkilemeye devam ediyor. 
     Aydın'ın Kuşadası İlçesi'nde sabah saatlerinde yaşanan sel sonrası sular çekilmeye başladı. Sabah saat 05.00 sıralarında başlayan ve metrekareye 76 kilogram olarak ölçülen şiddetli yağış sonrası, ilçe merkezini kaplayan sel sularının çekilmeye başladığı bildirildi. 
     Kuşadası Kaymakamı Hayrettin Altınok, Belediye Başkanı Fuat Akdoğan'ın makamına giderek Kriz Masası oluşturdu. Kuşadası merkezinde işyerleri ve okulların halen kapalı olduğu açıklandı. 
     Suların çekilmeye başlamasıyla selin getirdiği zararlar da ortaya çıktı. Bir otoparkta bulunan 100 araç su altında kalırken, İnönü Bulvarı üzerinde asfaltın çökmesi nedeniyle, aralarında jandarma araçlarının da bulunduğu 20 araç sahile sürüklendi. Aydın'dan Kuşadası'na, Afet İşleri ve ilgili kurumlardan iş makinaları gönderildi. 
     Kuşadası Kaymakamı Hayrettin Altınok, sel sonrası yaptığı açıklamada, ''Doğa, intikamını aldı. Derenin üzerini kapatıp yol yaparsanız böyle olur. Kuşadası bu hale gelirse, doğa da intikamını alır.'' 
     
     BODRUM'DA YAĞMUR VE FIRTINA 

     Bodrum'da da şiddetli fırtınanın, ilçede yaklaşık 2 trilyon lira hasara neden olduğu bildirildi. 
     Fırtına nedeniyle 2 balıkçı teknesi karaya oturdu, bazıları ise alabora oldu. Çeşitli semtlerde evlerin çatıları uçarken, işyerlerine ait tenteler parçalandı. Çok sayıda ağaç ve bir caminin minaresi de yıkıldı. 
     Enerji iletim hatlarının kopması sonucu ilçe, yaklaşık 15 saat elektriksiz kaldı. 
     Bodrum Kaymakamı Cumhur Güven Taşbaşı, 5 dakika süren fırtınanın 2 trilyon lira hasara neden olduğunu belirterek, şunları söyledi 
     ''Meteorolojiden yoğun sağanak yağış uyarısı vardı. Ancak böyle bir fırtına beklemiyorduk. Elektrik arızalarının giderilmesi konusunda çalışmalar devam ediyor. Şu anda herşey normale döndü. Emniyet ve jandarma güçleri ile belediyeler aralıksız çalışıyorlar.'' Meteoroloji Bölge Müdürlüğü'nden verilen bilgiye göre, dün gece ilçede metrekareye saatte 18 kilogram yağış düştü. 
     
     BAYINDIR-İZMİR KARAYOLU TRAFİĞE KAPANDI 

     İzmir'in Bayındır İlçesi'nde, yağmur ve ardından yağan dolu nedeniyle, Bayındır-İzmir ve Bayındır-Çatal-Tire karayolu trafiğe kapandı. 
     Yağış ve selin getirdiği taş, toprak ve yıkılan ağaçlar nedeniyle kapanan yollar, belediyeye ait iş makinalarıyla ancak saat 08.30 civarında açılabildi. 
     ''Taşımalı Eğitim'' yapılan Yanık ve Kavaş mevkiinde öğrenciler okullarına gidemedi. 
     İlçede bazı zemin katlarda su baskınları görülürken, zeytin bahçeleri ile pamuk tarları, doludan büyük zarar gördü. 
     Manisa'nın Soma İlçesi'nde ise akşam saatlerinde bastıran yağış hayatı felç etti. Aralıksız yağış nedeniyle, Atatürk Caddesi, Tayfun ve Asmalı sokaklar, Kubbeli Camii ile İstasyon Mahallesi'ndeki bazı ev ve işyerlerini su basarken, çok sayıda araç yolda kaldı. 
     
     AYDIN'DA DA SAĞANAK YAĞIŞ ETKİLİ OLUYOR 

     Aydın'da bu sabah saatlerinde başlayan sağanak yağış etkili oldu. 
     Vali Emir Durmaz, , yağışın özellikle Didim ve Kuşadası'nda etkili olduğunu, bu bölgelerde bazı ev ve işyerlerini su bastığını belirterek, ''Şu ana kadar can ve mal kaybı yönünde bir haber ulaşmadı. Ancak Kuşadası'nda çok yoğun bir trafik sıkışıklığı var. Bazı yolların ulaşıma kapandığını öğrendik. Bölgede tüm ekipler alarm durumunda'' şeklinde konuştu. 
     Öte yandan Aydın'da, yeni eğitim ve öğrenim yılının başlaması nedeniyle Atatürk Anıtı'na çelenk konulması töreni yağış nedeniyle yapılamadı. 
     Şehir merkezinde yoğun su birikintileri nedeniyle ulaşımın güçlükle yapıldığı kentte, bazı bölgelere elektrik verilemiyor. 
     İncirliova ve Germencik ilçelerinde ve bağlı köylerde, yağış yüzünden çok sayıda pamuk tarlası ve incir bahçesi zarar gördü. 
     Manisa'nın Sarıgöl İlçesi'nde etkili yağış ve dolu, üzüm bağlarına zarar verdi. 
     Sarıgöl İlçe Tarım Müdürlüğü yetkilileri, yağışın ardından zarar tespiti yapacaklarını belirterek, hazırlayacakları rapor ile Alaşehir Tekel Suma Fabrikası'nın yaş üzüm alımlarını artırması yönünde talepte bulunacaklarını kaydettiler. 
     Karacaali Mahallesi'ndeki bazı evler, Omarlar Deresi'nin taşması nedeniyle sular altında kaldı. Can kaybı meydana gelmezken, belediye ekiplerinin su tahliye işlemine devam ettiği bildirildi. 
     Öte yandan, Uşak'ta da dün akşamdan beri zaman zaman dolu ile karışık yağan yağmurun devam ettiği bildirildi. 
     





</TEXT>
</DOC>
