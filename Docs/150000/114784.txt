<DOC>
<DOCNO> 114784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/spor/spo01.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVAŞ VE BARIŞ 
</HEADLINE>
<TEXT>

Beşiktaş yönetimi, medya ile barış çubuğu içmeyi kararlaştırırken, Divan Kurulu’na taviz vermemeyi benimsedi. Divan ile yönetim cumartesi günü hesaplaşacak 
     Beşiktaş, geçtiğimiz hafta rapor olayı ile sarsıldı. II. Başkan Hüsnü Güreli’nin yalanlamasına karşın, yönetim böyle bir raporun varlığını açıkladı. Güreli pes etmedi, bu kez saptamaları sert şekilde eleştirdi. Ancak dikkati çeken Divan Kurulu raporunun yer almasından sonra yönetimin, bazı gazetecilere yasak koymasıydı. 
     
     Zirve üç saat sürdü 
     Medyadaki eleştirilerin giderek büyümesi üzerine hafta başında Serdar Bilgili başkanlığında yapılan toplantıda, konu masaya yatırıldı. Üç saatlik zirvede yazılı ve görsel medya konusunda izlenecek politika ile Divan Kurulu tartışıldı. Basın için frene basan yönetim, barış çubuğu uzatılmasını da kararlaştırdı. Yöneticiler, "Kavgayla ve yasaklarla bir yere varamayacağımız ortada. Bu politika bize zarar veriyor. Medya ile diyaloğu yeniden sağlamak zorundayız" görüşünde birleştiler. 
     
     Divan’a devam 
     Yazılı ve görsel medya ile barış ilan eden yönetim, Divan Kurulu konusunda ise geri adım atmadı ve taviz verilmemesini benimsedi. Ancak yönetimin "savaş ve barışı" içeren bu kararları, daha doğrusu "Divan’a taviz yok" politikası yeni tartışmalar başlattı. 
     Beşiktaş yönetimi, cumartesi günü Divan Kurulu ile olağanüstü toplantıda bir araya gelecek. Ve büyük olasılıkla kapalı kapılar ardında büyük hesaplaşmalar yaşanacak. Barış çubuğu tüttürülen basının alınmayacağı toplantı için ağırlıklı görüş Divan Kurulu ile de savaşın sona erdirilmesi. Siyah - Beyazlı camia, zeytin dallarının artık kulübü sarmasını istiyor. 
     
5 yıllık imza      SİYAH - Beyazlı yönetim, Daum’un takımı Austria Wien’in istediği Ahmet Dursun’un sezon sonunda bitecek sözleşmesini uzatıyor. İletişim Komitesi Başkanı Mete Düren, golcü futbolcu ile bugün saat 11.00’de kulüp binasında yeni sözleşme imzalayacaklarını açıkladı. Ahmet Dursun ile beş yıllık mukavele yapılacağı, iki yılın opsiyonlu olacağı bildirildi. Ahmet’e ilk yıl brüt 800 milyar ödenecek. İlhan Mansız’ın ise sözleşme yenilemeye yanaşmadığı öğrenildi. 
     
Kartal’a para dopingi      BEŞİKTAŞ’TA Malatyaspor maçı öncesi UEFA Kupası’ndaki Sarajevo maçının 9’ar bin dolarlık tur primleri dağıtıldı. Bu arada Lucescu, Malatya’nın formda isimleri Sertan ve Fazlı’ya markaj uygulatmayı planlıyor. Sertan’ı Ali Eren, Fazlı’yı da Zago kilitleyecek. İyileşen Bayram forma isterken, dün sakat oyuncular sabah sağlık ekibi gözetiminde özel bir çalışma yaptı. İlhan Mansız, Ronaldo ve Sergen’in maça yetiştirileceği, Ahmet Dursun’un ise durumunun kritik olduğu bildirildi. 
     



 SPOR 






























</TEXT>
</DOC>
