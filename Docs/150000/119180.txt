<DOC>
<DOCNO> 119180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/siyaset/siy02.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, askere dil uzatan Verheugen’e sinirlendi 
</HEADLINE>
<TEXT>
Türkiye’nin attığı adımlar sizi şaşırtmış 
Baykal’ın Varşova ekibinde Kemal Derviş’in yanı sıra Oya Ünlü de yer alıyor. 
     EZELHAN ÜSTÜNKAYA Varşova 

     CHP Genel Başkanı Deniz Baykal, Avrupa genişleme sürecinin ele alındığı toplantı için bulunduğu Varşova’da askere dil uzatan AB’nin Genişlemeden Sorumlu Komiseri Günter Verheugen’i sert bir şekilde eleştirdi. 
     Sabah saatlerindeki ayaküstü sohbette Baykal’ı çok sıcak karşılayan Verheugen, yemekte yaptığı konuşmada, askerin Türkiye’de çok etkili olduğu yönündeki görüşünü yineledi ve "Böyle devam ettiği sürece Türkiye, AB’ye giremez" dedi. Bu sözlere sinirlenen Baykal ise, İngiltere Başbakanı Tony Blair’in de aralarında bulunduğu Avrupalı liderlerin önünde Verheugen’e "Türkiye demokratikleşme açısından önemli adımlar attı. Görüyorum ki, bu adımlar sizi epeyce şaşırtmış" karşılığını verdi. 
     
     Simitis’le görüştü 
     Yunanistan Başbakanı Kostas Simitis ile de yarım saat görüşen Baykal, çıkışta yaptığı açıklamada, Türkiye’nin AB içinde yer alması gerektiği konusundaki anlayışın hızla yaygınlaştığını, ancak bu durumun Türkiye’nin Kopenhag’dan olumlu sonuç alacağı anlamına gelmediğini belirtti. 
     
     AKP bahane edilebilir 
     Baykal, görüşmelerinde AKP’ye yönelik yaygın bir tepki bulunmadığını ancak tereddüt olduğunu belirterek, "Türkiye’ye AB konusunda tarih vererek yeni bir noktaya getirmek istemeyenler, çeşitli konuları bu amaçla kullanacaktır" dedi. 
     Bu arada, Baykal, dün Blair’ın da bulunduğu öğle yemeğine katılmasına rağmen orucunu tutmaya devam etti. Baykal, Simitis ile görüşmesinin ardından kaldığı Sheraton Oteli’ne geçerek iftarını yaptı. 
     



 SİYASET 















</TEXT>
</DOC>
