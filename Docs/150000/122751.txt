<DOC>
<DOCNO> 122751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/ekonomi/eko03.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı Cavit Çağlar’a 38 trilyon liralık beraat 
</HEADLINE>
<TEXT>

Interbank’tan sahibi olduğu Nergis Holding’e 38 trilyon lira kaynak aktardığı iddiasıyla yargılanan Cavit Çağlar ve 38 sanık beraat etti 
     NAİL KAHRAMAN Bursa DHA 

     İnterbank’tan kendisine ait Nergis Holding’e 38 trilyon 465 milyar lira aktararak, bankayı zarara uğrattığı iddia edilen, aralarında eski Devlet Bakanı Cavit Çağlar’ın da bulunduğu toplam 39 sanık beraat etti. 
     Bursa 3’üncü Ağır Ceza Mahkemesi’ndeki son duruşmaya, Nergis Holding İcra Kurulu Başkanı Cavit Çağlar, Nergis Holding Yönetim Kurulu Başkanı olan dayısı Şükrü Şankaya, Nergis Holding Yönetim Kurulu Başkan Yardımcısı olan oğlu Mustafa Çağlar, Şükrü Şankaya’nın oğlu Şenol Şankaya ile diğer sanıklar katılmadı. 
     Cavit Çağlar’ın dört yıldır tutuksuz yargılandığı davanın önceki günkü duruşmasında, İstanbul Üniversitesi’nden gelen kredinin usülüne uygun olduğuna ilişkin bilirkişi raporu okundu. Cumhuriyet Savcısı rapor doğrultusunda sanıkların beraatını istedi. 
     Bilirkişi raporu ile yargılamanın tamamlandığını söyleyen Mahkeme Başkanı Nihat Ömeroğlu, kredi işlemlerinde kanuna aykırı bir yönün bulunmadığını, önemli bir kısmının geri ödendiğini, kredi alan şirketlerin aktif olarak ticari ve sınai faaliyetlerine devam ettiği için, suç unsurunun teşkil etmediğini belirtip, sanıkların beraatına karar verdi. 
     Dört yıl önce el konulup bankacılık faaliyetlerine son verilen İnterbank’la ilgili davada sanıklar için Banka Dolandırıcılığı’ suçundan beş yıla kadar hapis cezası isteniyordu. 
     



 EKONOMİ 




















</TEXT>
</DOC>
