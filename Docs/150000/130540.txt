<DOC>
<DOCNO> 130540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko23.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Özelleştirmeler, işsiz kalmayı önleyecek şekilde olacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Özelleştirme kapsamına alınan kuruluşlarda 64 bin işçinin çalışmakta olduğunu belirterek, ''Özelleştirmeyi, işsiz kalmayı önleyecek bir mekanizma içinde gerçekleştireceğiz'' dedi. 
     Şener, düzenlediği basın toplantısında, 58. Hükümetin 2003 yılı özelleştirme programı açıkladı. 
     Toplantı sonunda, basın mensuplarının sorularını yanıtlayan Şener, bir soru üzerine, özelleştirmeyle ilgili geçmiş dönemde temel sorunun siyasi irade yoksunluğu olduğunu söyledi. Şu anda siyasi iradenin mevcut olduğunu ifade eden Şener, ''Bu irade, nereye kadar var . Bu irade ekonomik değerini kaybetmiş, ekonomiye ilave bir katkı yaratmayan kuruluşların kapatılmasına kadar var'' diye konuştu. 
     ''Bir yerin kapatılması gerekiyorsa kapatılacak'' ifadesini kullanan Şener, buna örnek olarak Demir Çelik işletmeleri ile Türkiye Zirai Donatım Kurumu ve Tümosan'ı gösterdi. Verimliliğini yitiren bazı kuruluşların, birleştirme yoluyla da kapatılacağını kaydeden Bakan Şener, bu konuda kimsenin tereddüdü olmaması gerektiğini bildirdi. 
     Özelleştirmenin sosyal boyutu konusuna da değinen Şener, şunları söyledi 
     ''Olayın sosyal boyutunda çalışanların durumu var. Bunun özelleştirme için bir engel teşkil edeceğini düşünmüyoruz. Özelleştirme kapsamında yer alan kuruluşlarda 64 bin işçi çalışmaktadır. Her bir kuruluş itibariyle değerlendirmeler yapılmıştır. Özelleştirme sonunda, işsiz kalmayı engelleyecek bir mekanizma içinde özelleştirme programını gerçekleştireceğiz. 
     Özelleştirme, daha önce bu çalışma zemininde yoğunlaşınca özelleştirme ilerleyememiştir. Bu düşünce, özelleştirmeyi engellemiştir. Çalışanlarla ilgili yaptığımız çalışmalar sürmekte ve bunu kısa sürede sonuçlandıracağız. Bu konuda saatler süren toplantılar yapıldı.'' 
     
     ''TOPLUM DUYGULARI TERENNÜM EDİLİYOR'' 
     Şener, Bir başka soru üzerine, açıklanan özelleştirme programındaki 3'er aylık dilimlerin ihale tarihi olarak kabul edilmesi gerektiğini söyledi. Şener, ''özelleştirme, 3, 3 ve 6 aylık dilimler halinde açıklanmıştır. Siz, bunu ihale tarihleri olarak kabul edin. Çünkü, hemen düğmeye basıyoruz'' dedi. Savunma sanayi alanında özelleştirmeye gidilip gidilmeyeceğine ilişkin bir soruya da Şener, şimdilik programda, böyle bir şeyin söz konusu olmadığını, ancak, Genelkurmayla yapılacak görüşmelerde, görüşünün alınabileceğini ifade etti. 
     İşsiz kalacak işçilerle ilgili, sendikalarla görüşülüp görüşülmeyeceği sorusuna ise Şener, kendilerinin en büyük iradeyi temsil ettiklerini hatırlatarak, bütün yapılan bu işlerin halkın mutluluğu için yapılmakta olduğunu söyledi. ''Bizim amacımız 70 milyonun refahıdır, mutluluğudur ''diyen Şener, temel kaygılarının milli gelirin nasıl artırılacağı sorusu olduğunu kaydetti. Yapılan ve yapılacak işlerin, orta ve uzun vadeli olmasının tek hedefleri olduğunu vurgulayan Bakan Şener, ''Biz her uygulamada toplumun duygularını terennüm etmeye çalışıyoruz. Sivil toplum örgütleriyle görüşüp fikirlerini alıyoruz, almaya da devam edeceğiz'' dedi. 
     





</TEXT>
</DOC>
