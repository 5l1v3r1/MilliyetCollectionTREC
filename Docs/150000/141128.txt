<DOC>
<DOCNO> 141128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/guncel/gun23.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Olümcül hasta ilaç beklemez 
</HEADLINE>
<TEXT>

Yeni İlaç İhalesi Yasası binlerce SSK’lı hastayı mağdur etti. Anlaşmalı eczaneler de paralarını alamadıkları gerekçesiyle ilaç vermiyor 
     ŞÜKRAN ÖZÇAKMAK İstanbul 

     Elleri ve ayakları kasılan parkinson hastası SSK emeklisi Sami Özden 63 , her gün kullanmak zorunda olduğu ilaçları almak için günlerdir İstanbul’daki SSK hastanelerinin kapılarında bekliyor. 
     Her gittiği yerden eli boş dönen Özden, anlaşmalı özel eczaneden ilaç alabilmesi için sevk istedi ama sadece "acil" hastaların gönderildiği bildirilerek reddedildi. Özden’in, şimdi değil hastaneye gitmek, randevu için telefonu çevirecek gücü bile yok. Sami Özden, ilaç çilesi çeken tek kişi değil. Onun gibi binlerce SSK hastası var. 
     Örneğin Fatma Dilmac, tüberküloz tedavisi gören oğlunun ilaçlarını hastanede bulamadı. Ancak, eczaneye sevk yaptırmayı başardı. Bu kez de başka bir sorunla karşılaştı. Hastane yönetimi düzenlediği evrakta hata yaptı. Dilmac da eksik evrak nedeniyle hastane ile eczane arasında mekik dokudu. Mağduriyetlerinin kaynağı ise, bu yılın başında yürürlüğe giren Kamu İhale Yasası. SSK, çıkarılan yeni yasa uyarınca nasıl ilaç alımı yapacağı konusunu netleştiremedi. Ancak stoklar iki hafta önce tükenmeye başladı. Depolarda özellikle kanser hastalarının kullandığı bir kutusu milyarlarca lira tutan ilaçların bitmesi, vatandaşı büyük sıkıntıya soktu. Hayati tehlikesi olanlar, anlaşmalı özel eczaneye sevk edildi. Ancak bu eczaneler de, SSK’nın iki ay sonra ödeme yaptığını belirterek ilaç vermek istemedi. 
     
Her gün ihale olur mu      SSK hastanelerinde görevli başeczacılara göre karmaşanın tek nedeni yeni Kamu İhale Yasası. Kanuna göre, her ilacın ihalesini hastane kendisi yapacak. Her kalem ilaç için limit 50 milyar. SSK’da en az 3 bin kalem ilaç olduğunu belirten eczacılar, "Sadece Okmeydanı’ndan günde 5 bin hasta yararlanıyor. Eczaneden günde 20 bin ilaç çıkıyor. Bu da işi gücü bırakıp her gün ihale dosyası hazırlayacağız demektir. Teori pratiğe uymadı" dediler. Önceden ihaleler genel müdürlük tarafından yapılıyordu. SSK hastanelerinin başeczacısı, stokta tükenen ilacı, ihaleyi alan firmaya faksla bildirip getirtiyordu. Genel Müdürlüğü’nün sorun için genelge hazırladığı, önümüzdeki günlerde de hastanelere göndereceği bildirildi. 
     



 GÜNCEL 























</TEXT>
</DOC>
