<DOC>
<DOCNO> 101335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/dunya/adun.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye kamikaze uçak 
</HEADLINE>
<TEXT>

Türkiye İsrail’den 54 adet HARPY insansız, bombalı hava aracı satın aldı. Kamikaze uçak olarak da bilinen uzaktan kumandalı, pilotsuz uçaklar doğrudan hedefe düşerek patlıyor 
     UTKU ÇAKIRÖZER Ankara 

     Türk ordusunun gizli bir anlaşmayla İsrail’den HARPY adı verilen, pilotsuz uçan bombalı hava araçları satın aldığı öğrenildi. "Kamikaze uçak" ya da "pervaneli cruise füzesi" olarak adlandırılan 400 kilometre menzilli pilotsuz uçaklar, sınır ötesindeki füze tesisleri ve düşman hava savunma radarlarının yok edilmesinde kullanılacak. 
     İsrail’de yayımlanan Jerusalem Post gazetesi önceki gün Türkiye’ye "insansız saldırı uçağı" drone satıldığını duyurdu. Haberi Milliyet’e doğrulayan Türk savunma çevreleri, ismi gizlenen silah sisteminin HARPY olduğunu açıkladılar. Genelkurmay eski İkinci Başkanı Çevik Bir’in 1998 yılında başlattığı proje kapsamında ilk teslimatların TSK’ya geçtiğimiz aylarda yapıldığı öğrenildi. Gizli anlaşma kapsamında 54’ü gelen 108 HARPY sistemi için 90 milyon dolar ödeyen TSK’nın, orta vadede 100 uçak daha alacağı bildirildi. 
     
     Pencereden girebilir 
     İsrail IAI şirketi tarafından üretilen HARPY sistemi, imha gücü büyük bir bomba ve radar sensörleri taşıyan 2 metre 50 santimetrelik pervaneli bir mini uçaktan oluşuyor. Gece gündüz koşullarında 400 kilometre uzağa kadar gidebilen HARPY, düşman birliklerinin üzerinde 2 saat kesintisiz dolaşabiliyor. 
     Düşman füze sistemini radarı aktif hale geçtiği anda üzerindeki alıcıyla tespit eden HARPY, 23 kilogramlık bombasıyla birlikte radara çarparak sistemi kullanılmaz hale getiriyor. 
     Taşıdıkları bombalar ve uzun menzilleri nedeniyle HARPY’ler uluslararası silah pazarında "pervaneli mini cruise füzesi" olarak da değerlendiriliyor. HARPY’ler radar sistemlerinin yanı sıra düşmanın stratejik noktalarının yok edilmesinde de füze gibi görev yapıyor. Üst düzey bir savunma yetkilisi Milliyet’e "1997 - 98’de pazarlıklar ilk başladığında Suriye’deki bir hedefi açık pencereden içeri girip imha edecek silah sistemi olarak tanıtılmıştı. Suriye ile ilişkiler düzeldi, ama artık aynı şey İran ve Irak için geçerli" dedi. 
     İsrail, Türkiye’den önce Güney Kore, Hindistan ve Çin’e de HARPY sistemleri sattı. Çin’e yapılan satış ABD’de büyük yankı yaratmıştı. 
     



 DÜNYA 











</TEXT>
</DOC>
