<DOC>
<DOCNO> 127060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo16.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'un en golcüsü Cenk... 
</HEADLINE>
<TEXT>

     Birinci Süper Futbol Ligi'nin 18 maçlık ilk bölümünde gol yollarında sıkıntı yaşayan İstanbulspor'da, bu dönemde en fazla golü Cenk attı. 
     Golcü futbolcu, 18 maçlık ilk bölümde forma giydiği 13 maçta rakip filelere 7 gol gönderdi. 
     İstanbulspor'un bir maçta 2 gol atan tek futbolcusu olan Cenk, 3 golünü ise penaltıdan kaydetti. 
     1. haftada Adanaspor, 3. haftada Beşiktaş, 4. haftada Samsunspor, 5. haftada Bursaspor ve 9. haftada Göztepe filelerine 1'er gol gönderen Cenk, 17. haftada Altay maçında 1'i penaltıdan 2 gol attı. 
     Sarı-siyahlılar, Samsunspor maçını Cenk'in 86. dakikada attığı golle kazanırken, golcü futbolcu 1-0 yenik durumda oldukları Bursaspor maçında da 42. dakikada penaltıdan attığı golle takımını 1 puan kazandırdı. 
     Cenk, ligin ilk bölümünde, sakatlığı nedeniyle 5 hafta oynayamadı. 
     
     SELÇUK, TAKIMIN 2. GOLCÜSÜ 

     İstanbulspor'un orta alan oyuncusu Selçuk, attığı 3 golle Cenk'den sonra en golcü futbolcu oldu. 
     Ümit Milli Takımı'nın da gözde futbolcularından olan Selçuk, İstanbulspor'un 1-0 kazandığı Diyarbakırspor ve 2-1 kazandığı Elazığspor maçında galibiyet golünü atarak, takımını sevindirdi. Genç futbolcu, 18. haftada 3-0 kazandıkları Adanaspor maçında ise takımının 2. golünü attı. 
     
     FAZLI VE KONA 

     Sezon başında golcü sıkıntısı nedeniyle önce Fazlı Ulusal, daha sonra da Andre Kona'yı transfer eden İstanbulspor, bu oyunculardan son haftalarda yararlanmaya başladı. 
     Sakatlık ve formsuzluk nedeniyle ilk haftalarda oynamayan, sonraki maçlarda da az dakika alan 2 futbolcu, ligin ilk bölümünde 2'şer gol kaydetti. 
     İlk kez 6. haftada Kocaelispor maçında son 10 dakika forma giyen Fazlı, ilk golünü 10. haftada Trabzonspor'a, 2. golünü ise 16. haftada Elazığspor'a attı. 
     4. haftada transfer edilen ve 6. haftada Kocaelispor maçında ilk kez sarı-siyahlı formayı giyen Andre Kona, ligde son 2 haftada attığı 2 golle ''100'ler Kulübü''ne girdi. Kona, 17. haftada Altay'a 18. haftada da Adanaspor'a 1'er gol kaydetti. 
     İstanbulspor'da, Musa ve savunma oyuncusu Deniz Uygar'ın da 2'şer golü bulunuyor. 
     Sarı-siyahlılarda, ilk bölümde forma giyen 22 futbolcudan 9'u gol atarken, kalecilerle birlikte toplam 13 oyuncunun golü bulunmuyor. 

     
</TEXT>
</DOC>
