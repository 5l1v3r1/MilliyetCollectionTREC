<DOC>
<DOCNO> 132617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun12.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Latin kökenlilerin nüfusu siyahları geçti.. 
</HEADLINE>
<TEXT>

     ABD'de Hispanik olarak adlandırılan Latin Amerika kökenliler, nüfus açısından siyahları sollayarak, ülkenin en büyük azınlık grubu haline geldiler. 
     Amerikan Nüfus İdaresi'nden yapılan açıklamada, 2001 yılı verilerine göre ABD'de İspanyolca konuşan atalara sahip, farklı kökenlerden gelen Hispaniklerin sayısının 37 milyon, siyahların ise 36,2 milyon olduğu belirtildi. 
     Açıklamada, Hispaniklerin ABD nüfusunun yüzde 13'ünü, siyahların yüzde 12,7'sini, çoğunluktaki beyazların ise yüzde 69'unu oluşturduğu kaydedildi. 
     Asyalıların 11 milyonla nüfusun yüzde 3,8'lik bölümünü oluşturduğu belirtilen açıklamada, 2001 yılı verilerine göre, New York'ta 2,2 milyon Hispanik ve 1,93 milyon siyahın yaşadığı kaydedildi. 
     Amerikan Nüfus İdaresi yetkilisi Robert Bernstein, 90'lı yıllarda nüfusları yüzde 60 artan Hispaniklerin, siyahların nüfusunu aşmasının sürpriz olmadığını söyledi. 
     





</TEXT>
</DOC>
