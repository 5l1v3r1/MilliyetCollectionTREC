<DOC>
<DOCNO> 101982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/spor/spo05.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula'da ısınma turları 
</HEADLINE>
<TEXT>

Ecclestone, aday kent projelerini incelemek için geldiği İstanbul’da, Olimpiyat Stadı ve Parkı’na hayran kaldı. FOA Başkanı, "Yarışları alacağınıza inanıyorum" mesajını gönderdi 
     MURAT AĞCA 

     İstanbul’dan etkilendi 
     FORMULA 1 için atağa kalkan Türkiye, ilk ciddi sınavından başarıyla geçiyor. 2005’te ülkemizde yapılması planlanan yarışlar için aday kentleri incelemek üzere gelen Formula 1 Organizasyonu FOA Başkanı Bernie Ecclestone, dün İstanbul’da Olimpik Park ve Kurtköy’deki pist projelerini inceledi. Olimpiyat Stadı’na hayran kalan Eccelstone, "Formula’yı alacağınıza inanıyorum, biz nerede olacağına karar vermeye çalışıyoruz" diye konuştu. 
     
     Sözen’i tanımıyor 
     FOA Başkanı, "Bu tesisler ve projeyle olimpiyatı da hak ediyorsunuz. Kent seçiminde dünyada tanınır olması da önemli bir ölçüt. Örneğin İstanbul dendiğinde herkes nerede olduğunu biliyor" ifadelerini kullandı. Formula’nın Kırşehir’de yapılmasına çalışan işkadını Makbule Sözen’i tanımadığını sözlerine ekleyen Ecclestone, "Yarışlar için yedi aday var. Ancak ikisi kabul edilecek. Resmi kararımızı bir ay içinde vereceğiz" dedi. 
     
     İncelemelere devam 
     TOMSFED Başkanı Mümtaz Tahincioğlu ve Formula 1 Komisyonu üyeleri Cem Hakko, Nuri Çolakoğlu, Mehmet Karabeyoğlu ile birlikte Olimpiyatevi’ne geçen Ecclestone, TMOK Başkanı Sinan Erdem’den pist projesi hakkında bilgi aldı. Stadı "muhteşem", pist alanını "süper" olarak nitelendirin Ecclestone, ardından helikopterle Kurtköy’e geçti. FAO Başkanı, bugün de İzmir ve Antalya’daki pistleri inceleyecek. 
     
Olimpiyat Stadı’na piyango vuracak      FORMULA 1’in İstanbul’da yapılması ve pist olarak da Olimpik Park’ın seçilmesi durumunda Olimpiyat Stadı’nın da eksikleri giderilmiş olacak. Alt yapı eksikleri ve özellikle karayolu bağlantısının yetersiz olması nedeniyle sıkıntılar yaşayan stadın formula projesiyle kurtarılması hedefleniyor. Ayrıca Ecclestone’nun spor çevrelerindeki ağırlığı nedeniyle seçilmesi halinde İstanbul’un olimpiyat şansının da artacağı ifade edildi. 
     
Tahincioğlu Halk desteği önemli      TÜRKİYE Motorsporları Federasyonu Başkanı Mümtaz Tahincioğlu, her kesimden Formula 1 için destek istedi. Tahincioğlu, Formula 1’in Türkiye için altın bir fırsat olduğunu belirtip, "Ayağımıza kadar gelen bu şansı tepmememiz gerek. Sadece biz değil, tüm kesimleri destek vermeye çağırıyoruz. Türk halkının gösterdiği ilgi en büyük itici güç olacaktır" dedi. TMOK Başkanı Erdem de, "Türkiye’nin bu projeye ihtiyacı var" diye konuştu. 
     



 SPOR 




























</TEXT>
</DOC>
