<DOC>
<DOCNO> 114796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/spor/ykoksaldi.html </URL>
<DATE> 2002/10/24/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Eğitim standartı 
</HEADLINE>
<TEXT>

     UEFA, pekçok yönden eleştirilere maruz kalsa ve tartışmaların odağı olsa da futbolcu ve teknik adam eğitimi konularındaki girişimleriyle yol gösterici hüviyetini korumaya çalışıyor. 
     UEFA’nın futbolun gelişimine yönelik faaliyetlerinden biri, teknik direktörlük kalitesini yükseltmek ve bu amaçla eğitimleri bir standarta oturtmak. Teknik direktörlüğü meslek olarak görmekle işe başlayan UEFA, 90’ların başından beri federasyonların da katılımıyla çeşitli toplantılar düzenliyor. Amacı kurslar açmak olmayan bu program çerçevesinde, isteyen ülkelere destek veriliyor, tavsiyelerde bulunuluyor, teknik adamlar arasında bilgi alışverişi sağlanıyor. 
     UEFA bünyesindeki ülkelerin bu organizasyonun bir parçası olabilmesi için teknik adam eğitim programlarını ve kalitesini istenen seviyeye getirmesi gerek. Örneğin üst seviye için teknik direktörlerin, teorik ve pratik olmak üzere toplamda en az 240 saatlik bir eğitimden geçmiş ve fiilen teknik adamlık yapmış olmaları şart. Ayrıca üyeler, eğitim materyallerini kolayca paylaşabilecekleri bir ortama kavuşuyor. Önceleri belirli bürokratik işlemlerden geçmesi gereken teknik adamların, ülkeler arasındaki transferleri de kolaylaştırılıyor. 
     UEFA yöneticilerinden Andy Roxbourgh, Futbolun genç yeteneklerinden sorumlu olacak kişiler, belirli kriterleri sağlayacak bir alt yapıya sahip olmalı’ diyerek amaçlarını özetliyor. 
     UEFA’nın yürüttüğü bu çalışma, kulüp takımlarımızın son dönemlerinde dilinden düşürmediği 2004 05 yıllarındaki lisans sisteminin de bir parçası. Maddi olarak rüştünü ispatlama ve UEFA kriterlerine uygun kulüp yapısına kavuşmanın yanında, 2004 sezonundan itibaren kulüplerin başındaki teknik direktörler de UEFA şartlarına uygun lisansa sahip olmak zorunda. 
     Teorinin her zaman pratiğe başarıyla aktarılması mümkün değil elbet. Bireyin karakter yapısı, koşullar ve yaratıcılığı onun mesleğindeki başarısını ve kalitesini ortaya koyar. Ancak temel eğitim, potansiyelini verimli kullanılmasını sağlar. Birçok Türk futbolcusunun, alt yapı eksiklerini A takıma geçtikten sonra giderme zorluğu yüzünden üst sınıf futbolcu seviyesine geçememesi, temel eğitimin önemini ortaya koyarken bu gençleri yetiştirecek teknik adamlar konusunda UEFA’nın çabalarını daha da anlamlı kılıyor. 
     



 SPOR 






























</TEXT>
</DOC>
