<DOC>
<DOCNO> 126885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur35.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebru Şallı'ya ''yalan beyan'' davasından beraat... 
</HEADLINE>
<TEXT>

     ''Resmi evrak tanzimi sırasında hüviyet bilgileri konusunda yalan beyanda bulunduğu'' iddiasıyla yargılanan manken Ebru Şallı, beraat etti. 
     Şişli 3. Asliye Ceza Mahkemesi'ndeki duruşmaya, tutuksuz sanık Ebru Şallı katılmadı. 
     Davayı karara bağlayan hakim, davaya konu belgedeki yanlış bilgilerin Ebru Şallı tarafından yapıldığının kesinlik kazanmadığı gerekçesiyle sanığın beraatini kararlaştırdı. 
     Şişli Cumhuriyet Savcılığı'nca hazırlanan iddianamede, sanık Ebru Şallı'nın ehliyet almak için 9 Ocak 2002 tarihinde Şişli İlçe Emniyet Müdürlüğü Trafik Tescil Büro Amirliği'ne başvurduğu, doldurduğu sürücü belgesi müracaat formuna gerçekte 1977 olan doğum tarihini 1978 yazarak ehliyet aldığı belirtiliyordu. 
     İddianamede, bu nedenle sanık Şallı'nın, TCK'nın 343 1. maddesi uyarınca ''Resmi evrak tanzimi sırasında hüviyet bilgileri hakkında yalan beyanda bulunmak'' suçundan 6 ay ile 1 yıl arasında hapis cezasına çarptırılması ve sürücü belgesine el konulması isteniyordu. 
     Dava dosyası eklerinde yer alan belgelerde, Şallı hakkında İstanbul 1. Ağır Ceza Mahkemesi'nden yurtdışına çıkış tahdidi olduğu, ancak Şallı'nın pasaport, nüfus hüviyet cüzdanı ve ehliyetindeki doğum tarihinin farklı olması sayesinde tahditten kurtulduğu belirtiliyordu. 
     





</TEXT>
</DOC>
