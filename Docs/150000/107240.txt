<DOC>
<DOCNO> 107240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo07.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Torino, Emre için bastırıyor... 
</HEADLINE>
<TEXT>

     İtalya'nın köklü kulüplerinden Torino, transfer pazarının kapanmasına 1 gün kalan FC İnter'den Emre Belözoğlu'nu kiralık olarak almak için görüşmelerini hızlandırdı. 
     Torino kentinin gazetesi olan Tutto Sport, ''Boğalar, her şeylerini Emre'nin üzerine oynuyorlar'' başlığı altında verdiği haberde, Torino'nun takımda yıldız olarak istediği bir numaralı oyuncunun Emre olduğunu belirtti. 
     Kulüp Başkan Yardımcısı Francesco Ciminelli'nin, ''Eğer uygun bir fiyata bir yıldız bulursak alırım'' dediği kaydedilen haberde, Türk futbolcunun kiralanması için İnter Başkanı Massimo Moratti'nin ikna edilmesi gerektiği vurgulandı. 
     Yarın akşam sona erecek olan transfer pazarında ''Boğalar'' lakaplı Torino takımının Emre'yi renklerine bağlamaktan umudunu kesmesi halinde, alternatif olarak 2. lige düşen Lecce'den daha az fiyata alabileceği genç futbolcu Max Tonetto'yu düşündüğü belirtiliyor. Udinese'den Gargo, Genova'dan Malago ve SS Lazio'dan Colonnese de Torino'nun diğer adayları arasında bulunuyor. 
     Bu arada, 15 günlük rötardan sonra cumartesi günü başlayacak İtalya 1. Futbol Ligi'nde, evinde Torino'yu misafir edecek olan İnter ile ilgili İtalyan gazetelerinde bugün yer alan haberlerde, 22 yaşındaki Emre 16 kişilik kadroda gösteriliyor. 
     





</TEXT>
</DOC>
