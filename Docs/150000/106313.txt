<DOC>
<DOCNO> 106313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/ekonomi/eko07.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura brüt 90 milyon zam 
</HEADLINE>
<TEXT>

Uzlaştırma Kurulu, hükümete en yüksek memur maaşına brüt 65 milyon, en düşük memur maaşına ise 90 milyon lira zam önermeyi kararlaştırdı 
     Kamu çalışanlarının sendikaları ile hükümet arasında ortaya çıkan uzlaşmazlık nedeniyle devreye giren Uzlaştırma Kurulu, hükümete eylül ayından geçerli olmak üzere en yüksek memur maaşına 65 milyon, en düşüklere ise 90 milyon lira brüt seyyanen zam yapılmasını önerdi. 
     Kurul’un sekreteryasını yürüten Devlet Personel Başkanlığı ile sendika başkanlarına sunulan raporda, maaş artışlarında bütçe olanaklarının dikkate alındığı vurgulandı. 
     
     İlk yarıda yüzde 15 
     Uzun yıllar yüksek enflasyon baskısı altında yaşamak zorunda kalan tüm kesimlerin ekonomik olarak kayba uğradığına işaret edilen raporda, bütçe olanakları kapsamında reel kayıpların telafi edilmesine yönelik çabaların da ekonomik krizler nedeniyle istenilen sonuca ulaşamadığı vurgulandı. 
     Raporda, hükümetin 2003 yılı için öngördüğü yüzde 20 enflasyon hedefinde çalışanlar aleyhine sapma gerçekleşmesi durumunda, ilk 6 ay için dönem sonunda, ikinci altı ay için her ayın sonunda enflasyon farkının maaşlara yansıtılmasının uygun olacağı kaydedildi. Raporda, enflasyon hedefinde sapma yaşanmaması durumunda yılın ilk yarısı için yüzde 15, ikinci yarısı için yüzde 10’luk artışın enflasyon hedefi ve refah payını karşılayacağı görüşüne yer verildi. Kamu Emekçileri Sendikaları Konfeda0rasyonu Genel Başkanı Sami Evren ile Kamu-Sen Genel Başkanı Bircan Akyıldız, raporu değerlendirdikten sonra, öngörülen artışın yeterli olmadığını belirttiler. 
     



 EKONOMİ 
















</TEXT>
</DOC>
