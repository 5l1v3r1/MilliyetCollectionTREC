<DOC>
<DOCNO> 147205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun02.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın 1.7 milyar dolarlık inşaat ihaleleri paylaşılıyor 
</HEADLINE>
<TEXT>

     Amerikan hükümetinin savaştan sonra Irak'ın yeni baştan inşa edilmesi aşamasında ihale alacak firmaların sayısını ulusal güvenlik gerekçesiyle çok kısıtlı tuttuğu bildirildi. 
     Amerikan finans çevrelerinin gazetesi Wall Street Journal'de yer alan bir habere göre, toplamı 1.7 milyar doları bulan ilk ihaleler az sayıda Amerikan firması arasında paylaştırılacak. Bu firmalar arasında Bechtel Corp., Parsons Corp., Halliburton Co. ve is ortagi Brown Root firmalarının adı geçiyor. 
     Gazete ihalelerin kısa adı USAID olan Uluslararası Kalkınma Ajansı aracılığıyla dağıtılacağını da yazdı. Ajansın yöneticilerinden Timothy Beans gazeteye yaptığı açıklamada, ''savaş koşullarında, piyasaya çıkarak 4-5 ay boyunca en iyi teklifi verecek firmayı arayamıyorsunuz'' diye konuştu. Beans, ''USAID'in bu nedenle önceden belirlenmiş çok az sayıda firmayla temasa geçtiğini ve bu işin, daha savaş kararı açıklanmadan, ocak ayı başlarında yapıldığını'' itiraf etti. Irak'ta öncelikli olarak yapılacak işlerin karayolları ve köprülerin onarımını ile okul yapımını kapsadığını bildiriliyor. 
     USAID yetkilileri, ihalelerin verileceği şirketlerin adlarının önümüzdeki günlerde resmen açıklanacağını da kaydettiler. 
     
     AVRUPA'NIN TEPKİSİNİ ÇEKTİ 
     Gazeteye bilgi veren kaynaklar, inşaata güneydeki Basra kentinden başlanmasının planlandığını ve Basra'nın bir örnek oluşturmasının arzulandığını belirttiler, ancak bu kesimde şiddetlenen çarpışmaların, projenin şimdilik askıya alınmasına neden olduğunu vurguladılar. 
     Öte yandan Irak'ın onarımıyla ilgili büyük projelerin sadece Amerikan firmalarına dağıtılması Avrupa ülkelerinin tepkisini çekti. Bu yoldaki eleştirileri cevaplamaya çalışan Beans, ''ihalelerin yabancı firmalara verilmesinin söz konusu olmadığını'' belirtmekle birlikte, ''bu firmaların taşaron olarak başvuruda bulunabileceklerini'' söyledi. 
     





</TEXT>
</DOC>
