<DOC>
<DOCNO> 121034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/siyaset/siy03.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs başka, AB başka’ 
</HEADLINE>
<TEXT>

AKP lideri Tayyip Erdoğan, New York’taki Denktaş - Yakış buluşmasından sonra ağız değiştirdi, "Önce AB tarih versin, Haziran 2003’e kadar Kıbrıs’ı çözelim" dedi 
     UTKU ÇAKIRÖZER Lizbon 

     Hızını alamadı, diplomatik pot kırdı... 
     Erdoğan, Portekiz temaslarından o kadar memnun kaldı ki, diplomatik pot kırdığını unutarak Portekiz Cumhurbaşkanı Sampaio’yu Türkiye’ye davet etti. Erdoğan ile Başbakan Barroso’nun basın toplantısı, Türkçe çevirmen hastalanınca geç başladı. Yeni tercüman iyi çeviri yapamayınca Barroso, önce İspanyolca, sonra İngilizce açıklama yaptı. 
     
     AKP Genel Başkanı Recep Tayyip Erdoğan, Kıbrıs’la ilgili görüşünü bir kez daha değiştirdi. Dışişleri Bakanı Yaşar Yakış’ın New York’ta KKTC Cumhurbaşkanı Rauf Denktaş’la yaptığı görüşmenin ardından Erdoğan, "Kıbrıs’ı AB süreci ile ilintili hale getirmeyelim. İlintili hale getirdiğimiz zaman, korkuyorum ki bu iş, çok daha farklı bir çözümsüzlüğe doğru gider" dedi. 
     
     Müzakere edilir, vakit az 
     Erdoğan, Türkiye’ye Kopenhag Zirvesi’nde müzakere tarihi verilmesinin ardından Haziran 2003’teki Selanik Zirvesi öncesinde Kıbrıs konusunda çözümün yakalanabileceğini açıkladı. Portekiz Başbakanı Jose Manuel Durao Barroso ile görüşmesinin ardından soruları yanıtlayan Erdoğan, Kıbrıs konusunda, "Plan müzakere edilebilir. Ancak talihsiz dönemde sunuldu. 12 Aralık’a kadar müzakerelerin bitirilmesi mümkün değil" diye konuştu. 
     Kıbrıs’la Türkiye’nin AB üyeliği arasındaki ilişkiyle ilgili olarak, "Şu anda Kıbrıs’ı AB süreciyle ilintili hale getirmeyelim" diyen Erdoğan, şöyle konuştu 
     "İlintili hale getirdiğimiz zaman, korkuyorum ki bu iş çok daha farklı bir çözümsüzlüğe doğru gider. 40 yıldır Türkiye, AB’ye müracaat etmiş, h l müzakere tarihi beklemektedir. Bunu aşmamız lazım. Türkiye’ye müzakere tarihi verilmesi ile kalan eksiklerimizi de gidereceğiz. Kıbrıs konusu bu müzakereler esnasında da devam edecek" şeklinde konuştu. 
     
     Önce farklı düşünüyordu 
     Erdoğan, daha önce yaptığı açıklamalarda, AB ile Kıbrıs konusunun birlikte çözülmesinden yana ifadeler kullanmıştı. 
     Erdoğan’ın sözlerine katılan Barroso’nun da görüşmede, "Kıbrıs konusunun Kopenhag Zirvesi’ne yetişmesi zor" dediği öğrenildi. Kıbrıs ve AGSP konularını, Türkiye’nin AB üyeliği konusunda önkoşul olarak görmediklerini ifade eden Barroso, "Erdoğan planın tamamını kabul etmiyor ama iyi bir zemin olarak görüyor" dedi. 
     
Barroso Türkiye’yi artık bekletemeyiz      AKP lideri Recep Tayyip Erdoğan, Türkiye’nin AB adaylığına destek için geldiği Portekiz’de moral buldu. Portekiz Başbakanı Jose Barroso, "Türkiye artık daha fazla bekleme odasında kalmamalı" dedi. 
     Erdoğan, beş ülkeyi kapsayan gezisinin ilk durağı Portekiz’de Cumhurbaşkanı Jorge Sampaio tarafından kabul edildi ve Başbakan Barroso ile öğle yemeği yedi. Barroso, basın toplantısında, AB’nin tutumunu netleştirmesi gerektiğini belirterek, "Bir ülke bekleme odasında bu kadar bekletilemez. Kopenhag’da ya evet ya hayır demeliyiz. Kriterleri yerine getirdiyse müzakereler başlatılmalı ve doğrudan tarih verilmeli" diye konuştu. 
     Barroso, Erdoğan’a, "Tüm dünya ne yapacağız diye AB’ye bakıyor. AB’nin İslama karşı olduğu iddiaları var, doğru değil. Totaliter, otoriter yönetim ve terörizme karşıyız ama İslama değil. AB dini çizgilerle bölünmemeli. AB için tek ölçüt siyasi kriterler olmalı" şeklinde konuştu. 
     AB başkentlerinde verdiği reform sözünü tekrarlayan AB Zirvesi’ne kadar Meclis’in hafta sonları da çalışacağını belirken Erdoğan, Barroso’ya "Emin olun işkence kesinlikle bitecek" dedi. Erdoğan, AB’nin Türkiye’ye tarih vermemesi durumunda halkta şüpheler oluşacağı ve marjinal grupların ekmeğine yağ sürüleceği uyarısında da bulundu. 
     



 SİYASET 












</TEXT>
</DOC>
