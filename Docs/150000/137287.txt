<DOC>
<DOCNO> 137287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/soneko05.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Coca Cola Türkiye pazarında iyi bir yıl bekliyor... 
</HEADLINE>
<TEXT>

     Coca-Cola İçecek A.Ş. Murahhas Azası Ron Jones, Türkiye ekonomisini savaş da dahil 2001 yılının Şubat ayında yaşanan krizden daha kötü hiçbir şeyin etkilemeyeceğini ifade ederek, ''Biz o yılı idare ettik, yönettik. 2003'ü de idare edip yöneteceğiz'' dedi. 
     Jones, geçtiğimiz 5 yıl içinde gerçekleştirdikleri operasyonlar sonucunda Coca-Cola'nın Türkiye'deki 7 şirketini tek bir isim altında birleştirdiklerini hatırlatarak, şöyle konuştu 
     ''Bunun tüketicilere daha ekonomik şartlarda ürünler sunmak, sermaye piyasalarında daha iyi şartlarda kredi bulmak, daha ekonomik koşullarda sermaye bulup yatırımlarımızı büyütmek gibi faydaları olacaktır. Birleştirmeyle, verimsiz operasyonların kapatılması işlemi büyük miktarda tamamlandı. Artık Çorlu'daki fabrika gibi verimli, büyük tesisler çalıştırıyoruz.'' Tüketici harcamalarının düştüğü ekonomik krizler sırasında piyasaya küçük ambalajlarda düşük fiyatlı ürünler sunduklarını belirten Jones, pazar paylarını, izledikleri bu stratejiden dolayı kriz dönemlerinde devam ettirdikleri tüketici bağımlılığından dolayı koruduklarını söyledi. 
     
     ''YENİ GİREN MARKALAR PAZARI BÜYÜTÜYOR'' 
     Ron Jones, sektöre yeni giren markaların pazarı genişlettiğini ifade ederek, ''Pazar, yeni girenlerin yaptıkları reklam harcamaları ve faaliyetlerle büyümekte, genişlemektedir. Pazar genişledikçe tüketici bağlılığı sayesinde bizim pazardaki payımız da artıyor. Yani yeni girenlerin bize faydası oluyor diyebilirim'' şeklinde konuştu. 
     Türkiye'deki ekonomik ortamla ilgili iyimser olduklarını dile getiren Jones, olası Irak savaşının ekonomiye etkileriyle ilgili şöyle dedi 
     ''Türkiye ekonomisini 2001 Şubat krizinden daha kötü, savaş da dahil, hiçbir şeyin etkileyeceğini düşünmüyorum. Biz o yılı idare ettik, yönettik. 2003'ü de idare edip yöneteceğiz.'' Ron Jones, Coca-Cola İçecek A.Ş olarak hesaplarını hızlı gelişme veya düşüş durumlarına göre yaptıklarını dile getirerek, ''Savaşın yukarıya veya aşağıya doğru bir etkisi olabilir. Ancak genel olarak iyi bir yıl geçeceğini düşünüyoruz'' dedi. 
     Jones, halka açılmayla ilgili olarak da, bunun geçmişte yeniden yapılanma çerçevesinde finansal ihtiyaçlar için düşünüldüğünü, şu anda bu yönde verilmiş bir karar bulunmadığını bildirdi. 
     





</TEXT>
</DOC>
