<DOC>
<DOCNO> 119060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/soneko11.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Metal Sendikası ile MESS arasında anlaşma imzalandı... 
</HEADLINE>
<TEXT>

     Türk Metal Sendikası ile Türkiye Metal Sanayicileri Sendikası MESS arasında Ağustos ayından beri sürdürülen 2002-2004 grup toplu iş sözleşme görüşmeleri anlaşma ile sonuçlandı. 
     Sözleşme, MESS'in Şişli'deki merkezinde Türk Metal Sendikası Genel Başkanı Mustafa Özbek ve MESS Yönetim Kurulu Başkanı Tuğrul Kudatgobilik arasında imzalandı. 
     Sözleşme ile işçilerin saat ücretlerine ilk 6 ay için ortalama yüzde 12, ikinci, üçüncü ve dördüncü 6 ay için ise DİE TÜFE oranında zam yapılması kararlaştırıldı. 
     80 bin Türk metal işçisini ve 155 işyerini kapsayan sözleşme, 1 Eylül 2002 tarihinden itibaren geçerli olacak. 
     
     BAŞKAN ÖZBEK AMACIMIZ ÇARKLARIN DÖNMESİNİ SAĞLAMAK 

     Türk Metal Sendikası Genel Başkanı Mustafa Özbek, metal sektöründe bağıtlanan toplu iş sözleşmesine ilişkin olarak, ''Amacımız tökezleyen, ekonomik çarkı durmak üzere olan işyerlerimizin çarkını döndürmek'' dedi. 
     Mustafa Özbek, MESS ile Türk Metal Sendikası arasında grup toplu iş sözleşmesi imzalanması nedeniyle düzenlenen toplantıda yaptığı konuşmada, yüzde 8.3 enflasyon üzerine 3.7 gibi bir refah payı eklemek suretiyle yüzde 12 rakamını bularak toplu iş sözleşmesinin bitirildiğini söyledi. 
     Anlaşma kapsamındaki 80 bin işçinin ortalama ücretinin brüt 1 milyar 27 milyon liraya geldiğini, net olarak 720 milyon lirayı bulduğunu kaydeden Özbek, ''Bu parayı metal işçisi hak etmiştir. Bunun karşılığını da, göz nuruyla, el emeğiyle, kol gücüyle mutlaka işyerine verecektir'' dedi. 
     MESS Yönetim Kurulu Başkanı Tuğrul Kudatgobilik de, metal sektörünün Türkiye'de hakim bir sektör olduğunu ve diğer bütün sektörlerin önünde Türk sanayinin lokomotifi görevini gördüğünü ifade etti. 
     Kudatgobilik, bu sözleşmede, gerek enflasyonla mücadelede, gerekse işletmenin ve işin düzenlenmesinde öncelikleri biraraya getirdiklerini kaydetti. 
     
     HÜKÜMETE MESAJ 

     Yaşanan krizlerin paradan para kazanmak, faizden para kazanmak devrinin artık bittiğini gösterdiğini vurgulayan Kudatgobilik, paranın üretimden kazanıldığı zaman anlam ifade ettiğini belirtti. Kudatgobilik, şu görüşleri dile getirdi 
     ''Yeni kurulacak hükümete bir mesajımız var. Ülkemizin gelişmesi Türk sanayine bağlıdır. Türk sanayinin önündeki engellerin kaldırılması, AB ve dünya ile tam rekabet edebilmemiz için çağdaş iş yasasının vakit geçirilmeksizin bir an önce çıkarılması, sanayimizin ve çalışanlarımızın vergi yükünün AB standartlarına çekilmesi ve sanayi üzerindeki aşırı yüklerin hafifletilmesi beklentimizdir.'' Tuğrul Kudatgobilik, önümüzdeki hükümet döneminde, başta Ekonomik ve Sosyal Konsey olmak üzere işçi-işveren diyalogunun maksimum dereceye çıkaran bir işbirliğinin mutlaka olması gerektiğini sözlerine ekledi. 
     





</TEXT>
</DOC>
