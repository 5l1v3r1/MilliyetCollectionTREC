<DOC>
<DOCNO> 149619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/guncel/agun.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve sıra Suriye'ye geldi 
</HEADLINE>
<TEXT>

Irak rejimini deviren ABD, Şam yönetimine "Irak'tan gelen kitle imha silahlarını ve Saddam'ın yakın çevresindeki isimleri teslim edin" dedi 
     DIŞ HABERLER SERVİSİ 

     Washington, Şam yönetiminin Saddam'ın kitle imha silahlarını gizlediği, Baas Partisi'nin birçok üst düzey yöneticisine kucak açtığı, savaşta Irak ordusuna silah ve malzeme sağladığını ileri sürerek Suriye'ye çok sert mesajlar yolluyor. Suriye'yi uyaran Dışişleri Bakanı Colin Powell, BBC'ye yaptığı açıklamada, "Suriye'nin Saddam yönetimindeki Iraklı yetkililer için barınak haline gelmesinin hiç akıllıca olmayacağını düşünüyoruz" dedi. Colin Powell, "Uzun zamandır endişe kaynağı olan Suriye'yi terörizmi destekleyen ülkeler arasında gösterdik ve bu konuyu Suriyelilerle defalarca görüştük" diye konuştu. Başkan Bush da Suriye'ye, "Bizimle işbirliği yap" uyarısında bulundu. Bush ayrıca, "Suriye'de kimyasal silah bulunduğuna inanıyoruz" dedi. Beyaz Saray kaynakları da önceki gün Savunma Bakanı Donald Rumsfeld, Başkan Yardımcısı Dick Cheney, Dışişleri Bakanı Colin Powell, Ulusal Güvenlik Danışmanı Condoleezza Rice ve CIA Başkanı George Tenet ile bir araya gelen Başkan Bush'un Suriye sorununu ve bu ülkeye karşı alınabilecek önlemleri geniş şekilde ele aldığını ifade etti. Suriye'nin ABD'deki Büyükelçiliği'nin iki numaralı adamı İmad Mustafa ise suçlamaları reddetti. 
     


GÜNCEL 
















</TEXT>
</DOC>
