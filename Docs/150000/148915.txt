<DOC>
<DOCNO> 148915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur02.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremin ardından vatandaşlar sokaklara çıktı... 
</HEADLINE>
<TEXT>

     Merkez üssü Urla İlçesi olan 5.6 büyüklüğündeki depremin ardından İzmir'de vatandaşlar, sokaklara döküldü. 
     Saat 03.40'da meydana gelen depremin ardından sokaklara çıkan vatandaşların araçlarına bindikleri görüldü. Konak'ta Mustafakemal Sahil Bulvarı'nda, Bornova Meydanı'nda ve Karşıyaka sahilinde kalabalık insan grupları oluştu. Alışveriş merkezlerinin otoparkları doldu. Sokaklarda yoğun araç trafiği gözlendi. 
     
     HASTANELERDE DURUM- 

     Deprem sonrası hastanelere panikten kaynaklanan yaralanmalar nedeniyle başvurular oldu. 
     Edinilen bilgiye göre, Ege Üniversitesi Tıp Fakültesi Hastanesi'ne deprem nedeniyle paniğe kapılıp çeşitli yerlerinden hafif yaralanan 16 kişi geldi. Bunların tedavileri ayakta yapıldı. 
     Yeşilyurt Atatürk Eğitim ve Araştırma Hastanesi'ne 2'si evlerinin balkonundan atlayan, biri de yolda yürürken hafif şekilde yaralanan 3 kişi başvurdu. 
     İzmir'de deprem sonucu tellerin kopması nedeniyle bazı semtlerde elektrikler kesildi. TEDAŞ görevlileri, arızaların giderilmesine çalışıyorlar. 
     





</TEXT>
</DOC>
