<DOC>
<DOCNO> 102177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/spor/spo03.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
EMRE’YE, FULHAM KANCASI 
</HEADLINE>
<TEXT>

İngiliz ekibi yıldız oyuncuya resmen talip oldu. Menajer Harun Aslan’ın Denizlispor maçından sonra Galatasaray ile masaya oturacağı ve Fulham’ın teklifini sunacağı belirtildi 
     HALİL ÖZER 

     Emre sıcak bakıyor 
     GALATASARAY’IN başarılı savunma oyuncusu Emre Aşık’a İngiliz Premier Ligi takımlarından Fulham resmen talip oldu. İngiltere’de Emre Aşık’ın menajeri Harun Arslan ile temasa geçen Fulham Kulübü bu transfer için kesenin ağzını açtı. Arslan ise dün apar topar İstanbul’a gelerek Denizlispor maçından sonra Emre ile Fulham’ın transfer teklifini görüşecek. Emre ise konu hakkında herhangi bir açıklama yapmaktan kaçındı. Ancak Emre’nin Fulham’ın teklifinin tatminkar olması halinde transfere sıcak baktığı öğrenildi. 
     
     Tigana istiyor 
     FULHAM Kulübü ise gelişmeleri dikkatle izleyecek. Emre’nin "evet" demesi halinde hemen İstanbul’a gelecek olan İngiliz yöneticiler transferi bitirecekler. Fulham’ın Fransız Teknik Direktörü Tigana’nın uzun süreden beri Emre’yi yakından takip ettiği ve bu transferin gerçekleşmesini çok istediği öğrenildi. Sarı - Kırmızılı yöneticiler ise böyle bir öneri geldiği zaman oturup görüşeceklerini, ama önce Teknik Direktör Fatih Terim ile Emre’nin fikrini alacaklarını söylediler. 
     
Fatih Terim’den son uyarılar      SARI - Kırmızılı ekip Denizlispor maçı için son hazırlık çalışmasını sabah Florya’da gerçekleştirip öğleden sonra özel uçakla Denizli’ye gitti. Pamukkale’de kampa giren Galatasaray’da, Teknik Direktör Fatih Terim oyuncularıyla bir toplantı yaparak son uyarılarını yaptı. Terim, "Bu maçtan da üç puan almanızı istiyorum. Hataları en aza indirin, dikkatli oynayın" dedi. 
     
17 yıldır kaybetmiyor      DENİZLİ’DE en son mağlubiyetini 1984 - 1985 sezonunda alan Galatasaray o tarihten bu yana rakibine deplasmanda kaybetmiyor. Denizlispor’a mağlup oldukları 84 - 85 sezonundan bu yana 17 yıldır dış sahadaki 9 maçta Sarı - Kırmızılılar, 6 galibiyet, 3 beraberlik elde ettiler. Bu maçlarda rakip ağları 17 kez havalandıran Cim - Bom, kendi ağlarında da 9 gol gördü. 
     
Felipe yedeğe      ERHAN TELLİ 

     TEKNİK Direktör Fatih Terim, Denizlispor maçı öncesinde Brezilyalı yıldız Felipe’ye ilk 11’de görev verip vermeme konusunda kararsız kaldı. Samsunspor maçında sahaya sürdüğü Brezilyalı oyuncuyu ilk 45 dakika sonunda oyundan alan Terim’in, henüz istediği düzeye gelmeyen Felipe’yi Denizli deplasmanında yedek soyundurabileceği ileri sürüldü. 
     HAFTA içinde yapılan hazırlıklarda defansın önünde Batista ve Cihan’a ön libero olarak görev veren Terim’in, bugün takımın pres gücünü artırmak için aynı ikiliyi oynatabileceği öğrenildi. Bülent’in yokluğunda göbekte Vedat mücadele edecek. Ergün’ün durumu maç saatinde belli olacak. Ergün forma giymezse sol kanatta Muhammed Sarr görev yapacak. 
     



 SPOR 























</TEXT>
</DOC>
