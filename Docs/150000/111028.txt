<DOC>
<DOCNO> 111028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur20.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten Barzani'ye uyarı ''Ölçü kaçarsa tedbir alırız'' 
</HEADLINE>
<TEXT>

     Başbakan Bülent Ecevit, Kuzey Irak'ta bugün anayasa konusunu görüşecek Kürt Parlamentosu'nun devlet parlamentosu olarak tanıtılmayacağını umduğunu belirterek "Ölçü kaçırılacak olursa, Türkiye gerekli tedbirleri alacaktır" dedi. 
     Ecevit, Bulgar Başbakanı Simeon Sakskoburgotski'yi kabulü sırasında Irak'a ilişkin soruları yanıtladı. Türkiye'nin en önemli dış sorununun Irak olduğunu kaydeden Ecevit, "Dost ve müttefikimiz ABD, Irak yönetimine karşı askeri tedbirler alma eğiliminde görünüyor. Irak yönetimi Birleşmiş Milletler'in silah denetçilerinin isteklerini karşılamıştır. ABD'nin de bunu olumlu karşılayacağını umuyoruz. Ortadoğu'daki harekat tüm bölgeye ve özellikle Türkiye'ye çok zararlıdır" diye konuştu. 
     Ecevit, Kürt Parlamentosu'na ilişkin de şunları kaydetti 
     "Kuzey Irak'ta daha önce Kürt halkının parlamentosu kurulmuştu. Kürt grupları arasındaki diyalog eksikliği nedeniyle bu parlamento çalışamıyordu. Şimdi, uzlaşmaya varıldığı için parlamentonun yeniden canlanması doğal sayılabilir. Ancak bunun devlet parlamentosu olarak tanıtılmayacağını umuyorum." 
     
     Ne umutlu, ne umutsuz 

     Ecevit, Avrupa Birliği'nin 9 Ekim'de açıklayacağını duyurduğu ilerleme raporuna ilişkin umutlu olup olmadığının sorulması üzerine de şu karşılığı verdi 
     "Ne umutlu, ne umutsuzum. Türkiye seçim kampanyası sürecinden geçiyor. Avrupa Birliği'ndeki yetkililer de bu süreç nedeniyle keskin kararlar almayabilir. Bu nedenle zaman kaybedeceğimizi sanmıyorum." 
     





</TEXT>
</DOC>
