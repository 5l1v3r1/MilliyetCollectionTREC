<DOC>
<DOCNO> 123004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sonspo03.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de forvet sıkıntısı yaşanıyor... 
</HEADLINE>
<TEXT>

     Ligde çıkışa geçmesine rağmen çalkantılı günler yaşayan Fenerbahçe'de forvet sıkıntısı yaşanıyor. 
     Kadrosunda bulunan forvet oyuncularından Oktay'ın kadro dışı kalması ve Washington'un hastalanmasının ardından Serhat'ın da sakatlanması, sarı-lacivertlileri forvetsiz bıraktı. 
     Sezon başında büyük ümitlerle alınan ve ligde 9 gol atan Washington, önemli maçlarda gol atamadığı için eleştiriliyordu. Kalp damar rahatsızlığı nedeniyle geçirdiği operasyonun ardından futbol yaşamı tehlikeye giren Brezilyalı futbolcuya, ABD'de yapılacak kontrollerden sonra doktorlar izin vermezse, sarı-lacivertliler yeni bir forvet transfer edecek. 
     Sezona iyi başlamayan Serhat ise bu sezon ligde ilk kez 6 Kasım'da Galatasaray derbisinde attığı 2 golle ''siftah'' yaptı. Bu maçın ardından arka arkaya Samsunspor ve Bursaspor'a 2 gol atan genç futbolcu, Kocaelispor ve İstanbulspor maçlarında gol kaydedemedi. Serhat, sakatlığı nedeniyle Konyaspor maçında forma giymezken, sarı-lacivertlilerde forvet oyuncusu kalmayınca kupa maçında forvette Revivo-Tuncay ikilisi görev yaptı. 
     Bu sezon fazla şans bulamayan Oktay ise 2. haftada Ankaragücü maçında 22 dakika ve 4. haftada da Denizlispor karşısında 15 dakika forma giydi. Oynadığı sürede golle tanışamayan Oktay, 9. haftada yapılan Adanaspor maçından sonra kadro dışı kaldı. 
     
     GOLLER ORTA SAHA VE SAVUNMADAN 
     Sezon öncesi forvet oyuncularından çok şey bekleyen Fenerbahçe, henüz istediği verimi alamadı. 
     Sarı-lacivertlilerin ligdeki 36 golünün 21'ini orta saha ve savunma oyuncuları kaydetti. 
     Forvet sıkıntısı nedeniyle zaman zaman bu mevkide oynayan Revivo ve Ortega'nın yanı sıra orta saha oyuncuları Tuncay, Ceyhun, Steviç, Rapaiç, Yusuf ile zaman zaman savunmada oynayan Ogün ile Johnson ve savunma oyuncusu Ümit, Fenerbahçe'nin ligin en fazla gol atan takımı olmasına katkı sağladı. 
     Washington, Serhat ve Oktay forveti, toplam 14 gol kaydederken, İstanbulspor maçındaki bir golü Saffet kendi kalesine attı. 
     Avrupa Şampiyonlar Ligi ön elemesinde Feyenoord'a gol atamayan Fenerbahçe'de, UEFA Kupası'nda bu sezon attığı 8 golün 6'sında da orta saha oyuncularının imzası var. AIK Solna maçlarındaki 6 golün 5'ini Revivo, Steviç, Johnson 2 , Ali Güneş atarken, 1 gol Serhat'tan geldi. Panathinaikos ile İstanbul'da yapılan maçta golü Washington atarken, deplasmandaki maçta tek golü Tuncay kaydetti. 
     
     FENERBAHÇE'NİN GOLCÜLERİ 
     Fenerbahçe'de 15 hafta sonunda 12 futbolcu gol atarken, 36 golün sahipleri şöyle 
9 gol Washington 
5 gol Ortega, Serhat 
3 gol Tuncay, Ceyhun 
2 gol Revivo, Ogün, Johnson 
1 gol Ümit, Steviç, Rapaiç, Yusuf, Saffet İstanbulspor-kendi kalesine 
     





</TEXT>
</DOC>
