<DOC>
<DOCNO> 138507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/spor/spo04.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON KORKU SALIYOR 3-1 
</HEADLINE>
<TEXT>

Bordo - Mavililer, farklı Altay galibiyetinden sonra evinde Adanaspor’a da şans tanımadı. Galibiyeti getiren golleri Hüseyin, Gökdeniz ve Fatih attı 
     GEÇTİĞİMİZ hafta İzmir deplasmanında Altay’ı dört golle deviren Trabzonspor, bu kez kendi evinde Adana’yı da farklı geçti. Bordo - Mavili takım karşılaşmanın ilk yarısında rakip kale önünde etkili atak geliştirmekte zorluk çekti ve devre golsüz kapandı. 36. dakika Fatih’in kafayla indirdiği topu Aurelio yakın mesafeden filelere göndermesine rağmen hakem Mustafa Çulcu, Fatih’in Halilagiç’e faul yaptığını öne sürerek golü vermedi. 
     MAÇIN ikinci yarısında ise sahada bambaşka bir Trabzonspor vardı. Üst üste pozisyonlar bulan Karadeniz ekibi 56. dakikada Gökdeniz’in düşürülmesi ile kazanılan penaltıyı Hüseyin’in gole çevirmesiyle 1 - 0 öne geçti. Ardından Gökdeniz sahneye çıktı, 59. dakikada attığı golle takımını 2 - 0’a taşıdı. 76. dakikada sahanın yıldızı Fatih farkı üçe çıkardı. Adanasporlu Ümit son dakikada bulduğu golle skoru belirledi. 
     
     Hedefe kilitlendik’ 
     TRABZONSPOR Teknik Direktörü Samet Aybaba, "Sahamızdaki tüm maçların zor geçeceğini biliyoruz. Çünkü rakipler kapanıyor. Adanaspor da aynı şeyi yaptı. İlk yarı istediğimizi yapamadık. İkinci yarıda ise istediklerimizi uygulayarak, farklı skorla kazanmayı başardık" dedi. Aybaba, "Atılan ilk golden sonra mükemmeldik. Tüm oyuncularımı kutluyorum. UEFA Kupası’na katılma ve kupada finale kalma hedefine kilitlendik. Bunlarda bir sapma yok " diye konuştu. 
     



 SPOR 























</TEXT>
</DOC>
