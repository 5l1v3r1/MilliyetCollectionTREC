<DOC>
<DOCNO> 142980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun01.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Irak konusunda diplomasi kapısı hızla kapanıyor... 
</HEADLINE>
<TEXT>

     ABD Dışişleri Bakan Yardımcısı Richard Armitage, ''Irak konusunda diplomasi kapısının hızla kapandığını'' söyledi. 
     Armitage, Washington'dan Avustralya televizyonuna yaptığı açıklamada, ABD Başkanı George Bush, İngiltere Başbakanı Tony Blair ve İspanya Başbakanı Jose Maria Aznar'ın, bugün Atlas Okyanusu'nda Azor Adaları'nda düzenleyeceği zirveyi, ''Irak'ın silahsızlanması için diplomatik seçeneklerin ele alınacağı son toplantı'' olarak değerlendirdi. 
     ''Irak konusunda diplomasi kapısının hızla kapandığını'' belirten Armitage, ülkesinde büyük tepki alan Blair'in, olası savaş için BM onayı isteyebileceğini bildirdi. 
     Askeri operasyona yeşil ışık yakacak BM Güvenlik Konseyi kararını görüşmeyi kabul etmeyeceğini açıklayan Fransa'yı, Irak Devlet Başkanı Saddam Hüseyin'e yardım etmekle suçlayan Richard Armitage, İngiltere gibi müttefik ülkelerin, savaşın gerekliliği söz konusu olduğunda ABD ile yan yana mücadele edeceğini kaydetti. 
     Programa katılan Fransa Dışişleri Bakanı Dominique de Villepin ise Saddam Hüseyin'in üzerinde yeterince askeri baskı bulunduğunu belirterek, Irak Devlet Başkanı'nın, BM silah denetçileriyle işbirliği yaptığını söyledi. 
     





</TEXT>
</DOC>
