<DOC>
<DOCNO> 115685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/ekonomi/eko05a.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsadaki Susurluk’ta polis oğlunun izi 
</HEADLINE>
<TEXT>

Aralarında susurluk kazasında ölen Gonca Us’un kardeşinin de bulunduğu dolandırıcılık davası sanıklarından Karacasulu’ya haczi dönemin Beşiktaş Emniyet Müdürü’nün oğlu engelledi 
     NEDİM ŞENER 

     Eski parlamenterlerden Nuri Eroğan’ın oğlu Ömer Eroğan’ı, adına borsada hisse alımı yapılacağı vaadiyle 912 bin dolar dolandırdıkları iddiasıyla Method Menkul Değerler’in 14 yöneticisi hakkında açılan dava dosyasında, bu kişilerin bir emniyet yetkilisinin oğluyla ilişkilerine de dikkat çekildi. 
     Aralarında Susurluk kazasında ölen Gonca Us’un ablası Arzu Yaman’ın da bulunduğu 14 kişi hakkında açılan dava dosyasında bulunan 350 sayfalık deliller arasında, 1997’de olayı soruşturan Beşiktaş Emniyet Müdürü’nün oğlu Cüneyt Günaydın ve sanık arasındaki Nurettin Karacasulu’nun ilişkileri belgelendi. Eroğan’ın 1997 yılında yaptığı şikayet üzerine mahkemece uygulanan ihtiyati haciz tutanağında, sanık Karacasulu ile Cüneyt Günaydın’ın imzası bulunuyor. 
     Yurtdışında avukatlık yaptığı sırada 1980’li yıllarda Avrupa Konseyi adına Dev - Yol, Dev - Sol ve MHP davalarında gözlemci olan, Türk Amerikan İşadamları Derneği TABA ve Marmara Grubu kurucu üyesi olan Eroğan, 1995’te İMKB üyeliğinden çıkartılan Method Menkul Değerler’e, araya giren hatırlı siyasi kişilerin’ de etkisiyle, adına hisse alınması için 1997’de 912 bin dolar verdi ama parasını geri alamadı. 
     
     Haczi durdurdu 
     Bunun üzerine Eroğan’ın başvurusu ile açılan dava çerçevesinde, şirketin sahibi Nurettin Karacasulu’nun evine haciz işlemi için gidildi. Ancak, Karacasulu’nun evine giden görevlilerin karşısına Beşiktaş Emniyet Müdürü Mehmet Günaydın’ın oğlu Cüneyt Günaydın çıktı. 
     Karacasulu, 6.8.1998 tarihinde haciz işlemi için eve gelen resmi görevlilere eşyaların kendisine ait olmadığını söyledi. Bu arada olay yerine gelen Cüneyt Günaydın elindeki faturalarla eşyaların kendisine ait olduğunu belgeledi ve haciz tutanağına imza attı. Günaydın böylece haciz işlemini durdurdu. 
     



 EKONOMİ 




















</TEXT>
</DOC>
