<DOC>
<DOCNO> 128590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo24.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'dan futbol... Trezeguet, Juventus'a baş kaldırdı... 
</HEADLINE>
<TEXT>

     FC Juventus takımının yıldız oyuncularından David Trezeguet, İtalyan basınında çıkan demeçlerinde, maaşında atış olmaması halinde Juventus'tan ayrılacağını belirtti. 
     25 yaşındaki Fransız futbolcu, siyah beyazlı kulübe geldiğinde yöneticilerin, ''İlk neler yapabileceğini göster, daha sonrasını biz düşünürüz'' dediklerini ifade ederek, ''Belirli düzeyde olan forvet oyuncuları arasında en düşük maaşı alanlardan birisiyim. Juventus'ta bir şeyleri gösterdiğime inanıyorum. Belki de daha önceden Del Piero ve Davids'in sözleşmeleriyle ilgilenmek zorundalardı. Sanırım şimdi benimle de masaya oturulur. İşler birazcık yolunda gitmedi mi suçlu hep oyuncular oluyor. Ama sözleşmeyi kulüpler de imzalıyor'' dedi. 
     İspanya'nın Barcelona takımı başta olmak üzere İngiltere'nin Arsenal kulübünden de teklif aldığı bilinen Trezeguet, beklentilerinin karşılanmaması halinde Juventus'tan ayrılacağını ifade belirtti. Trezeguet, Del Piero'ya oranla çok daha az kazanıyor. 
     
     SOLARİ'NİN İNTER'E TRANSFERİ 
     Bu arada, orta sahanın soluna bir oyuncu arayan FC İnter'in Real Madrid'ten Solari'yi alma olasılığı oldukça fazlalaştı. 
     Sezon başında Ronaldo'nun Real Madrid'e transferinde ''Ocak ayında İnter'e 10 milyon Euro daha veya Solari'nin verilmesi'' konusunda her iki kulüp anlaşmıştı. 
     Real Madrid Kulübü Genel Direktörü Jorge Valdano, bugün yaptığı yazılı açıklamada, Solari'yi İnter'e vereceklerini duyurdu. ''Bir futbolcunun Real Madrid gibi bir kulübü bırakmasındaki zorluğunu anlıyorum ama İnter büyük bir kulüp ve Teknik Direktör Hector Cuper her zaman Solari ile ilgilendi'' diyen Valdano, İnter ile Solari'nin arasındaki anlaşmazlığın çözümleneceğini umduğunu kaydetti. 
     
     LAZİO'NUN DURUMU 
     Öte yandan, yaklaşık 88 milyon Euro borcu olan SS Lazio kulübünde başkan Sergio Cragnotti'nin bu akşam istifasını sunması bekleniyor. 
     Cragnotti'nin sahibi olduğu Cirio Holding'in yönetim kurulu toplantısı bu akşam yapılacak. Krizde olan şirkete finansman desteği vermeyi taahhüt eden kredi bankalarının koşul olarak Cragnotti'nin SS Lazio'dan istifası istedikleri öne sürülüyor. 
     Lazio'nun başkanlığına geçici olarak avukat Ugo Longo'nun getirmesi beklenirken, Teknik Direktör Roberto Mancini'nin de kulübün yönetim kuruluna girebileceği söyleniyor. 
     Mısır ve Libya'da yapılacak özel maçlar için Roma dışında bulunan Lazio takımında Stam, Claudio Lopez, Stankoviç, Chiesa ve kaleci Peruzzi gibi futbolcuların adları ise sürekli transfer pazarında geçiyor. Teknik Direktör Mancini konuyla ilgili, ''Umarım ki hiçkimse ayrılmaz. Birlikte başladığımız bir macerayı birlikte noktalarız'' dedi. 
     Sezon sonunda ayrılması beklenen futbolculardan Lopez de ''Başladığımız işi sonuna kadar götürmek istiyoruz. Umarız ki kulüp yönetimi için her şey hayırlı olur'' değerlendirmesinde bulundu. 
     





</TEXT>
</DOC>
