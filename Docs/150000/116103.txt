<DOC>
<DOCNO> 116103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/yasam/yas04a.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Filmden etkilenip arkadaşını vurdu 
</HEADLINE>
<TEXT>

Liseli genç, "Bumerang Cehennemi" faciası filmini izlerken, polis babasının silahıyla arkadaşını yaraladı 
     MURAT EĞİLMEZ İzmir DHA 

     İzmir’in Eşrefpaşa semtinde, 15 yaşındaki Z.K., evinde birlikte Kenan İmirzalıoğlu’nun başrollerde oynadığı "Bumerang Cehennemi" adlı filmi izlediği sınıf arkadaşı G.G.’yi, Başkomiser olan babasına ait tabancayla başından vurdu. 
     484 Sokak’taki bir evde meydana gelen olayda, Başkomiser Ramazan Kanlıoğlu, beylik tabancasını evde bırakıp eşiyle birlikte alışverişe çıktı. Vali Vecdi Gönül Lisesi 2. sınıf öğrencisi Z.K. da sınıf arkadaşı G.G.’yi birlikte film izlemek üzere eve davet etti. 
     
     Silah aniden patladı 
     Videoda, Bumerang Cehennemi’ni izlemeye başlayan gençlerden Z.K., filmdeki silahlı sahnelerden etkilenerek bir ara babasının silahını eline alıp oynamaya başladı. Z.K.’nın arkadaşına doğrultup horozunu çektiği silah aniden patladı. Alnından vurulan G.G., komşuların yardımıyla İzmir Eğitim Hastanesi’ne kaldırıldı. Ameliyata alınan G.G.’nin sağlık durumunun kritik olduğu belirtilirken, olayın şokuyla sinir krizleri geçiren Z.K. da gözaltına alındı. 
     



 YAŞAM 
























</TEXT>
</DOC>
