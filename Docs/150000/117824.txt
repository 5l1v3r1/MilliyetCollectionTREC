<DOC>
<DOCNO> 117824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo16.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Beşiktaş, yeni sayfa açtı... 
</HEADLINE>
<TEXT>

     Türkiye Basketbol Ligi'nde bu sezon istediği sonuçları alamayan Beşiktaş, yarın karşılaşacağı Darüşşafaka'yı yenerek bir çıkış yakalamayı hedefliyor. 
     Beşiktaş'ın yeni menajeri Zeki Can, yaptığı açıklamada, oyunculara ve teknik heyete güvendiklerini belirterek, ''Geçen yılki başarıyı bu oyuncular yakalamıştı. Takımdan bir tek Fatih Solak ayrıldı. Genç bir kadro olmasından dolayı deneyimsizlik yaşıyorlar. Başabaş giden maçları bu nedenle kaybettiler. Sezona da iyi başlamıştık. Daha sonra peşpeşe yenilgiler geldi. Darüşşafaka maçını yeni bir sayfa açmak için iyi bir fırsat olarak görüyoruz'' diye konuştu. 
     Darüşşafaka maçı sonrası lige milli maçlar nedeniyle ara verileceğini kaydeden Can, şöyle konuştu 
     ''Bu arayı da iyi değerlendirmek istiyoruz. Ara dönemde bir kamp çalışması yapmayı planlıyoruz. Büyük bir ihtimalle yurtdışında kamp yapacağız. Bu konu henüz netleşmedi. Oyuncuların toparlanması açısından bu kamp çok önemli. Takım sezon öncesinde kamp yapmadı ve onun sıkıntısını yaşıyor.'' 
     
     ''İLK HEDEF TAKIMI TOPARLAMAK'' 
     Can, Beşiktaş'ta menajerlik görevine yeni başladığını, ilk hedefinin de kısa vadede takımın toparlanmasını sağlamak olduğunu dile getirdi. 
     Can, peşpeşe olumsuz sonuçlar alındığını ve ilk etapta bunu gidermenin gerektiğini kaydederek, ''Beşiktaş'ta uzun vadede de en büyük hedefimiz takımın ulaşabileceği en üst noktaya gitmesidir. Bu sezon play-off'a kalmak istiyoruz. Gelecek sezon da Avrupa kupalarına katılacak bir derece için mücadele edeceğiz'' dedi. 
     





</TEXT>
</DOC>
