<DOC>
<DOCNO> 107898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/soneko16.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Oral "Sıkıntılı dönemler, büyük ölçüde geride kaldı" 
</HEADLINE>
<TEXT>

     Maliye Bakanı Sümer Oral, faiz dışı bütçe fazlasının ilk 8 ayda hedeflenenin üzerinde olduğunu söyledi. 
     Bakan Oral, İzmir'de Devlet Malzeme Ofisi DMO Buca Çok Programlı Lisesi'nin açılışını yaptı. 
     Sümer Oral, burada yaptığı konuşmada, bugün 16 milyon öğrencinin yeni ders yılına başladığını, bunun için eğitime çok büyük kaynakların ayrılması gerektiğini söyledi. 
     Eğitimin sadece Türkiye için değil, dünyanın bütün ülkeleri için ''en önemli sektör'' olduğuna işaret eden Oral, ABD ve Japonya gibi gelişmiş ülkelerin birinci önceliği, eğitime verdiklerini, Türkiye'nin de bunun çok üzerinde kaynakalarını eğitime ayırması gereğini dile getirdi. 
     Bakan Oral, ''Milli Eğitim Bakanı'nı bizden istediği 30 bin öğretmen kadrosunu ekonomik program uygulaması nedeniyle kadro dağıtımı ve açıktan atamalarda titiz davranmamıza rağmen hemen verdik'' dedi. 
     Bütçede en büyük payın faize gittiğini de hatırlatan Bakan Oral, ancak bunu yavaş yavaş düzene koyduklarını bildirerek, ''2002 yılında her 100 liralık verginin 73 lirası faize gidiyor. Oysa bir yıl önce 100 liranın üstünde faiz veriyorduk. Bütün gayretemiz bu rakamı tuturmak ve aşağıya çekmektir'' dedi. 
     
     SEÇİM ORTAMI VE TÜRKİYE 
     Okul açılışından sonra gazetecilerin sorularını yanıtlayan Bakan Oral, Türikye'nin seçime ''odaklandığını'' belirterek, şunları kaydetti 
     ''Ama ülkenin seçime odaklanmış olması, Türkiye'nin gerçeklerinden uzaklaşmasına sebep olmamalıdır. Bu ortamda vaadler, umutlar olacaktır. Ama Türkiye'nin gerçeği, AB'ye entegrasyonu yolunda olumlu bir noktada buluması ve ekonomik programı da başarıyla uygulamasıdır. Ülkenin seçime odaklanmış olması, bunlardan uzaklaşmamıza sebep olmaması lazım.'' Ekonomik program uygulamasının ''gayet iyi'' gittiğine işaret eden Bakan Oral, ''Mali ve ekonomik dengeler, düzgün gitmektedir. Türkiye bu çizgide gidecektir. Çünkü bu çizgi Türkiye'nin AB yolunda ve ekonomik programda yol haritasıdır. Yol haritasının aynen uygulanması gerekmektedir'' diye konuştu. 
     Türkiye'nin bugün ''temel amacının'' ekonomik programı başarıyla uygulamak olduğunu bildiren Bakan Oral, sözlerini şöyle sürdürdü 
     ''Esasen Bu ekonomik program doğru değil diyen hiç kimse yok. Mevcut durumun toplum üzerinde yarattığı sıkıntıları değerlendiriyorlar. Ama bunları yapmazsak ya da bunları yapmayalım, başkasını yapalım diye itiraz eden yok. Ekonomik program üzerinde herkes duruyor. Toplumumuz 3 yıl gerçekten büyük özveride bulunmuştur. Bu özverinin sonuçlanabilmesi için titiz uygulamanın devam etmesi gerekir. Sıkıntılı dönemler, büyük ölçüde geride kaldı.'' 
     
     KEMAL DERVİŞ'E GÖNDERME 
     Sümer Oral, açılıştan sonra okulun çim sahasında kaleye geçen bir öğrenciye penaltı attı. 
     Oral, penaltıyı atmadan önce gazetecilere dönerek, ''Kemal Derviş Bey'in değiştirilemez dediği kale bu mudur '' diyerek espri yaptı. 
     DMO Genel Müdürü Ahmet Yalçınkaya, okulun yapımı için 3 trilyon 150 milyar lira harcadıklarını bildirdi. 
     Milli Eğitim Bakanlığı Müsteşar Yardımcısı Remzi Sezgin ise amaçlarının eğitim sistemini çağın gereklerine uygun bir hale getirmek olduğunu söyledi. 
     İzmir Valisi Alaaddin Yüksel de, İzmir'deki eğitimin kalitesini artırmak için yoğun bir çalışma içinde olduklarını dile getirdi. 
     





</TEXT>
</DOC>
