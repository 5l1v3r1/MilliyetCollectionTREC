<DOC>
<DOCNO> 144872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/dunya/dun01.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
K. Irak’a giren AB’yi unutur... 
</HEADLINE>
<TEXT>

Belçika Dışişleri Bakanı Louis Michel, "Eğer Türkiye Kürdistan’a girerse, AB’ye katılması düşünülemez" dedi 
     GÜVEN ÖZALP Brüksel 

     Türkiye’nin Kuzey Irak’a girme eğilimi Avrupa Birliği’nden AB çeşitli tepkilerle karşılaşıyor. Almanya’nın, patriot ekibini geri çekebileceğini açıklamasının ardından Belçika Dışişleri Bakanı Louis Michel, Türkiye’ye, "Kuzey Irak’a girerseniz AB’yi unutun" mesajı verdi. 
     Michel, "Eğer Türkiye, Kürdistan’a girerse AB’ye katılması düşünülemez" ifadelerini kullandı. Michel’in bu yaklaşımı, özellikle Türkiye’nin, ABD ya da NATO’nun karşı çıkmasına karşın, tek yönlü bir kararla Kuzey Irak’a girmesi olasılığını hedef alıyor. Michel, Türkiye’nin Kuzey Irak’a yönelik olarak belirleyeceği yaklaşımın AB’ye katılım konusunda belirleyici bir unsur oluşturacağını ifade etti. Son günlerde Türkiye’nin verdiği tüm güvencelere karşın AB içinden Kuzey Irak’a yönelik uyarıların tonu giderek sertleşiyor. Her ne kadar Irak konusunda ortak bir tutum içinde olmasa da birlik içinde Türkiye’nin olası bir birlik kaydırma eylemine girişmesinin Brüksel’de Ankara aleyhine kullanılmasına kesin gözüyle bakılıyor. AB Dönem Başkanı Yunanistan’ın Dışişleri Bakanı Yorgo Papandreu ile Almanya Dışişleri Bakanı Joschka Fischer, Dışişleri Bakanı Abdullah Gül’ü arayarak, Türkiye’nin Kuzey Irak’a girme hazırlıklarından duydukları endişeyi aktardı. İki bakana Ankara’nın Irak politikasını aktaran Gül, "Göçü önleme, sınır güvenliği ve terörizmle mücadele için girebiliriz" mesajını iletti. 
     
     


DÜNYA 












</TEXT>
</DOC>
