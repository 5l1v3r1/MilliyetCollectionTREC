<DOC>
<DOCNO> 139576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/guncel/gun99.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

İskenderun’a veda      ABD’nin 9 gündür İskenderun Limanı’na yaptığı askeri araç, malzeme ve Patriot yığınağının 100 araçlık bir bölümü, dün ilk kez çok geniş güvenlik önlemleri altında Güneydoğu’ya gönderildi. Tellus, Antares, Capella ve Rozano adlı gemilerin ardından önceki gece limana yanaşan Gute adlı gemiden de 64 araç, 8 konteyner ve Patriot parçaları indirildi. ABD Ordusu’na ait Capella’nın boşaltma işlemi henüz tamamlanmazken, askeri araç taşıyan bir gemi daha Akdeniz’de bekliyor. 
     
Türkiye sınırındaki füzeleri imha ettik      ABD Genelkurmay Başkanı Orgeneral Richard Myers, Irak’ın, Türkiye ve Kuveyt sınırlarına kısa menzilli füze sistemleri yerleştirdiğini öne sürdü. Myers, bu füzelerden bazılarını imha ettiklerini belirterek, "Irak, Türkiye ve Kuveyt sınırı yakınlarına kısa menzilli karadan karaya füze sistemleri yerleştirdi. Son birkaç gündür bulduklarımızı vurup imha ettik" dedi. Myers’ın bu sözleri, son birkaç gündür İncirlik’ten bomba yüklü kalkan ve boş dönen uçakları akıllara getirdi. 
     
ABD herkese mavi boncuk dağıtıyor’      SEMA EMİROĞLU New York 
     ABD’nin önde gelen iki gazetesi Bush yönetiminin Türkiye’ye "Kürtlerin devlet kurmalarını engelleme", Iraklı muhaliflere de "Türkiye’nin tek taraflı harekette bulunmasını engelleme" yolunda güvence verdiğini yazdı. Washington Post ABD’nin, ayrıca Türk askerlerinin K. Irak’a girmesi ve Kürt milislerini silahsızlandırması konusunda da anlaştığını duyurdu. New York Times ise Bush’un Irak danışmanı Zalmay Halilzad’ın Kürtlere, Türkiye’nin ABD ile birlikte Irak’tan ayrılacağı" konusunda güvence verdiğini yazdı. 
     
Endüstri Holding Başkanı tutuklandı      Yurtdışından toplanan 300 milyon markla ilgili ortaklarına "Bir bardak su için" diyerek şirketin çöküşünü açıklayan Endüstri Holding’in yeni başkanı Mustafa Cingöz, iki adamıyla birlikte tutuklandı. Cingöz, eski yönetimin kiraya verdiği plastik fabrikasını geri almak için adamlarıyla baskın düzenlemek iddiasıyla suçlanıyor. 
     
Örümcek Ağı’ davasında 4 tahliye      Hayali ihracata ilişkin 180 sanıklı "Örümcek Ağı" davasındaki tutuklu sanıklardan dördü daha tahliye edildi ve tutuklu sanık sayısı bire indi. Ankara 9. Ağır Ceza Mahkemesi’ndeki dünkü duruşmaya, cürüm işlemek için teşekkül oluşturduğu iddia edilen Erol Maks Kohen ile diğer tutuklu sanıklar Durmuş Kın, Orhan Miktad Kestane, Mehmet Oğuz Eruçan, Nail Tahsildaroğlu ve tutuksuz yargılanan 13 sanık katıldı. Kohen’in tahliye talebini reddeden mahkeme, diğer tutuklu sanıkların tahliyelerine karar verdi. 
     
Topal’ın kumar makineleri satılamadı      Öldürülen kumarhaneler kralı Ömer Lütfi Topal’ın sahibi olduğu Emperyal Otelcilik Ticaret Anonim Şirketi’nin 51.8 trilyon lirayı bulan vergi borcundan dolayı Antalya’daki Emperyal Casino’dan haczedilen ve aralarında kumar makinelerinin de bulunduğu 397 parça dün Antalya Defterdarlığı’nda yapılan ihaleyle satışa sunuldu. 487 milyar 320 milyon lira değerle satışa sunulan eşyalara hiçbir alıcı çıkmadı. Kumar makineleri 10 Mart’ta ikinci kez ihaleye çıkarılacak. 
     
Başsız cesedin kimliği tespit edildi      Tatvan’dan İstanbul Haydarpaşa Garı’na gelen "Van Gölü Ekspresi"nde 15 gün önce dokuz parçaya bölünmüş halde bulunan başsız cesedin kimliği öne eğik’ tırnaklarından belirlendi. Cesedin Malatya’da terzilik yapan Aygaz Makasçı’ya ait olduğunu tespit eden polis, gasp amacıyla işlenmiş olduğunu tahmin ettiği cinayetle ilgili olarak "Gülşen" isimli Azeri uyruklu bir kadın ile İbrahim Uçar isimli eski kocasını arıyor. 
     
Çamlıdere’de 4 şiddetinde deprem      Ankara’nın Çamlıdere ilçesinde dün Richter ölçeğine göre 4 şiddetinde bir deprem oldu. Boğaziçi Üniversitesi Kandilli Rasathanesi ve Deprem Araştırma Enstitüsü’nden alınan bilgiye göre, saat 20.36’da merkez üssü Ankara’nın Çamlıdere ilçesi olan 4 büyüklüğünde deprem kaydedildi. Çamlıdere Kaymakamı Hasan Özyiğit, deprem nedeniyle ilçede can kaybı olmadığını, maddi hasar da meydana gelmediğini kaydetti. 
     



 GÜNCEL 




















</TEXT>
</DOC>
