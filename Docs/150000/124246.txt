<DOC>
<DOCNO> 124246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur04.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Kesici'nin ''emanetçi'' sıkıntısı... 
</HEADLINE>
<TEXT>

     DYP'nin genel başkan adaylarından İlhan Kesici ''emanetçi'' iddialarına tepki göstererek, ''10 yıldır Çiller ile selamı-sabahı olmayan tek adamım. Kesici'nin siyasette hiç kimseye bir milim borcu yoktur'' dedi. 
     Kesici, Oran Sitesi'ndeki çalışma ofisinde gazetecilerin sorularını yanıtladı. 
     ''DYP'yi her katındaki insanların farklı dili konuştuğu Babil Kulesi'ne benzettiğini'' kaydeden Kesici, parti birimleri arasındaki kopukluktan yakındı. Kesici ''Böyle bir durumda alınan yüzde 9.5 oyu çok önemsemek gerekiyor. Normalde çok daha azını alması gerekirdi'' dedi. 
     Merkez sağın bütünleştirilmesi, siyasete medeni üslup getirilmesi ve merkez sağın liderlerinin oy vermeyen insanlar tarafından bile taktirle anılmasını gerçekleştirebilmek için aday olduğunu ifade eden Kesici, parti içindeki anti demokratik uygulamalara son verileceğini, ön seçim yapılacağını, Hazine yardımından örgütlerin de pay alacağını söyledi. 
     Adının ANAP genel başkan adayları arasında da geçmesinin kendisi için ''Allah'ın en büyük lütfu olduğunu'' belirten Kesici, bu durumun merkez sağın toparlanmasında büyük önemi olduğunu vurguladı. 
     Kesici DYP'yi, daha önceki üyelik başvurusunun şimdi kabul edilmesi, merkez sağın büyük partisi olması ve DP-AP geleneğinden gelmesi dolayısıyla tercih ettiğini anlattı. Merkez sağdaki toparlanmanın ancak DYP'de olabileceğini kaydeden Kesici, ''Ben sağdaki 10 partinin DYP çatısı altında yaşayabileceğine inanıyorum, niyetim de budur. Ancak bunun için DYP'nin cazip hale getirilmesi lazım. Bunu da sadece ben yaparım'' dedi. 
     ''Emanetçi'' eleştirilerine de yanıt veren Kesici, ''Emanetçilik Kesici dışında herkese yakışabilir. Bunu basit bir kara çalma olarak görüyorum. 10 yıldır Çiller ile selamı sabahı olmayan tek adamım. İlhan Kesici'nin siyasette hiç kimseye bir milim borcu yoktur. Tansu hanım birisini emanetçi yaparsa 10 yıldır genel başkan yardımcılığını yapanlar var, onlardan birisini yapar'' diye konuştu. 
     Kesici, geçmişte Çiller'in genel müdürlüğünü ya da bakanlığını yapmadığını vurgulayarak ''Benim yöntemin geçmişle ne uzlaşma ne de çatışma...Tansu hanım ve arkadaşlarını halk tasfiye etti. Halk faturayı uzattı, onlar da ödediler. Ama bu noktadan sonra onlarla çatışmam. Ben gözümü geleceğe dikmişim. Aksi boşuna enerji kaybı olur'' dedi. 
     Kesici bir soruyu yanıtlarken de ''Çiller aday olursa mahvolur. Böyle bir durumda kongreye gelmese belki daha iyi olur'' diye konuştu. 
     Öteki adayların aksine 9. Cumhurbaşkanı Süleyman Demirel ile adaylığını açıkladıktan sonra görüştüğünü ve icazet almadığını kaydeden Kesici, ''Komutan olmadığı için delegelerin kurşun asker olarak görülmesinin doğru olmadığını'' söyledi. Kesici bu kez kongreye delegenin ağırlığını koyacağını savunarak, ''Başı eğiklikten, baraja takılıp kalmaktan usandı. Genel başkanıyla ile övünmek isteyen bir delege var'' dedi. 
     ''Menderes'' soyadının kendileri için dokunulmaz olduğunu, ''hukukları olmasına rağmen Aydın Menderes'in kendisi hakkındaki açıklamalarına hayret ettiğini'' belirten İlhan Kesici, öteki adaylara da başarı diledi. 
     





</TEXT>
</DOC>
