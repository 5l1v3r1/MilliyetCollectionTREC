<DOC>
<DOCNO> 117011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur23.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Emrehan Halıcı "DSP bunu haketmedi" 
</HEADLINE>
<TEXT>

     DSP Grup Başkanvekili Emrehan Halıcı, ''seçim sonucunda ortaya çıkan tablo, DSP'nin hak etmediği bir tablodur'' dedi. 
     AB'nin bilgi toplumuyla ilgili toplantısına katılmak üzere Kopenhag'a giden Halıcı, hareketinden önce Atatürk Havalimanı VIP Salonu'nda, 3 Kasım milletvekili seçimlerinin sonuçlarını değerlendirdi. 
     Halıcı, seçimlerin zamanının Türkiye açısından uygun olmadığını söylediklerini hatırlatarak, şöyle konuştu 
     ''Seçim sonucunda ortaya çıkan tablo, DSP'nin hak etmediği bir tablodur. DSP çok iyi bir niyetle, dürüstlükle, kararlılıkla bir çalışma ortaya koymuştur. Ama Türkiye'nin uzun yıllardır devam eden ekonomik sorunlarının çözümü için, zor bir program uygulanmıştır. Bu zorluk karşısında halkımızın sıkıntılar çektiğini biliyoruz. Seçim bildirgemiz incelenirse, 'zorlukların giderilmesi, ekonominin düzlüğe çıkarılması için bir bedel ödemeyi göze aldık' demiştik. Dolayısıyla bu tablo, DSP'nin hakikaten bir bedel ödeme durumunda kaldığını gösteriyor. Bizim dışımızda Meclis'teki bütün partiler, halkımız tarafından ağır şekilde bir bedelle karşı karşı bırakılmıştır. Halkımızın tercihi olduğu için bu karara, sonuca saygılıyız.'' DSP olarak halkın hizmetinde olmaya devam edeceklerini dile getiren Halıcı, ''Bütün partiler gibi biz de oturup, neyi nasıl yapacağımızla ilgili çok detaylı düşünmek durumundayız. Seçim sonuçları Türkiye için hayırlı olsun'' dedi. 
     
     BAHÇELİ VE ÇİLLER'İN ÇEKİLME KARARLARI 
     Halıcı, ''MHP Genel Başkanı Devlet Bahçeli ve DYP Genel Başkanı Tansu Çiller'in genel başkanlık görevlerinden çekilme kararı aldıklarını'' hatırlatan ve ''DSP Genel Başkanı ve Başbakan Bülent Ecevit'in böyle bir düşüncesi olup olmadığını'' soran gazeteciye, şu karşılığı verdi 
     ''Sayın Başbakanımız, bu düşünceyi çok daha önce ortaya koymuştu. 'Seçimler normal zamanında olsaydı, ben partimle ilgili değişiklik sürecini başlatmıştım. Bunun devamı gelecekti' açıklaması olmuştu. Erken seçim olunca bu değişikliği yapmaya fırsat olmadı. Son seçim kampanyası sırasında, uygun süre içinde genel başkanlık görevini bırakacağını ifade etti. Genel Başkanımız, bunu doğal bir şekilde yapacağını açıklayan bir liderdir. Bu kararın da seçim sonuçlarıyla bir ilişkisi yoktur. DSP'nin, zaten böyle bir değişikliği genel başkanımızın denetiminde, onun başlattığı yolda devam etme çalışması içinde olacağını tahmin ediyorum.'' 
     
     DSP'NİN OY ORANI 
     Emrehan Halıcı, ''DSP'nin aldığı oy oranını bekliyor muydunuz, sürpriz mi oldu '' sorusunu ise, ''Baraj altında kaldıktan sonra oy oranlarıyla ilgili çok fazla analiz yapmak gerekmiyor. Bu bir tepkidir. Ben bu tepkiyi hak etmediğimizi düşünüyorum. Ama muhakkak ki kendimize bir çekidüzen vermemiz, yaptıklarımızı halka anlatma konusunda daha önce kullanmadığımız fırsatları, olanakları yaratmamız gerekiyordu herhalde...'' diye yanıtladı. 
     DSP'nin önünde çok önemli bir sınav olduğunu anlatan Halıcı, sözlerini şöyle sürdürdü 
     ''Bu değişikliklerin başlangıcına neden olan Kemal Derviş'in yaptığı hareket, solda yüzde 30-35'lik bir beklenti olduğunu gösteriyor. CHP'nin aldığı oy oranı da, kendilerinin yaptığı açıklamalara göre umulanın çok aksinde. Türkiye'deki sol oyların azaldığı gözüküyor. Bu kabul edilebilecek bir durum değildir. Bu geçici bir durumdur. Halkımızın şu an verdiği karar budur. Bu karara saygılı olacağız. Hükümeti kuracak olan AK Parti'ye başarılar diliyoruz. Ama parlamentoda olmadan da, muhalefet görevini sürdüreceğiz. İktidara gelmek için çabamızı devam ettireceğiz.'' 
     
     DSP GENEL BAŞKANLIĞI 
     Grup Başkanvekili Halıcı, ''DSP Genel Başkanlığı için bir girişimi olup olmayacağı''na ilişkin bir soru üzerine şunları söyledi 
     ''Öyle bir beklentim ve arayışım yok. Hiçbir arkadaşımın da olacağını düşünmüyorum. Şu an DSP, Genel Başkanımızın bu görevi bırakmasından sonra sadece bir genel başkan bulacaktır. Oysa Bülent Ecevit bir liderdir. Liderlik seçimle olmaz. Sonuçta biz sadece isim arayışı içinde olmamalıyız. DSP bu durumu değerlendirerek, bence sistemi de yeniden gözden geçirmelidir. Dünyanın ve Türkiye'nin bugünkü koşullarını değerlendirerek, ona göre bir arayışı ortaya koymalıdır. Bu arayışın adı sadece genel başkanlık değildir.'' 
     





</TEXT>
</DOC>
