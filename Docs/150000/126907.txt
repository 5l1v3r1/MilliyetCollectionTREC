<DOC>
<DOCNO> 126907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/guncel/gun01.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş zararında iki senaryo 
</HEADLINE>
<TEXT>

İlk senaryoya göre savaş bir yıl sürecek, zarar 25 milyar dolar olacak. Diğerine göre, savaş 4 yılı geçerse zarar üçe katlanacak 
     SEÇKİN ÜREY Ankara 

     Ekonomi yönetimi, olası Irak savaşının ekonomiye vereceği zarar konusundaki hesaplamalarını derinleştirdi. Buna göre, biri savaşın bir yıldan az, diğeri bir yıldan fazla süreceğini öngören iki senaryo hazırlandı. Kısa süreli senaryoda savaşın, askeri harcamalar dışında, Türk ekonomisine doğrudan maliyetinin 23 - 25 milyar dolar düzeyinde olacağı hesaplandı. En iyi ihtimaller düşünülerek hazırlanan senaryolarda, savaşın etkisinin dolaylı olarak dört yıl süreceği varsayıldı. Dört yıllık etkinin ekonomiye yükleyeceği fatura da senaryolara dahil edildi. 
     
     İKİNCİSİ KÖTÜMSER 
     Buna göre birinci senaryo şöyle bir fatura öngörüyor "Operasyon bir yıldan kısa sürerse, doğrudan maliyeti 23 - 25 milyar dolar düzeyinde olacak. Bu maliyet askeri harcamaları kapsamayacak. Operasyonun etkileri dört yıl sürecek. Bu sürenin ekonomiye faturası yaklaşık 30 milyar dolar olacak." Hazırlanan ikinci senaryo ise daha karamsar bir tablo öngörüyor "Operasyon süresi bir yılı geçerse, askeri harcamalar hariç ekonomiye maliyeti 30 - 32 milyar dolar olacak. Dört yıldan fazla sürecek bir savaşın ekonomiye dolaylı maliyeti 70 milyar dolara kadar çıkacak." 
     İyimser tahminlerle hazırlanan senaryolara göre, Türkiye en fazla ihracat ve turizmden darbe yiyecek. İhracat kaybı, bölge ülkeleriyle sınırlı olacak. Ancak Türkiye’nin bir savaş ülkesi olarak algılanması halinde, diğer ülkelere yapılacak ihracat da muhtemelen zarar görecek. 
     
     



 GÜNCEL 














</TEXT>
</DOC>
