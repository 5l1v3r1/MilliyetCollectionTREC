<DOC>
<DOCNO> 149921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun21.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tikrit'te yağma başladı... Çocuklarda ishal salgını... 
</HEADLINE>
<TEXT>

     Irak'ın devrik lideri Saddam Hüseyin'in son kalesi ve doğduğu yer Tikrit'te yağma olaylarının başladığı bildirildi. 
     Amerikan deniz piyadelerinin Tikrit'i ele geçirmesinden sonra kentte bugün yağma başladı. Ancak yağma olaylarının, Irak'ın diğer kentlerindeki kadar büyük olmadığı kaydedildi. 
     Yağmacıların, tarım binası ve diğer yerlerin altını üstüne getirdiği belirtildi. 
     ABD tanklarının, Saddam'ın sarayının önünde bulunduğu ve helikopterlerin Dicle nehrinin üzerinde uçtuğu, gelen haberler arasında bulunuyor. 
     Amerikan birliklerinin kentte ele geçirdiği kilit öneme sahip köprünün çatışmalarda isabet aldığı ve büyük zarar gördüğü kaydedilirken, Amerikan askerlerinin köprüden geçmek isteyenlere izin vermediği bildirildi. 
     Köprüden geçmek isteyen bir Iraklı, ''Hastamız var'' diye bağırarak, ''Amerikalılar hastaneye gitmemize izin vermiyor. Köprüden geçmek için 5 gündür bekliyoruz ve onlar bize izin vermiyor'' diye sıkıntılarını dile getirdi. 
     
     KÜRT, Şİİ, SÜNNİ LİDERLER UR'DA TOPLANIYOR 
     Öte yandan, Irak'ın Kürt, Şii ve Sünni liderlerinin ulusun geleceğini görüşmek üzere tarihi Ur kentinde toplanacakları kaydedildi. 
     Toplantıya sürgündeki Iraklılar ile Amerikalı, İngiliz, Avusturalyalı ve Polonyalı yetkililerin de katılması bekleniyor. 
     Toplantıya katılacak Iraklıların sayısının 100'ü bulacağı tahmin ediliyor. 
     
     IRAKLI ÇOCUKLARDA İSHAL BAŞGÖSTERDİ 
     Dünya Doktorları adlı yardım grubu, Paris'te yaptığı açıklamada, Iraklı çocuklar arasında ishalin başgösterdiğini bildirdi. 
     Grup, Basra kentindeki sağlık kliniklerinin yarısının yağmalandığını ve çocukların ishal olduğunu kaydetti. 
     Dünya Doktorları, ekiplerinden birinin Kerkük'e ulaştığını da belirtti. 
     





</TEXT>
</DOC>
