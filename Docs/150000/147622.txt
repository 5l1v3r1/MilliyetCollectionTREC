<DOC>
<DOCNO> 147622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/dunya/adun.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber değil, insan 
</HEADLINE>
<TEXT>

Dur emrine uymayınca vurulan araçta kafasından yara alan 2 yaşındaki çocuğu, CNN’in pratisyen beyin cerrahı olan tıp muhabiri ameliyat etti... 
     DIŞ HABERLER SERVİSİ 

Irak’tan pek çok yaralanma ve ölüm haberi geçen Gupta, son haberde duyuracağı olayın bir parçasıydı... Emory Üniversitesi’nde pratisyen beyin cerrahı olan Sanjay Gupta’ya, CNN yöneticileri övgüler yağdırdı. 

     Atlanta’daki Emory Üniversitesi’nin pratisyen beyin cerrahlarından olan, CNN’in tıp muhabiri Sanjay Gupta, kafasına kurşun ya da şarapnel parçası isabet eden 2 yaşındaki çocuğu, yaptığı başarılı ameliyata rağmen kurtaramadı. Önceki gün bir kontrol noktasında uyarılara rağmen durmayan taksiye ABD askerleri ateş açarken Gupta da kısa süre sonra CNN izleyicilerine bağlanacağı için olayı dikkatle izliyordu. Eşlik ettiği ABD askerleri, ateş açılan taksiden 2 ceset, 2 de yaralı çıkardı. 
     Yaralılar, bir anne ve 2 yaşındaki oğluydu. Çocuk başından önemli bir yara almıştı. "Şeytan Doktorlar" takma isimli sıhhiye birimi, çocuğa derhal müdahale edilmesi gerektiğine karar verdi. Ancak ekipte beyin cerrahı yoktu. İşte tam bu noktada Gupta devreye girdi. Ellerini dezenfekte etti, ameliyat elbisesini giydi. O artık bir beyin cerrahıydı. Dakikalar saatler gibi geçti, Gupta çok başarılı bir beyin ameliyatı gerçekleştirdi. Ancak Iraklı çocuk tüm çabalara rağmen kurtarılamadı. Elinden gelen her şeyi yaptığını söyleyen Gupta, "Tıbben ve ahlaken yapılması gereken, benim çocuğa müdahale etmemdi. Hiç tereddüt etmedim. Beyindeki sorunu çözmeyi başardık ama ne yazık ki onu aldığı diğer yaralar yüzünden kaybettik" dedi. CNN, Gupta’nın böylesine insani bir görevi yerine getirmesinden gurur duyduğunu açıkladı. Bölgede, taksiye ateş açılması sonucu, çocukla birlikte toplam üç kişi öldü. Çocuğun annesi ise tedavi altına alındı. 
     


DÜNYA 












</TEXT>
</DOC>
