<DOC>
<DOCNO> 132947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo22.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"12 Dev Adam" rövanş peşinde... 
</HEADLINE>
<TEXT>

     Hollanda'yı yenerek 33. Avrupa Erkekler Basketbol Şampiyonası finallerine katılmayı garantileyen ''12 Dev Adam'', yarı final eleme grubundaki son maçında yarın lider Litvanya'yı kendi sahasında ağırlayacak. 
     Abdi İpekçi Spor Salonu'nda saat 19.00'da başlayacak Türkiye-Litvanya maçı NTV'den naklen yayınlanacak. 
     Eleme grubunda Vilnius'da yaptığı ilk maçta rakibine 38 sayı farkla 100-62 yenilen milliler, yarın bu maçın rövanşını almak istiyor. 
     Milli oyuncular, finalleri garantilemelerine rağmen, Litvanya maçının formalite karşılaşması olmayacağını, ilk maçtaki farklı yenilgiyi unutmadıklarını ve basketbolseverlerin desteğiyle kendi sahalarında rakiplerinden rövanşı alacaklarını belirtiyor. 
     Ömer Onan'ın da sakatlığının geçmesiyle milli takımda eksik oyuncu bulunmuyor. 
     Türkiye, A Grubu'nda 9 maçta 7 galibiyet, 2 yenilgi ve 16 puanla Litvanya'nın ardından 2. durumda yer alıyor. 
     
     LİTVANYA'DA İKİ EKSİK 
     Litvanya'nın iki önemli oyuncusundan yoksun olarak yarınki maça çıkacağı bildirildi. 
     Takımın skorerlerinden Efes Pilsen'in eski oyuncusu Saulius Stombergas ve deneyimli pivot Gintaras Einikis'in sakatlıkları nedeniyle İstanbul'a getirilmediği belirtildi. 
     
     ÜCRETSİZ OTOBÜS SEFERLERİ 
     Hollanda maçında olduğu gibi Litvanya maçı için de Abdi İpekçi Spor Salonu'na aynı 6 merkezden ücretsiz otobüs seferleri düzenleneceği bildirildi. 
     Federasyondan yapılan açıklamada, Kadıköy'den saat 16.45'de Kadıköy-Topkapı durağından , Mecidiyeköy'den 17.30 Mecidiyeköy-Bakırköy durağından , Beşiktaş'tan 17.00 Beşiktaş-Mecidiyeköy durağından , Taksim AKM önünden 17.30'da, İstanbul Üniversitesi Avcılar Yerleşkesi'nden 16.30'da ve Bakırköy'den 17.15'de Merter Belediye durağından hareket edecek otobüslerin, maçtan sonra da aynı yerlere döneceği kaydedildi. 
     





</TEXT>
</DOC>
