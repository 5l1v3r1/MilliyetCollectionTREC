<DOC>
<DOCNO> 143865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun42.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Olağanüstü toplanan Avrupa Parlamentosu bir karar çıkaramadı 
</HEADLINE>
<TEXT>

     Avrupa Parlamentosu'nun Irak savaşı konusunda yaptığı olağanüstü toplantı, hiçbir karar alınmadan son buldu. 
     Parlamenterler, Başkan Pat Cox'un çağrısı üzerine toplandılar, ancak gündeme bir karar tasarısı getiremediler. Cox, konuya ilişkin kararın, gelecek hafta, olağan toplantılarda alınacağını söyledi. Olağanüstü toplantıya parlamenter katılımının çok düşük olduğu, çok sayıda parlamenterin de toplantı bitmeden salonu terk ettikleri gözlemlendi. 
     Avrupa Parlamentosu Genel Kurulu'nun bu toplantısında hazır bulunan AB Dönem Başkanı Yunanistan'ın Dışişleri Bakanı Yorgo Papandreu ve AB Komisyonu'nun dış ilişkilereden sorumlu üyesi Chris Patten, parlamenterlerin ağır eleştirilerine hedef oldular. 
     Karar organı konseye ve yürütme organı komisyona, ''tepkisizlik'', ''etkisizlik'', ''uyumsuzluk'' gibi suçlamalarda bulunuldu. Parlamenterler, AB'nin sadece ''insani yardımdan'' söz ederek ses duyuramayacağını ifade ettiler. 
     Öte yandan, AB Komisyonu'nun insani yardımdan sorumlu üyesi Poul Nielson, Brüksel'de düzenlediği basın toplantısında, AB'nin 6 milyon euro'luk insani yardıma hazır olduğunu, bu miktara, 15 milyon euro daha eklenebileceğini bildirdi. Bu miktarların ilaç, çadır ve çeşitli ihtiyaçlar için harcanacağı belirtildi. 
     





</TEXT>
</DOC>
