<DOC>
<DOCNO> 139199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko47.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz Köprüleri 20 yıl sonra yeniden özelleştirme gündeminde... 
</HEADLINE>
<TEXT>

     12 Eylül 1980 sonrasında kurulan Anavatan Partisi ve Halkçı Parti'nin ikisi de rahmetli olan liderleri Turgut Özal ile Necdet Calp arasında 1983 seçimleri öncesinde ''Satarım-Sattırmam'' tartışmasına yol açan köprüler, 20 yıl sonra yeniden özelleştirmenin gündemine geldi. 
     Turgut Özal'ın ANAP'ı iktidara taşıdığı 1983 yılında açıkladığı proje kapsamında köprü ve baraj gibi kamu gelirlerine ilişkin senetler satışa çıkarılmış ve vatandaşların büyük ilgi gösterdikleri bu enstrümanlar kısa sürede tükenmişti. 
     6 Kasım seçimleri öncesi 22 Ekim 1983'de Halkçı Parti Genel Başkanı Necdet Calp ile Anavatan Partisi Genel Başkanı Turgut Özal'ın TRT'deki ''Köprüyü satarım-sattırmam'' tartışması da büyük ilgi görmüştü. 
     Anavatan Partisi'nin iktidara gelmesinin ardından, Kamu Ortaklığı İdaresi ilk gelir ortaklığı senedini Boğaziçi Köprüsü için 3 Aralık 1984 yılında ihraç etti. 
     Satış tutarı 5 milyar lira olan 3 yıllık, yine satış tutarı 5 milyar lira olan 5 yıllık vadelerde ihraç edilen bu iki ihracın dolar cinsinden karşılığı 22 milyon dolar olarak hesaplandı. 
     Bunu 7 Ocak 1985'de de Keban Barajı için çıkarılan toplam 40 milyar liralık, yine 3 ve 5 yıl vadeli gelir ortaklığı senetleri izledi. Bu operasyonun döviz cinsinden satış tutarı da 76 milyon dolar olarak gerçekleşti. 
     Daha sonra bu uygulamaları, Keban-Oymapınar, Köprü-Keban, Köprü-Oymapınar, Karakaya Barajı ve GAP gelir ortaklığı senetleri izledi. 
     Turgut Özal, 1984 sonundaki 1985 mali yılı bütçe konuşmasında değindiği bu konuyla ilgili olarak, ''Yapılan iş, birkaç tane maksadı olan bir iştir. Bir taşla birkaç tane kuş vurduk. Bir kere vatandaşlarımıza aldatmaca değil, ciddi bir gelir ortaklığı senedi verdik'' dedi. 
     
     İLK İŞARET BABACAN'DAN GELDİ 

     Bugünkü hükümet döneminde ilk işaret Devlet Bakanı Ali Babacan'dan geldi. Babacan, 5 Şubat 2003 tarihinde katıldığı İş Hayatı Dayanışma Derneği'nin toplantısında kamu finansmanıyla ilgili yeni teknikler ve enstrümanlar üzerinde çalıştıklarını bildirdi. 
     Bunlara ilişkin örnekler de veren Babacan, belli bir geliri olan kamu varlıklarının gelirlerinin satışına yönelik çalışmalar yapıldığını açıkladı. 
     Varlığa dayalı menkul kıymet işlemlerinin önemine işaret eden Babacan, bu konuda yasal düzenlemelerin devam ettiğini, bu enstrümanlara hem yurtiçi hem de yurtdışından önemli talep olacağını düşündüklerini bildirdi. 
     Konuyla ilgili çalışmalar sürerken, Özelleştirme Yüksek Kurulu, Karayolları Genel Müdürlüğü'nün varlıklarından otoyolların işletmeye açık kesimleri ile Boğaziçi ve Fatih Sultan Mehmet köprülerinin özelleştirme kapsamına alınarak, mali ve hukuki açıdan hazırlık işlemine tabi tutulmaları kararı aldı. Konuya ilişkin karar bugünkü Resmi Gazete'de yayınlandı. 
     





</TEXT>
</DOC>
