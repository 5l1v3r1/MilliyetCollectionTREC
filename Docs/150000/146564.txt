<DOC>
<DOCNO> 146564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko06.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi 2002'de yüzde 7.8 büyüdü... 
</HEADLINE>
<TEXT>

     2001 yılında yüzde 9.4'le rekor bir küçülme yaşayan Türkiye ekonomisi geçen yıl tüm tahminleri aşarak yüzde 7.8 oranında büyüdü. 
     Yüzde 6.5 olarak beklenen büyümenin yüzde 8'e yaklaşmasında, milletvekili genel seçimlerine rağmen geçen yılın son çeyreğinde yüzde 11.5 gibi çok yüksek bir büyüme oranına erişilmesi etkili oldu. 
     Toplam milli gelir 180 milyar dolara yaklaşırken, kişi başına gelir yüzde 21.7 artarak 2 bin 584 dolara çıktı. 
     Devlet İstatistik Enstitüsü DİE , 2002 yılına ilişkin Gayri safi milli hasıla GSMH geçici sonuçlarını açıkladı. 
     Buna göre geçen yıl GSMH, cari fiyatlarla 273 katrilyon 463 trilyon 168 milyar lira, 1987 yılı sabit fiyatlarıyla 116 trilyon 165 milyar lira olarak belirlendi. 
     Geçen yılın son çeyreğinde ise büyüme hızı cari fiyatlarla yüzde 44.5, sabit fiyatlarla yüzde 11.5 olarak hesaplandı. 2001 yılında Türkiye ekonomisi yüzde 9.4 oranında küçülmüştü. 
     Milli gelir dolar cinsinden ise Türk Lirası'nın dolar karşısında değer kazanması nedeniyle 2001 yılına göre yüzde 23.5 oranında büyüyerek 179 milyar 898 milyon dolar oldu. 
     Türkiye'nin milli geliri krizden önce 2000 yılında 200 milyar dolara kadar yükselmişti. Ancak 2001 yılında hem Türk Lirası'nin yüksek oranda değer kaybetmesi hem de rekor bir düzeyde küçülme yaşanması sonucu 2001 yılında 145.7 milyar dolara kadar gerilemişti. 
     DİE'ye göre, 2002 yılında zımni fiyat deflatörü yüzde 29.6 olarak hesaplandı. 
     2002 yılında kişi başına GSMH değeri, cari fiyatlarla bir önceki yıla göre yüzde 52.7 artarak 3 milyar 927 milyon 601 bin 295 liraya çıkarken, dolar değerinde yüzde 21.7'lik artış yaşandı ve 2 bin 584 dolara yükseldi. Kişi başına düşen ortalama gelir 2001 yılında 2 bin 123 dolara kadar gerilemişti. 
     
     SEKTÖRLER 

     2002 yılında yaşanan süpriz büyümede sanayi ve tarım sektörlerinin üretim artışları ile ticaret sektöründeki genişleme etkili oldu. 
     Devlet Hizmetlerinde büyüme yüzde 0.7 olurken, Kar Amacı Olmayan Kuruluşlardaki büyüme oranı da yüzde 0.6 düzeyinde sonuçlandı. Konut sahipliğinde büyüme hızı ise yüzde 1.8 olarak gerçekleşti. 
     2002 yılının tamamında, en fazla büyüme ithalat vergisinin ardından yüzde 10.7 ile ticarette yaşanırken bunu yüzde 9.4 ile sanayi ve 7.4 ile de serbest meslek ve hizmetler izledi. 
     Sektörler itibariyle büyüme hızlarına bakıldığında, tarım sektöründe yüzde 7.1, Ulaştırma ve Haberleşme sektöründe ise yüzde 5.4 oranında artış, inşaat sektöründe ise yüzde 4.9 oranında gerileme kaydedildi. 
     Sonuç olarak geçen yılın tamamında Sabit Fiyatlarla Gayri Safi Yurtiçi Hasıla GSYİH da, Gayri Safi Milli Hasıla GSMH da yüzde 7.8 oranında artmış oldu. 
     
     HARCAMA GRUPLARINA GÖRE GELİŞME HIZLARI 

     Öte yandan, 2002 yılında, önceki yıla göre, sabit fiyatlarla Özel Nihai Tüketim Harcamaları yüzde 2, Devletin Nihai Tüketim Harcamaları ise yüzde 5.4 oranında arttı. 
     Bu dönemde yine sabit fiyatlarla Gayri Safi Sabit Sermaye Oluşumu yüzde 0.8 gerilerken, Mal ve Hizmet İthalatı yüzde 15.7, Mal ve Hizmet İhracatı da yüzde 11 oranında arttı. 
     





</TEXT>
</DOC>
