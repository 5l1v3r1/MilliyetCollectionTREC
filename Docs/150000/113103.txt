<DOC>
<DOCNO> 113103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sonspo07.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Efes Pilsen yarın Benetton ile karşılaşacak... 
</HEADLINE>
<TEXT>

     Basketbol Erkekler Avrupa Ligi A Grubu'nda mücadele eden Efes Pilsen, 2. maçında yarın İstanbul'da İtalya'nın Benetton Treviso takımıyla karşı karşıya gelecek. 
     Abdi İpekçi Spor Salonu'ndaki karşılaşma saat 19.00'da başlayacak. Karşılaşmanın bilet fiyatları, 7.5 ve 4 milyon, öğrenciler için de 5 ve 2.5 milyon lira olarak belirlendi. 
     İlk maçında deplasmanda Almanya'nın Alba Berlin takımını 84-63 yenerek grup maçlarına iyi bir başlangıç yapan lacivert-beyazlılar, İtalyan temsilcisi önünde de galip gelmeyi amaçlıyor. 
     Efes Pilsen Kulübü Genel Menajeri Engin Özerhun, güçlü rakipleri karşısında kazanmaktan başka bir sonuç düşünmediklerini belirterek, şunları söyledi 
     ''Kazanmamız gereken bir maç. Sahamızda oynadığımız bütün maçları kazanıp, birkaç deplasman galibiyetiyle de bir üste tura çıkmayı hedefliyoruz. Yarınki rakibimiz Benotton Treviso çok iyi durumda. Özellikle kısa oyuncuları iyi. Ancak biz de giderek iyi duruma geliyoruz. Yarınki maçta daha da iyi olacağımıza inanıyorum.'' 
     
     GÜÇLÜ RAKİP 

     15 yıldır İtalya Birinci Ligi'nde mücadele eden Benetton Treviso ise bu süre içinde birçok başarıya imza atarak, 3 kez lig, 4 kez İtalya Kupası, 2 kez de İtalya Süper Kupası'nı kazandı. 
     Uluslararası arenada ise 1995 yılında Avrupa Radivoj Koraç Kupası'nı, 1997 yılında da Avrupa Raimundo Saporta Kupası'nı müzesine götürme başarısını gösteren Benetton Treviso, kendi liginde geçen sezon hem lig hem de Süper Kupa sevinci yaşadı. 
     İtalya Ligi'ne bu sezon da çok iyi başlayan Benetton Treviso, ilk 5 maçını da kazanmayı bildi. İtalyan takımı, Avrupa Ligi'ndeki ilk maçında da Fransa'nın Pau Orthez takımını 94-73 yendi. 
     





</TEXT>
</DOC>
