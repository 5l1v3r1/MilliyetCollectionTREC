<DOC>
<DOCNO> 139023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur34.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dansözün babalık davası... 
</HEADLINE>
<TEXT>

     İzmirli bir dansözün, Edremitli bir işadamı hakkında ''bebeğinin babası olduğu'' iddiasıyla açtığı davanın görülmesine başlandı. 
     İzmir 6. Asliye Hukuk Mahkemesi'ndeki ilk duruşmaya, davacı Ebru Çolak, işadamı Mithat Yazıcı'ndan olduğunu iddia ettiği 4 aylık bebeği ile katıldı. 
     Dava dilekçesinde, Yazıcı ile Edremit'te bir gece kulübünde dansözlük yaparken tanıştıklarını belirten Çolak, Yazıcı'nın 3 ay boyunca her gece kendisini izlemeye geldiğini ve şerefine şampanya patlattığını kaydetti. 
     Çolak, daha sonra aralarında duygusal bir ilişkinin oluştuğunu, kiraladıkları evde birlikte yaşamaya başladıklarını ve ilişkileri boyunca Yazıcı'nın evli olduğunu bilmediğini öne sürdü. 
     1.5 yıllık beraberliklerinin ardından Yazıcı'yı ailesi ile tanıştırdığını, bunun üzerine babasının evlenmeleri konusunda baskı yaptığını anlatan Ebru Çolak, 5 aylık hamileyken terk edildiğini kaydetti. 
     Çolak, avukatı Atınç Gültekin aracılığıyla mahkemeye delil olarak Yazıcı ile çekilmiş fotoğraflarını da sunarak, şu anda 4 aylık olan bebeğinin babasının Mithat Yazıcı olduğunu iddia etti. 
     Mahkeme, diğer delillerin toplanması ve İstanbul Adli Tıp Kurumu'nda DNA testinin yapılarak dosyaya eklenmesi için duruşmayı erteledi. 
     





</TEXT>
</DOC>
