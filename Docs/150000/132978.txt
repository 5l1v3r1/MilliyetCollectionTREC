<DOC>
<DOCNO> 132978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur13.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Elma her derde deva... 
</HEADLINE>
<TEXT>

     Dünyada 5 binden fazla türü olan elma, kabuğu, sirkesi, suyu ve çiğ haliyle insan yaşamında çok önemli bir besin ve yaşam kaynağı oluşturuyor. 
     Tarım ve Köyişleri Bakanlığı'na bağlı Türkiye Tarım İşletmeleri Genel Müdürlüğü'nün TİGEM internetteki www.tigem.gov.tr adresinde yer alan bilgiye göre, elma sağlıklı yaşamaya önem veren kişilerin yanından eksik etmeyeceği meyveler arasında gösteriliyor. Organik asitler, fosfor, sodanın yanı sıra, A, B1, B2, C, E vitaminleri bulunan elma, taze meyve, meyve suyu ve sirke olarak kullanılabiliyor. 
     Çiğ elma kabuğu da yenildiğinde vücuttaki ürik asit oranını azaltırken, çiğ elma içerdiği organik asitler, soda ve fosfor yardımı ile beyin, karaciğer ve mideyi olumlu etkiliyor. Pişmiş elma ile yapılan hoşaf türü yiyecekler rahatlatıcı olurken kabızlık sorununu da giderebiliyor. Taze elma suyu ile yıkanan kırışık ve pörsük deriler canlılık ve tazelik kazanıyor. Ayrıca deri döküntülerine, böbrek, karaciğer rahatsızlıkları, damar sertliği, egzama ve romatizma hastalıklarına karşı da başarıyla kullanılabilen elmanın suyu, soğuk algınlığı, öksürük, ses kısıklığı, yüksek ateş ve iltihaplı hastalıklara çok iyi geliyor. 
     Bütün bunların yanı sıra elma suyu sindirim sistemini uyarıyor ve mide mukozasını güçlendiriyor. Uyku sorunu olanlar ise yatmadan önce bir elma yediklerinde daha rahat uykuya dalabiliyorlar. Ham elma rendesi de ishale karşı başarılı bir şekilde kullanılabiliyor. Öte yandan, elma kürü, gut, böbrek, mesane, hastalıkları ve hemoroite hastalarına şifa veriyor. 
     
     ELMA SİRKESİ YAŞAM İKSİRİ 

     Elma sirkesi de, doğal bir yaşam iksiri olarak kabul ediliyor. Elma sirkesi, vücudu genel anlamda güçlendiriyor, çeşitli hastalık belirtilerini hafifletiyor ve cilt bakımı için kullanılabiliyor. 
     Elma sirkesi, çiçek balı ile karıştırıldığında ise daha geniş bir kullanım alanına sahip olabiliyor. 1 bardak su, 1 tatlı kaşığı elma sirkesi, 1 tatlı kaşığı çiçek balının karışımından elde ürün, aç karnına içildiğinde, vücudun bağışıklık sistemini güçlendirirken, canlılık ve güç kazandırdığı gibi sirkenin içerdiği yüksek orandaki potasyum sayesinde kalp kasları dahil olmak üzere tüm kas yapısı da güçleniyor. 
     Elma sirkeli bal kokteyli sayesinde sık sık grip, soğuk algınlığı veya üst solunum yolları iltihabına yakalanan kişilerin bağışıklık sistemleri güçleneceği için daha rahat bir kış geçirilebiliyor. 
     Ayrıca elma sirkeli bal kokteyli sürekli içildiğinde ve salataya elma sirkesi kullanıldığında da yüksek kolesterolü düşürmeye yardımcı oluyor ve öksürüğe de iyi geliyor. 
     Elma sirkesiyle ıslatılan bir bez baldıra sarıldığında ise 25-30 dakika bekletilirse varis şikayetlerini azaltıyor. Sitede, elma sirkesinin, PH değeri insan derisinin PH değeri ile aynı düzeyde olduğu için insan derisinin asidik koruma örtüsünün güçlendirilmesinde kullanılabileceği ifade ediliyor. 
     





</TEXT>
</DOC>
