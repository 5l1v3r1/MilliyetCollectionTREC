<DOC>
<DOCNO> 116025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur30.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'daki kayıplar Kaynana Çukuru'nda bulundu 
</HEADLINE>
<TEXT>

     Uludağ'da gezmeye çıkan 3 kişi, jandarmayı telefonla arayarak kayboldukları yönünde ihbarda bulundu. İhbar üzerine harekete geçen arama-kurtarma ekipleri, Bakacak Mevki'ndeki Kaynana Çukuru'nda buldu. 
     Kendilerini "Ahmet", "Göksel" ve "Fatih" olarak tanıtan 3 kişi, cep telefonlarıyla jandarmayı arayarak gezintiye çıktıkları Uludağ yamaçlarında kaybolduklarını bildirdi. 
     İhbarınn ardından Yıldırım İlçe Jandarma Komutanlığı'na bağlı timler ile 911 Arama Kurtarma ekipleri, Sarıalan ve Bakacak mevkilerinde yaptıkları aramalarda, kaybolduklarını bildiren kişilerin izine rastlayamadı. 
     911 Arama Kurtarma Ekibi Başkanı Aziz Doğan, kayıp kişilerle sürekli telefon irtibatı kurmaya çalıştıklarını belirterek şunları söyledi 
     "Bize en son, bulundukları yerden Ankara yolu ve Otosansit'i gördüklerini söylediler. 'Tonga' adı verilen kayalık bölgeye kadar çıktık. İki gruba ayrılmamıza rağmen arama çalışmalarımız sonuç vermedi. Daha sonra, telefon irtibatımız kesildi." Çalışmalarını sürdüren Jandarma ile 911 Arama Kurtarma ekipleri, kayıpları Bakacak Mevki'ndeki Kaynana Çukuru'nda buldu. Ekipler, bölgenin aşırı kayalık olması nedeniyle kayıplara ulaşamadı. Ekiplerle karşılıklı iletişim kurabilen ve sağlık durumlarının iyi olduğu gözlenen kayıpların Ahmet Hikmet Şen, Göksel Akın ve Fatih Küçükşen oldukları öğrenildi. 
     Jandarma yetkilileri, kayalık bölgenin aşılarak kayıplara ulaşılması için çalışmaların sürdüğünü belirttiler. 
     





</TEXT>
</DOC>
