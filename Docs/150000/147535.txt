<DOC>
<DOCNO> 147535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko33.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Defterdarlığı, vergi barışından 3 katrilyon lira bekliyor 
</HEADLINE>
<TEXT>

     İstanbul Defterdarı Kadir Boy, Vergi Barışı Kanunu çerçevesinde yapılan başvurularla İstanbul'dan 3 katrilyon lira vergi geliri beklediklerini belirtirken, ''Bu, IMF'ye iyi bir siyasi mesaj'' dedi. 
     Boy, İstanbul gelir vergisi rekortmenlerini açıkladığı basın toplantısında, Vergi Barışı ile bugüne kadar ilde 650 bin başvuru yapıldığını ve bunun rakamsal değerinin 2.2 katrilyon lira olduğunu söyledi. 
     Toplam 1 milyon mükellef gözönünde bulundurulduğunda 650 bin başvurunun oldukça yüksek bir rakam olduğuna işaret eden Boy, başvuru tarihinin 21 Nisan'da sona ereceğini anımsatarak, ''22 Nisan'da büyük bir denetim ve sürekli takip anlayışımızı görülmedik doza getirmek zorundayız. Dolayısıyla vatandaşlar gelsinler ve matrahlarını artırsınlar. Kimseyi korkutmuyoruz, mimlemiyoruz'' diye konuştu. 
     Vergi Barışı Kanunu ile sanatçı kategorisine girenlerin yaptığı matrah artımınının diğer kategorilerden yüzde 120 daha fazla olduğuna dikkat çeken Boy, Vergi Barışı'ndan 40-45 sanatçının yararlandığını bildirdi. 
     Kadir Boy, İstanbul'da 21 Nisan'a kadar yapılacak başvurularla 3 katrilyon lira vergi geliri beklediklerini kaydederek, şöyle devam etti 
     ''Bu, IMF'ye iyi bir siyasi mesaj. Öngörülen 3 katrilyon lira IMF tahmininin 5 katı. IMF'nin 750 trilyon tahmini doğru olmuş olsaydı, bize oradan 380 trilyon düşerdi. İlk defa Vergi Barışı Kanunu çerçevesinde İstanbul'un gösterdiği performans başarısı ve hedeflerin tutması, IMF'yi bundan sonra bence daha dikkatli olmaya sevkeder. Bundan sonra Maliye Bakanlığı veya başka birimimize geldikleri zaman, Öyle değil de böyle hedef koyun noktasında daha dikkatli olurlar.'' 
     
     ''GÖNÜL HAVUZUNA VERİRİM DİYENLER ÖNCE MATRAH ARTIRSIN'' 
     Bazı işadamlarından gelen ''gönül havuzu'' teklifine de değinen Boy, ''Biz bunu ortaya koyan işadamlarımıza sesleniyoruz, Böyle bir gönül havuzu çıkarsa ben bunu veririm diyenler önce özellikle matrah artırımından iyi niyet göstergesini ortaya koysun. Gelin kendinizi gösterin. Gönülden matrahınızı artırın diyoruz'' dedi. 
     Matrah artırımı konusunda şüphesi bulunan her işadamının başvurmasında fayda olacağını vurgulayan Boy, ''Çıkıp da basında Ben bunu artıracağım, vereceğim demeyi herkes der. Hani ortada verdiği, vermişliği 3-5 işadamımız, sanayicimiz gönül havuzu çıkarsa 5-10 milyon dolar vereceğini söyledi. Buyursun... Onun elini kolunu tutan kimse yok. Ama önce endişeleri yok edelim ve şüphesi bulunanlar matrahlarını artırsın'' diye konuştu. 
     50 sektörde yapacakları sıkı denetime de değinen Boy, özellikle matrah artırımında bulunmayan sektörler üzerinde yoğunlaştıracaklarını belirterek, ''Kayıtdışılıkla direnme gördüğümde o mükellefin tüm yıllarına ait bütün kayıtları incelemekde kararlıyız'' dedi. 
     
     ORMAN VASFINI KAYBEDEN ARAZİLER 
     İstanbul'da orman vasfını kaybeden toplam 171 milyon metrekarelik arazi bulunduğuna işaret eden Boy, bu arazilerin ekonomiye kazandırılmasıyla en az 3.5 katrilyon lira gelir elde edilebileceğini söyledi. 
     Kadir Boy, İstanbul'da kullanılmayan kamuya ait binaların turizme kazandırılmasıyla da 1-2 milyar dolarlık gelir geleceğini ifade etti. 
     İstanbul Defterdarı Kadir Boy, gazetecilerin, kamuoyunda ''Kumarhaneler kralı'' olarak bilinen Sudi Özkan'ın 1.7 katrilyon lira vergi borcuna karşılık Vergi Barışı Kanunu ile 900 trilyon lira ödeyeceğine ilişkin haberleri hatırlatmaları üzerine, Sudi Özkan'ın Vergi Barışı ile ödeyeceği kesinleşen 30-40 trilyon lira civarında vergi borcu bulunduğunu kaydetti. 
     Boy, başvuranlar arasında 100-150 trilyon lira vergi borcu ödeyecekler bulunduğuna işaret ederken, ''Ancak bunların ismini açıklama yetkim yok. Zaten açıklamak mahremiyeti ihlal olur'' dedi. 
     





</TEXT>
</DOC>
