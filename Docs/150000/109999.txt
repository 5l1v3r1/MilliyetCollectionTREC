<DOC>
<DOCNO> 109999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/siyaset/siy02.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP’ın örgütü’ arapsaçı 
</HEADLINE>
<TEXT>

Başsavcı’nın talimatıyla DEHAP’ı araştıran polis, partinin 21 ilde örgütlendiğini saptadı. DEHAP yöneticisi Kara, "62 ilde örgütlendik. 21 ilde kongre yaptık" dedi 
     TOLGA ŞARDAN Ankara 

     Yargıtay Başsavcısı Sabih Kanadoğlu’nun talimatıyla DEHAP’ın örgütlenmesini araştıran İçişleri Bakanlığı, partinin 21 ilde örgütlenme yeterliliğine sahip olduğunu bildirdi. Ancak Kanadoğlu’nun DEHAP’a temmuzda gönderdiği diskette, partinin 62 ilde örgütlendiği anlaşıldı. Kanadoğlu’nun aksi yöndeki bilgilere rağmen incelemeye yeni başladığını açıklaması da, "DEHAP’ı kim araştırıyor " sorusunu gündeme getirdi. 
     DEHAP’ın, seçimlere katılabilmek için aranan "41 ilde örgütlenme" şartına yönelik başlattığı inceleme konusunda açıklama yapan Kanadoğlu, şunları söyledi "Bu hususun resen araştırılması söz konusu olmamıştır. Siyasi partilerin verdiği bilgilerin doğru kabul edilmesi esasına dayalı olarak, DEHAP’ın örgütlenmesini tamamladığı yolunda ilettiği bilgi ve belgeler YSK’ya gönderilmiştir. Yayımlanan haberler üzerine Başsavcılığımız, Emniyet Genel Müdürlüğü’nden, varsa adı geçen partinin örgütlenme durumuna ilişkin elde edilen belge ve bilgilerin bildirilmesini istemiştir." 
     
     Sözlü talimat verdi 
     Kanadoğlu’nun, resen inceleme başlatmadığını belirtmesine rağmen, birkaç gün önce Emniyet Genel Müdürlüğü’ne sözlü olarak DEHAP’ın incelenmesi talimatı verdiği, önceki gün de bu incelemenin sonuçlarını yazıyla istediği öğrenildi. DEHAP’ın örgütlenme yeterliliğini araştıran İçişleri Bakanlığı birimleri de, partinin 21 ilde örgütlenme yeterliliğine sahip olduğunu bildirdi. 
     
     DEHAP’tan savunma 
     DEHAP Genel Sekreter Yardımcısı Fevzi Kara ise şunları söyledi "Başsavcı bize temmuzda 62 ilde örgütlenmemizi tamamladığımızı gösteren bir disket verdi. 21 ilde kongre yaptık. Yargıtay ve YSK seçime girebileceğimizi söyleyip seçim kararı alınca kongreleri durdurduk. Kazanılmış hakkımız var." 
     



 SİYASET 

















</TEXT>
</DOC>
