<DOC>
<DOCNO> 134866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur04.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kate gitti, Eva geldi 
</HEADLINE>
<TEXT>

     
     YİĞİT KARAAHMET 

     Geçen yıl moda çekimlerinde ünlü model Kate Moss’u kullanan Beymen bu yıl da Eva Herzigova ve Angela Lindvall ile çalışıyor. 
     Dünyanın en seksi mankenlerinden biri kabul edilen Herzigova ve bebeğini doğurduktan sonra moda dünyasına dönüş yapan Lindvall, Beymen 2003 İlkbahar-Yaz Koleksiyonu’nun tanıtımı için bir araya geldi. 
     Top modellerin fotoğraflarını ise kasım ayında Londra’da yılın moda fotoğrafçısı ödülünü alan Mert Alaş ve Marcus Piggot ikilisi çekti. 
     Londra’da yapılan çekimlerin moda editörlüğünü üstlenen Beymen Sanat Yönetmeni Murat Türkili "Eva ve Angela çok samimi insanlar. Çok dostane bir ortamda çalıştık. Çekimler Noel öncesine denk geldiği için dev masalarda Noel yemeği yedik, birbirimize hediyeler aldık" diyor. Türkili bize çekimleri anlattı. 
     Beymen’in 2003 İlkbahar - Yaz Koleksiyonu için bu sefer dünyaca ünlü modeller Eva Herzigova ve Angela Lidvall ile çalıştınız. Modelleri neye göre belirliyorsunuz 
     Tanıtımı yapılacak sezonun moda trendleriyle ilgili birtakım incelemeler yapıyoruz. Ne anlatacağımızı, nasıl anlatacağımızı belirliyoruz. Modellere ise çalıştığımız fotoğrafçılarla, yani Mert Alaş ve Marcus Piggot ikilisi ile birlikte karar veriyoruz. 2002 yılında Eva süper model olarak gündeme geldi. Angela Lindvall ise çocuğunu doğurduktan sonra moda dünyasına geri döndü. Bizim 2003 yazı koleksiyonumuzun anlatımına onların tavırları, hayatları, yüzleri ve vücutları uygundu. 
     "Alaş-Piggot ikilisi modeller kadar ünlü" Neden ille de dünyaca ünlü modelleri tercih ediyorsunuz 
     Çünkü kadın tipinde bir değişiklik oldu ve süper modeller tekrar gündeme geldi. Geçtiğimiz dönemde güzellik değil kimlik önemliydi. Şimdi ise güzellik ve kişilik çok önemli. Bu yüzden Eva ile çalıştık. Angela’nın da formu, vücut ölçüleri, ifadesi, gözünün rengi koleksiyonumuz için ideal. 
     Eva ve Angela’yı Beymen çekimi için ikna etmeniz zor oldu mu Beymen’i biliyorlar mıydı 
     Evet, bu yüzden de onları ikna etmek hiç zor olmadı. Ayrıca Kate Moss’la yaptığımız çalışmalar bu sektördeki insanlar tarafından izlendi, takip edildi. Mert ve Marcus’la çalışmamız bizim için çok büyük bir avantaj. 
     Siz geçen yıl Kate Moss’lu çekimlerde de Mert Alaş ve Marcus Piggot ikilisiyle çalıştınız. Neden hep aynı fotoğrafçıları tercih ediyorsunuz 
     Kullandığımız modeller gibi Mert ve Marcus da moda fotoğrafçılığında dünyanın en iyileri arasında yer alıyorlar. Bizim sloganımız "Fark ediliyorsa Beymen’dir". Bu yüzden firma olarak dünyada fark edilen insanlarla çalışmayı uygun görüyoruz. 
     "Eva ve Angela’nın model kaprisleri yok" Top modeller sorunlu ve kaprisli olur derler. Eva ve Angela ile çekimlerde herhangi sorun yaşadınız mı 
     Eva ve Angela çok samimi insanlar. Bizim şansımız herhalde çalıştığımız modellerin son derece sempatik olmaları. Model kaprisleri yok. Çok yardımcı ve motive ediciler. Gayet dostane bir ortamdı. Çekimler Noel öncesi yapıldı. Orada dev bir masada yemekler yendi, herkes birbirine hediyeler verdi. 
     
     Angela Lindvall 

     14 Ocak 1979’da Oklahoma’da doğan, Missouri’de büyüyen Angela Lindvall beş çocuklu bir ailenin ikinci çocuğu. 
     14 yaşında keşfedildi. Ona esas ünü getiren ise 5 sezon boyunca Chanel’in yüzü olmasıydı. 
     Geçen yıl şubat ayında bir erkek çocuk dünyaya getiren Angela çocuğunun babasını açıklamıyor. Dedikodulara göre çocuğun babası ya sanat simsarı Helly Nahmad ya da ressam Dustin Yellin. 
     
     Eva Herzigova 

     1973 doğumlu manken kariyerine 16 yaşında başladı. 
     Ergenlik döneminde o kadar zayıftı ki arkadaşları ona "sigara" diyordu. 
     Esas ününü ise 1992 yılında Gucci’nin mankenliğini yapmaya başlamasıyla kazandı. 
     Dice Kayek, Eva Herzigova’yı bir defilesine çıkarmak istedi fakat daha sonra kreasyonlarını gölgede bırakacağını düşünerek vazgeçti. 
     Modelliğini yaptığı Wonderbra sutyenlerinin billboardları konulduğu kavşaklarda trafik kazalarına sebep oluyor diye toplatıldı. 

     
</TEXT>
</DOC>
