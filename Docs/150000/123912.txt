<DOC>
<DOCNO> 123912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun10.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasetçiler Türkiye'den yana, kamuoyu tereddütlü... 
</HEADLINE>
<TEXT>

     Belçika'nın yüksek tirajlı gazetelerinden Le Soir, ülkedeki siyaset dünyasının Türkiye'nin AB'ye katılımını desteklediğini, kamuoyunun ise tereddütlü olduğunu yazdı. 
     AB üyesi 15 ülke arasında, Türkiye konusunda en net tavırı Belçika'nın belirlediğini anlatan gazete, Brüksel hükümetinin 2004 yılında Türkiye ile müzakerelerin başlatılmasından yana olduğunu hatırlattı. 
     Le Soir, Belçika Başbakan Yardımcısı ve Dışişleri Bakanı Louis Michel'in şu sözlerine yer verdi 
     ''Artık Türkiye'nin Avrupalılığı tartışılmamalıdır. Amerikan baskısıyla, 1999'da Türkiye'nin adaylığı kabul edilmiştir. Bu adaylığı geri çekmek AB açısından çok büyük bir itibar kaybı olur ve krize yol açar. Türkiye, tarihi, kültürel ve siyasi açıdan hep Avrupa'ya dönük oldu. NATO bünyesindeki güvenilirliği ve katkılarıyla Avrupa'ya çok şeyler verdi.'' Gazete, hükümet ortağı Sosyalist Parti'nin Başkanı Elio Di Rupo'nun da Kopenhag kriterlerini yerine getirecek bir Türkiye'ye kapıların açılması gerektiğini savunduğunu belirtti. 
     Yeşiller Partisi'nin, din unsurunun, Türkiye'nin AB'ye katılımına bir engel oluşturmayacağı üzerinde durduğunu belirten gazete, Yeşiller'in, Türkiye'nin bir an önce AB'ye katılımını istediklerini bildirdi. 
     Muhalefetteki Hıristiyan Demokrat Parti'nin Başkanı Joelle Milquet, ''Türkiye'nin AB'ye katılım meselesini tartışmak için biraz geç olduğunu, bunun jeopolitik istikrar açısından gerekli olduğunu, aksi halde bu ülkenin başka yönlere kayabileceğinin işaretleri bulunduğunu'' söyledi. Milquet, 2005 tarihinden yana tavır koydu. 
     Le Soir, Belçika kamuoyunun yüzde 50'sinin Türkiye'nin AB üyeliğine karşı çıktığını, yüzde 31'inin destek verdiğini de belirtti. 
     





</TEXT>
</DOC>
