<DOC>
<DOCNO> 124376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sondun16.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye için 2004 tarihi kesinleşti... 
</HEADLINE>
<TEXT>

     İsveç Başbakanı Göran Persson, AB'nin Türkiye'ye verdiği 2004 Aralık tarihinin ''tartışılamaz'' olduğunu söyledi. 
     Kopenhag doruğunun ikinci gün çalışmaları sırasında bazı gazetecilerle konuşan Persson, Türkiye'yle ilgili kararın, bu sabahki liderler toplantısında da değiştirilmeden benimsendiğini, dolayısıyla kararın tartışılamaz olduğunu söyledi. 
     Persson, ''Hepimizin desteklediği ortak bir karar bu'' dedi. 
     İsveç Başbakanı Göran Persson, Başbakan Abdullah Gül'ün Almanya Başbakanı Gerhard Schröder ve Fransa Cumhurbaşkanı Jacques Chirac ile yapacağı görüşmenin, Türkiye'ye ilişkin kararın değişmesini sağlamasını beklemediğini kaydetti. 
     Persson, basın mensuplarının, ''üçlü zirvenin, kararın değişmesini sağlayıp sağlayamayacağını'' sorması üzerine, ''Kesin konuşmamak gerekir, ama sanmıyorum. Almanya ve Fransa iki büyük ülke, ama son kararı 15'ler verir. Masada herkesin bir oyu var. Sadece iki ülkeyi ikna etmek yetmez, 15 ülke ikna edilmeli'' diye konuştu. 
     Türkiye hakkında varılan karara tarihi bir yaklaşımla bakılması gerektiğini belirten Persson, 6 ya da 8 ayın bu perspektif için çok da önemli olmadığını kaydetti. 
     Persson, ABD'nin Türkiye'ye ilişkin telkinlerinin geri mi teptiğinin sorulması üzerine de ''Hayır, ABD'nin görüş bildirme hakkı vardır, dinleriz, ama kendi kararımızı kendimiz veririz'' yanıtını verdi. 
     





</TEXT>
</DOC>
