<DOC>
<DOCNO> 106305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/dunya/adun.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban uyardı Amerika uyudu 
</HEADLINE>
<TEXT>

Devrik Taliban’ın Dışişleri Bakanı Mütevekkil’in 11 Eylül’den birkaç hafta önce ABD’nin vurulacağını haber verdiği, ancak ihbarın Amerikalılar tarafından ciddiye alınmadığı ortaya çıktı 
     DIŞ HABERLER SERVİSİ 

     Afganistan’daki devrik Taliban yönetiminin Dışişleri Bakanı Vekil Ahmet Mütevekkil’in 11 Eylül saldırılarından birkaç hafta önce Amerika’yı Usame bin Ladin’in hazırlandığı eylem konusunda açıkça uyardığı, ancak Amerikan yönetiminin büyük bir istihbarat zaafı göstererek, bu ihbarı ciddiye almadığı ortaya çıktı. 
     İngiltere’de yayımlanan Independent gazetesinin haberine göre, Taliban lideri Molla Ömer’e çok yakın olmasına karşılık Usame bin Ladin’e kol kanat gerilmesinden başından beri rahatsız olan Mütevekkil, 2001 yılının temmuz ayında, Afganistan’da faaliyet gösteren radikal İslamcı Özbek İslami Hareketi’nin lideri Tahir Yıldaş ile görüştü. 
     
     Konsolos’un gafleti 
     Taliban’ın Kuzey İttifakı’na karşı mücadelesinde Taliban saflarında yer alan ve Usame bin Ladin’le yakın ilişkileri olan Yıldaş, görüşme sırasında Mütevekkil’e, Bin Ladin’in Amerika’ya karşı dünyanın gidişatını dahi değiştirebilecek çok büyük bir eylem hazırlığı içinde olduğunu söyledi. 
     Duyduklarından oldukça rahatsız olan Taliban Bakanı, güvenlik gerekçesiyle kimliği gizli tutulan bir yardımcısına duyduklarını anlatarak, bunları Amerikalılara iletmesini istedi. 
     Independent muhabirinin Afganistan’da gizli bir yerde görüştüğü bu temsilci, daha sonra Pakistan’ın Peşaver kentine geçerek ABD’nin Peşaver Konsolosu David Katz’la gizli bir görüşme yaptı. Temsilci, Dışişleri Bakanı Mütevekkil’in talimatıyla geldiğini söylemeden, Usame bin Ladin’in faaliyetlerini ABD’li konsolosa anlattı. 
     Ancak Amerikalı yetkililer, Taliban temsilcisinden duyduklarını ciddiye almayarak, üstlerine bildirmediler. Bu görüşmeden sadece birkaç hafta sonra 11 Eylül saldırıları meydana geldi. 
     
Washington’da hava devriyesi      ABD ordusu 11 Eylül saldırılarının yıldönümünün yaklaşması üzerine New York ve Washington üzerindeki hava devriyesi uygulamasına yeniden başladı. Pentagon Sözcüsü Yarbay Cathy Abbott, ABD jetlerinin 24 saatlik hava devriyesine başladığını açıkladı. 
     Yetkililer, yeniden başlatılan hava devriyesi uygulamasına, terörist saldırı tehditleri alınması üzerine mi yoksa 11 Eylül’ün yıldönümü nedeniyle mi yeniden başlandığı konusunda yorumda bulunmak istemediklerini ifade ettiler. 
     



 DÜNYA 











</TEXT>
</DOC>
