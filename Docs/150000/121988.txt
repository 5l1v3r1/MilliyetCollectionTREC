<DOC>
<DOCNO> 121988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur03.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Tarih için tarih oyalamadır" 
</HEADLINE>
<TEXT>

     AK Parti Genel Başkanı Recep Tayyip Erdoğan, Türkiye'ye Kopenhag'da yapılacak zirvede ''tarih için tarih'' verilmesi anlayışının oyalama anlamına geleceğini bildirdi. 
     Erdoğan, Mercure Otel'de düzenlediği basın toplantısında, Avrupa Birliği AB üyesi ülkelerde yaptığı temasları anlattı. 
     Bütün gayretinin Kopenhag'da Türkiye'ye bir müzakere tarihi verilmesi olduğunu belirten Erdoğan, bu çerçevede 14 ülke gezdiğini anımsattı. Erdoğan, Aralık başında da Avusturya'ya gideceğini bildirdi. 
     Türkiye'nin AB ile bütünleşmesi durumunda önemli gelişmelerin yaşanacağını kaydeden Erdoğan, bu sayede medeniyetler çatışması değil uzlaşmanın olacağını, bunda da Türkiye'nin köprü rolü oynayacağını söyledi. 
     AB'yi bir Hıristiyan kulübü olarak değil, bir değerler sistemi olarak görmek istediklerini belirten Erdoğan, müzakere tarihi alamayan tek ülkenin Türkiye olmasını haksızlık olarak nitelendirdi. 
     Türkiye'nin kararlı olduğunu anlatan Erdoğan, daha sonra, toplantıya katılan Hollanda'daki Türk dernekleri temsilcilerinin bazı sorularını yanıtladı. 
     
     ''ALIRLARSA ALIRLAR, ALMAZLARSA ALMAZLAR'' 
     Türkiye'nin AB'ye alınmaması halinde yönünün ne olacağı sorusu üzerine Erdoğan, bunun dünyanın sonu olmayacağını söyledi. Sürecin devam edeceğini kaydeden Erdoğan, Kopenhag kriterlerinin AB'ye üye olunmaması durumunda bile hayata geçirilmesinin Türk halkının yararına olacağını anlattı. ''Alırlarsa alırlar, almazlarsa almazlar'' diyen Erdoğan, Türk milletinin güçlü bir millet olduğunu söyledi. 
     Erdoğan, bir başka soru üzerine, yurtdışındaki Türk vatandaşlarının oy kullanma hakkına sahip olabilmesi için çalışmalar yürütüleceğini dile getirdi. 
     Tayyip Erdoğan, Türk dernekleri temsilcilerine şöyle seslendi 
     ''Müzakere için kesin tarih talep edin. Sakın herhangi bir farklı şey talep etmeyin. Müzakere için kesin tarih... Bunun talep edilmesi gerekir. Çünkü, bizim de gittiğimiz yerlerde hep talebimiz budur. Müzakere için kesin tarih... Yani, tarih için tarih... Bu anlayış oyalamadır. Biz, buna katılmıyoruz. 
     Bu, pozitif bir yaklaşım değildir. Onun için biz müzakere için tarih istiyoruz. Bize 2003'ün sonunu versinler, 2004'ün başını versinler. Ama bize tarih versinler ve şu anda sadece Türkiye kaldı. 15 ülkeyle bu işi çözemeyenler, yarın 25 ülkeyle bu işi hiç çözemezler. Bunun peşinde olmakta fayda var.'' 
     





</TEXT>
</DOC>
