<DOC>
<DOCNO> 132245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur10.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu ve Güneydoğu'daki 27 ilin valisi toplandı... 
</HEADLINE>
<TEXT>

     Doğu ve Güneydoğu'daki 27 ilin vali ve vali yardımcıları, ABD'nin olası Irak harekatıyla ilgili olarak bölgede alınacak önlemleri görüşmek üzere Diyarbakır'da toplandı. 
     Bölge Valiliği koordinatörlüğünde düzenlenen toplantıda, Doğu ve Güneydoğu Anadolu bölgeleri ile yakın illerden toplam 27 ilin vali ve vali yardımcıları biraraya geldi. 
     Bölge Valisi Gökhan Aydıner, toplantıdan önce yaptığı açıklamada, son zamanlarda yöreyle ilgili olarak uluslararası politikada önemli gelişmeler olduğunu söyledi. 
     Türkiye Cumhuriyeti'nin, sahip olduğu engin deneyimiyle her ihtimale karşı tedbirini almakta olduğunu belirten Aydıner, şunları söyledi 
     ''1991 yılında da benzeri olaylar olmuştur. Oradan da birtakım dersler çıkarılmıştır. Olası Irak harekatına bağlı olarak doğabilecek nüfus hareketi karşısında alınabilecek tedbirler konusunda da çeşitli çalışmalar yapılmıştır. Şimdi en yakın ilgili olarak görev alacak valilik ve kuruluşlar, tekrar çalışmalarını gözden geçirecekler. 
     Yani bir konuda final semineri yapıyoruz. Bu bir ön hazırlıktır. Dileğimiz, bunların hiçbirine ihtiyaç kalmamasıdır. Ama olursa da bizim hazırlıklarımız tamamdır. 6 il, direk sorumlu tutulan illerdir. Ama bunlara başka destek verecek iller de vardır. Her ilin imkanı, bu işi yapmaya elverişli olmayabilir. O zaman başka iller kendi imkanlarıyla onlara destek verecektir.'' Toplantıda, Sivil Savunma Müdürlüğü ekipleri de, olası bir savaş durumunda alınacak önlemler konusunda bilgi verecek. Toplantı, basına kapalı yapılıyor. 
     





</TEXT>
</DOC>
