<DOC>
<DOCNO> 132268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur33.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık savaşa hazırlanmıyor... 
</HEADLINE>
<TEXT>

     Başbakanlık Basın Merkezi, Başbakanlık'ta, devlet bakanlıklarının sayısının azaltılması nedeniyle boşalan odalara, ek binalarda görev yapan personel yerleştirileceği için tadilat yapıldığını bildirdi. 
     Başbakanlık Basın Merkezi, bugün ve 19 Ocak'ta çıkan, ''Bakanlara ithal kapı'', ''Başbakanlık'a sığınak'', ''Başbakanlık savaşa hazırlanıyor'' başlıklı haberler üzerine yazılı açıklama yaptı. 
     Açıklamada, ''Bakanlara ithal kapı'' haberinde, Başbakanlık Merkez Bina'da başlatılan inşaatın giderek büyüdüğü, devlet bakanlarının kapılarına ithal kapı takılacağı, ithal parke yaptırılacağı, artan istekler nedeniyle tadilat projesini yürüten firmanın işi bitiremediğinin iddia edildiği belirtildi. 
     Devlet bakanlıklarının sayısının azaltılması nedeniyle boşalan odalara, ek binalarda görev yapan personel yerleştirileceği için tadilat yapıldığı bildirilen açıklamada, bu çalışmanın, Bayındırlık ve İskan Bakanlığı teknik elemanlarının denetimi altında, bakanlığın birim fiyatları üzerinden yürütüldüğü, makam odalarının büroya dönüştürüldüğü kaydedildi. 
     Açıklamada, haberde iddia edildiği gibi aşırı harcamaların söz konusu olmadığı vurgulanarak, ''Proje de tamamlanmaktadır. Birkaç gün içerisinde taşınma işlemleri tamamlanacaktır'' denildi. 
     Açıklamada, ''Başbakanlık'a sığınak'', ''Başbakanlık savaşa hazırlanıyor'' başlıklı haberlerde ise, olası Irak savaşına karşın Başbakanlık Merkez Bina'ya 700 kişilik sığınak yapıldığı iddialarının yer aldığı belirtilerek, şunlar kaydedildi 
     ''Başbakanlık Merkez Bina'da sığınak yapılması yolunda bir çalışma mevcut değildir. Başbakanlık Merkez Bina'da devlet bakanlıklarının sayıca azaltılması sonucunda kiralık binalarda bulunan birimlerimizin tasarruf amacıyla ana binaya taşınması için yapılan tadilat çalışmaları yürütülmektedir. 
     Konuyu araştırma gereği bile ihtiyaç duyulmadan yazılan bu haberlerin, kamuoyunun Türk basınına olan güvenini zedeleyeceği aşikardır.'' 
     





</TEXT>
</DOC>
