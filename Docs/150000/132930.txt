<DOC>
<DOCNO> 132930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo05.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bozdağ Kayak Merkezi, gelecek yıl faaliyete geçecek... 
</HEADLINE>
<TEXT>

     Gençlik ve Spor İzmir İl Müdürü Kemal Erdin, Bozdağ Kayak Merkezi'nin gelecek yıl kış sporlarının hizmetine gireceğini bildirdi. 
     Kemal Erdin, yaptığı açıklamada, yapılan protokolle 10 yıllığına Gençlik ve Spor Genel Müdürlüğü'ne devredilen Bozdağ Kayak Merkezi'ndeki tesisleri, gelecek ay devralacaklarını söyledi. 
     Bu andan itibaren bir çalışma başlatacaklarını belirten Erdin, ''Bir mekanik tesis ile bir de sosyal tesis var. Gerekli düzenlemeleri ve modernizasyon çalışmalarını yapacağız. Bozdağ'ı adına yakışır bir tesis durumuna getireceğiz. Tesis, kış sporları için gelecek yıldan itibaren faaliyete geçer'' diye konuştu. 
     Merkezde, aralık ayından mart ayı sonuna dek kış sporlarına uygun bir ortam oluştuğuna dikkati çeken Erdin, merkezin ''Alp disiplini'' kayak uygulamaları için elverişli olduğunu bildirdi. 
     Tesisin, 1999 yılında çığ düşmesi nedeniyle kapandığını hatırlatan Erdin, ''Eğer hala böyle bir tehlike varsa, gerekli önlemleri de alacağız'' dedi. 
     Kış ayları dışında da merkezin kullanılabileceğini belirten Erdin, şunları söyledi 
     ''Merkezi, yalnızca kış sporları için değil, yılın 12 ayında, tüm spor branşlarına hizmet verir duruma getireceğiz. Özellikle yaz aylarında ulusal ve uluslararası gençlik kampları için Bozdağ'ın ideal bir yer olduğunu düşünüyorum.'' 
     
     TARİHÇESİ 
     1960'lı yıllarda projelendirilen Ödemiş Bozdağ Kayak Merkezi'nin hız kazanmasında, 1980-1984 yılları arasında görev yapan İzmir Valisi Hüseyin Öğütçen'in büyük çabası oldu. Öğütçen, Bozdağ'a teleferik ve kayak tesisi kurulması yönünde tozlu raflarda atılı duran evraklara ve projelere el attı. 
     1990 yılında İzmir Valiliği'ne atanan Kutlu Aktaş da, Öğütçen'in yolundan yürüyerek, İzmir İl Özel İdaresi kaynaklarını kullanarak, Ödemiş Bozdağ Kayak Merkezi'ni 1996 yılında hizmete açtı, ancak 1999 yılında çığ düşmesi sonucu tesis kapatıldı. 
     95 dönüm alana kurulan merkezde, 300 yatak kapasiteli otel, 22 bungalow ev, restoran, kafeterya ve kar makinaları bulunuyor. 
     Normal kış koşullarında kar kalınlığının 80-120 santimetreye ulaştığı tesislerde, kayak alanları 1700-2 bin 157 metre yüksekte yer alıyor. 
     





</TEXT>
</DOC>
