<DOC>
<DOCNO> 115586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sondun04.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Keskin nişancılardan biri az daha kaçıyordu 
</HEADLINE>
<TEXT>

     ABD'de başkent Washington ve bölgesinde Ekim başından beri 10 kişiyi öldüren ve 3 kişiyi yaralayan keskin nişancılar olmakla suçlanarak tutuklanan iki kişiden biri olan John Lee Malvo, tam kaçmak üzereyken Federal Soruşturma Bürosu FBI ajanları tarafından yakalandı. 
     Sorgulanmak üzere Baltimore'da üvey babası 42 yaşındaki John Allen Muhammed ile birlikte tutulan 17 yaşındaki Malvo'nun, sorgulandığı odada kısa bir süreliğine yalnız bırakılmasından yararlanarak masanın üzerine çıktığı, yumruklarıyla ince malzemeden yapılan tavanı parçalayarak havalandırma boşluğuna doğru tırmanmaya başlarken, odaya giren FBI ajanları tarafından durdurulduğu ortaya çıktı. 
     FBI, bu olayı resmen doğrulamaktan kaçınırken, basına açıklama yapan bazı ajanları, Malvo'nun zaten havalandırma boşluğundan çıkabileceği yerin, bir üst kattaki sorgu odası olduğunu ve kaçabilmesinin söz konusu olmadığını belirttiler. 
     The Washington Post gazetesi, reşit olmadığı için idamla yargılanıp yargılanmayacağı belli olmayan Malvo'nun, Washington'da tüfekle yapılan keskin nişancı atışlarının yarısını Muhammed ile paylaştığını, dolayısıyla cinayetleri işleyenlerden biri olduğunu kaydetti. 
     Muhammed ve Malvo'nun işledikleri cinayetler, Alabama'da yaptıkları bir soygunla bağlantılarının tespit edilmesiyle aydınlatılmıştı. 
     Alabama'da bir kadının öldürüldüğü, birinin yaralandığı soygunda Malvo'nun parmak izi bulunmuş, Jamaika asıllı olan Malvo'nun göçmen bürosundaki parmak izinden eski asker Muhammed ile bağlantısına kadar ulaşılmıştı. 
     
     BENZİNLİĞİ HAVAYA UÇURACAKLARDI 

     Karate okulu ve araç tamirciliği gibi el attığı işlerde başarısız olan, iki kez evlenen ve boşanan 4 çocuklu Muhammed'in, Jamaikalı kaçak göçmen Malvo ile evsizlerin barındığı bir sığınakta tanıştığı sanılıyor. 
     Evsizler sığınağında kaldıkları sırada Muhammed ve Malvo'nun, daha çok işsiz, fakir, siyah ve Hıristiyan erkekleri topluma kazandırmak amacıyla kurulan YMCA adlı spor ve gençlik merkezinde, vücut çalışması yaptıkları belirtiliyor. İkilinin, burada tanıştıkları Harjeet Singh adlı bir kişiye korkunç planlarından söz ettikleri de ortaya çıktı. 
     Singh, daha çok Muhammed'in baskın karakter olduğunu, Malvo'ya emrindeki bir asker gibi davrandığını ve Malvo'nun da Muhammed'e, "komutanım" diye hitap ettiğini basına anlattı. Singh, Muhammed'in kendisinden nereden susturucu bulunacağını öğrenmesini istemesi üzerine, bu ikiliyle ilişkilerini kestiğini belirtirken, ikilinin otoban kenarındaki büyük bir benzinliğin tankını patlatmayı ve sonra da ağaçlıklı alanda saklanmayı planladıklarını anlattığını söyledi. 
     Muhammed'in ayrıca, bir polis memurunu vurmak istediğini, daha sonra bu memur için cenaze evine gelecek kişilerin hepsini havaya uçurmayı düşündüğünü de anlattığını belirten Singh, Muhammed'i polise ihbar etmekten çekindiğini söyledi. 
     
     JAMAİKALI TANIKTAN İŞBİRLİĞİ 

     ABD'de Washington bölgesinde 10 kişinin öldüğü keskin nişancı saldırılarında kullanılan aracın müşterek sahibi olarak aranan ve hafta sonunda tutuklanan kişinin yetkililerle tam bir işbirliği içinde olduğu belirtildi. 
     Muhammed ve üvey oğlu Malvo'nun içinde yakalandıkları New Jersey plakalı Caprice marka aracın sahibi Mathanel Osbourne'un, Michigan'da Cumartesi günü tutuklandığı, ancak hakkında saldırılara karıştığı suçlaması olmadığı kaydedildi. 
     Yetkililer, Osbourne'un saldırılara karıştığı şüphesiyle tutuklanmadığını belirtirken, Osbourne'un avukatı Kenneth R. Sasse, müvekkilinin saldırılar hakkında bilgisi olduğunu ya da saldırılara karıştığını sanmadığını söyledi. 
     Sasse, Osbourne'un önümüzdeki günlerde Maryland'a götürüleceğini kaydetti. 
     Yetkililer 26 yaşındaki Jamaika vatandaşı Osbourne'un, John Allen Muhammed'in arkadaşı olarak önemli bir görgü tanığı olduğunu söylediler. 
     Osbourne'un Muhammed'e saldırılarda kullandığı aracı 1990 yılında satın almasına yardım ettiği belirtiliyor. New Jersey'den satın alınan arabanın Osbourne ve Muhammed'in üzerine kayıtlı olduğu kaydedildi. 
     





</TEXT>
</DOC>
