<DOC>
<DOCNO> 139520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur19.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Anadolu topraklarına yabancı bayrak yerleşecek'' 
</HEADLINE>
<TEXT>

     CHP Genel Başkanı Deniz Baykal, 9 Eylül 1922'den bu yana Türkiye Cumhuriyeti topraklarına ilk kez yabancı bir devletin askerlerinin girme kararının bugün TBMM'de oylanacağını belirterek, ''81 yıl sonra ilk kez Anadolu topraklarına bir yabancı bayrak ve ordu yerleşecektir, bu tarihi bir dönüm noktasıdır'' dedi. 
     Baykal, CHP TBMM Grubu'nun olağanüstü toplantısında yaptığı konuşmada, ülke tarihinin kritik bir dönüm noktasının bugün yaşanacağını söyledi. 81 yıl sonra bir yabancı ordunun Türk topraklarına 6 aylığına da olsa yerleşmesini gerekli kılacak hiçbir hukuki, siyasi ve ahlaki meşruiyetin bulunmadığını belirten Baykal, şunları söyledi 
     ''Niçin 81 yıl sonra 62 bin ABD askeri ülke topraklarımıza geliyor Nedir bunun dayanağı Hiçbir ülke böyle bir hukuki dayanağın olduğunu söyleyemiyor. Ama biz böyle bir karar alma durumuna geliyoruz. Türkiye bugüne kadar, Kore, Somali, ve Kosova'ya asker gönderdi ve bunların hepsinde uluslararası hukuki meşruiyet vardı. İlk kez uluslararası bir meşruiyet olmadan Türkiye bir büyük askeri operasyonun içine sürükleniyor.'' Baykal, İngiltere'de iktidar olan İşçi Partisi'nin milletvekillerinin büyük çoğunluğunun savaşa hayır dediğini ve yapılan bu anketin bugün bütün dünyaya duyurulduğunu belirterek, Cumhurbaşkanı Ahmet Necdet Sezer'in de bugün Türkiye'nin bu savaş karşısında alması gereken doğru tutumu anlatmaya devam ettiğini söyledi. 
     Baykal, şöyle konuştu 
     ''Diyorlar ki, Biz savaş kararı almıyoruz Ciddi olmak lazım, Türkiye'de konuşlanan o ABD askerleri hurma toplama mevsiminde Iraklılara yardım mı edecekler. Bu bir aldatmacadır. Siz bu kararın savaş anlamına geldiğini söyleseniz de söylemeseniz de bu bir savaş kararıdır. Bunu böyle açıkça söylemeyenler savaş kararından korkup onu kamufle etmek isteyenlerdir. 
     Bugüne kadar kıvranıp söyleyebildikleri tek gerçek Çaresiziz demeleridir. Bu bir itiraftır, aczdir. Çaresizlikten kabul ettiklerini itiraf etmelerini esefle karşılıyorum.'' 
     





</TEXT>
</DOC>
