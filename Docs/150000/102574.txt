<DOC>
<DOCNO> 102574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur19.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Sarıgül "YTP kişilere bağlı bir hareket değil" 
</HEADLINE>
<TEXT>

     Yeni Türkiye Partisi YTP İstanbul İl Merkezi, basına tanıtıldı. 
     Mecidiyeköy'deki YTP İstanbul İl Merkezi'nin basına tanıtılması dolayısıyla düzenlenen toplantıda konuşan Şişli Belediye Başkanı Mustafa Sarıgül, YTP'nin gündeme geldiği günden itibaren kamuoyunda büyük ilgi uyandırdığını ve heyecan yarattığını savundu. 
     İstanbul İl Merkezi'nin, YTP Genel Başkanı İsmail Cem tarafından 22 Ağustos Perşembe günü hizmete açılacağını belirten Sarıgül, açılış günü Cem'i, Atatürk Havalimanı'nda 5 bin araç ve 20 bin vatandaş ile karşılayacaklarını kaydetti. 
     Sarıgül, YTP'nin, Türkiye'nin içinde bulunduğu tüm sorunların üstesinden geleceğine inandıklarını dile getirerek, ''YTP sorun değil, çözüm üreten, Atatürkçü, çağdaş, laik, Türkiye'nin önünü açacak bir partidir'' dedi. 
     Sarıgül, inançlara saygılı bir parti olacaklarını, ancak inanç istismarına da izin vermeyeceklerini anlattı. 
     Basın mensuplarının sorularını da yanıtlayan Sarıgül, ''Kemal Derviş'in YTP'ye katılmaması partinizi nasıl etkiler '' şeklindeki bir soru üzerine, ''Yeni Türkiye Partisi, kişilere bağlı bir hareket değil, yolumuza devam ediyoruz. YTP ilkeler üzerine kurulmuş bir parti. Seçimlere katılacak'' dedi. 
     Sarıgül, ''Partinin iktidar şansını nasıl değerlendiriyorsunuz '' sorusuna da, ''Burada DSP'yi nasıl iktidara taşımıştık, şimdi de Yeni Türkiye Partisi'ni iktidara taşıyacağız'' yanıtını verdi. 
     Daha sonra, uzun süre DSP İstanbul İl Başkanlığı'nın da bulunduğu Mecidiyeköy Büyükdere Caddesi'ndeki Lale İşhanı'nın 4. katında bulunan YTP İstanbul İl Merkezi, basına gezdirildi. 
     





</TEXT>
</DOC>
