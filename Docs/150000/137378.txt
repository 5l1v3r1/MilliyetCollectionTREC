<DOC>
<DOCNO> 137378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur27.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Özlem Bornogovi serbest bırakıldı... 
</HEADLINE>
<TEXT>

     Laila'nın kışlık mekanının eski işletmecisi Özlem Bornogovi, ''karşılıksız çek vermek'' suçundan hakkında açılan 2 dava kapsamında ifade verdikten sonra gıyabi tutuklama kararlarının kaldırılmasıyla serbest bırakıldı. 
     İstanbul Organize Suçlar Şube Müdürlüğü ekiplerince bir ihbar üzerine gözaltına alındıktan sonra hakkında 2 ayrı gıyabi tutuklama kararı olduğu ortaya çıkan Bornogovi, bu nedenle teslim edildiği Asayiş Şube Müdürlüğü İnfaz Büro Amirliği'nden Şişli Adliyesi'ne gönderildi. 
     Şişli 6 ve 8. Asliye Ceza mahkemelerinde ''karşılıksız çek vermek'' suçundan hakkında açılan ve gıyabi tutuklama kararı alınan 2 ayrı davada ifade veren Bornogovi, tutuklama kararlarının kaldırılması üzerine adliyeden ayrıldı. 
     Bornogovi'nin her iki mahkemeye verdiği ifadelerinde, dava konusu olan 1 milyar 350 milyon ve 300 milyon liralık 2000 yılına ait 2 çeki, Kocaeli'nde Giz Gıda Tekstil firması adına açılan eğlence merkezinin müdürü olduğu dönemde imzaladığını, borcun şirkete ait olduğunu ve neden ödenmediğini bilmediğini söylediği öğrenildi. 
     Şişli Cumhuriyet Başsavcılığı'nca hazırlanan 2 ayrı iddianamede, Bornogovi'nin ''karşılıksız çek vermek'' suçundan 1'er yıla kadar hapis cezasına çarptırılması öngörülüyor. 
     Özlem Bornogovi'nin, halen Etiler'deki Türk Kulüp'ün işletmecisi olduğu öğrenildi. 
     





</TEXT>
</DOC>
