<DOC>
<DOCNO> 149941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun41.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li askeri sözcü "Musul'da ateşe karşılık verdik" 
</HEADLINE>
<TEXT>

     Irak'ın kuzeyindeki Musul kentinde bugün bir meydanda bulunanlara yaylım ateşinin açıldığı ve en az 10 kişinin öldüğü olayda, Amerikan askerlerinin açılan ateşe karşılık verdiği bildirildi. 
     Musul'daki Amerikan askeri sözcüsü, askerlerinin hedef alındığını belirtti ve ''Ateş açıldı, biz de karşılık verdik'' dedi. Hükümet binasının çaprazındaki bir binanın çatısından ateş açıldığını söyleyen sözcü, ''Kalabalığın üzerine değil, binanın yukarı kısımlarına doğru ateş açtık. En az 2 silahlı adam vardı. Ölüp ölmediklerini bilmiyorum. Ateş yoğun değildi, ara ara geliyordu ve 2 dakika kadar sürdü'' dedi. 
     Amerikan askerlerinden ölen ya da yaralanan olmadığını söyleyen sözcü, gruptan yaralananlar olduğunu gördüğünü kaydetti. 
     Şehir hastanesi doktoru Ayyad Ramazani, olayın ardından, ''Vilayet önünde insanlara ateş açmışlar. 10-12 ölü, onlarca yaralı var. Yaralı sayısı yüzü bulabilir'' demiş, görgü tanıkları da, Amerikan askerlerini suçlamıştı. 
     Tanıklara göre, yeni Vali Maşan Guburi'nin vilayet binası önündeki meydanda toplanan kalabalığa seslendiği sırada, Amerikan askerleri valiye karşı olan bir gruba ateş açtı. 
     





</TEXT>
</DOC>
