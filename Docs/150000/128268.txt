<DOC>
<DOCNO> 128268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sondun17.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika, olası Irak savaşına katılmayacak... 
</HEADLINE>
<TEXT>

     Belçika Devlet Bakanı Eddy Boutmans, mevcut koşullarda, ülkesinin Irak'a karşı olası bir savaşa katılmayacağını bildirdi. 
     Boutmans, yaptığı açıklamada, Irak'ın kitle imha silahı ürettiğine ilişkin belirti olmadığını, hükümetinin, NATO'daki ortaklarını, İttifak'ın olası savaşın dışında tutulmasına ikna etmek için ''elinden gelen çabayı'' göstereceğini söyledi. 
     Irak lideri Saddam Hüseyin'in, üretimi yasaklanan silahları sakladığı yönündeki ABD'nin iddialarına karşın, Irak'ın bu tür silahlar ürettiğine hala ikna olmadığını belirten Boutmans, ''Şu anda Irak'ın kitle imha silahlarıyla savaşa hazırlandığı ya da büyük çapta bu tür silahlar ürettiği yönünde bir işaret görmüyorum'' dedi. Boutmans, elde edilecek önemli yeni bilgi olmadıkça, savaşı gerektiren bir durum görmediğini vurguladı. 
     Başbakan Guy Verhofstadt liderliğindeki 6 partili koalisyon hükümetinin Yeşiller kanadından olan Boutmans, ülkesinde kamuoyunun savaşa tamamen karşı olduğuna işaret etti ve savaş karşıtı geniş çaplı muhalefet yapılması çağrısında bulundu. 
     





</TEXT>
</DOC>
