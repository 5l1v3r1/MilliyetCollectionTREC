<DOC>
<DOCNO> 122914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/guncel/gunz1.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     14 yaşında kan davasını yazdı 
     MUSTAFA ERCAN DHA 

     Bayram nedeniyle önceki gün Mersin’de adını taşıyan okulu ziyaret eden Ahmet Mete Işıkara, çocuklarla sohbet edip, onlara çeşitli hediyeler dağıttı. Kan davasını konu alan bir öykü kitabı yazan 6. sınıf öğrencisi Ayla Erkek de kitabını imzalayıp Işıkara’ya hediye etti. Kitabı inceleyen Işıkara da, "Ayla kızım zannederim önemli bir yazari olacak" dedi. 
     
     Lodos tatilcileri otellere hapsetti 
     YAŞAR ANTER DHA 

     Bodrum’u etkisi altına alan şiddetli lodos ve sağanak yağış, çok sayıda teknenin batmasına yol açtı. Tatil için ilçeye gelenler de otellerden dışarı çıkamadı. Gece başlayan yağış ve saatteki hızı 50 kilometreyi geçen lodos, özellikle Kumbahçe, Gümbet ve Bitez’de etkili oldu. Gümbet’de mavi yolculuk teknelerinin bağlandığı iskele, dalgaların etkisiyle parçalandı. Teknelerin yatak ve sandalyeleri karaya vurdu. 
     
     Prefabrike konutta beşinci bayram... 
     ALP CEVHERSÖZ DHA 

     12 Kasım depreminde Bolu’daki evlerinin yıkılması üzerine prefabrike konutta oturan depremzedeler bu Ramazan bayramını da buruk yaşadı. Üç yıldır ev ortamında bayram yaşamanın hasretini çektiklerini belirten depremzedeler, "Akrabalarla evlerde bir araya gelerek kutlanan bayramlara hasret kaldık. Depremin ardından bayram şekerini bile zor alır olduk" dedi. 
     
     Hem ticaret hem bayram ziyareti 
     FERİT ASLAN DHA 

     Türkiye - Suriye sınırında bulunan Mardin Nusaybin’deki sınır kapısına gelen vatandaşlar, hem ticaret hem de akrabalarına bayram ziyareti yapmak için bir günlüğüne bu Suriye’ye geçiş yaptı. Sınır kapısına gelen 300 kişi, jandarmanın pasaport kontrolünden sonra Suriye’ye geçti. Suriye’ye ticaret amaçlı gittiklerini söyleyen vatandaşlar, getirdikleri çay ve şekeri satarak geçimlerini sağladıklarını dile getirdi. 
     



 GÜNCEL 














</TEXT>
</DOC>
