<DOC>
<DOCNO> 116898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun17.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Türkiye, İslam dünyası için iyi bir örnek olabilir... 
</HEADLINE>
<TEXT>

     İtalyan Hıristiyan Demokratlar Birliği Partisi Genel Başkanı ve uluslararası komitelerle ilişkilerden sorumlu Devlet Bakanı Rocco Buttiglione, Türkiye'deki seçim sonuçlarıyla ilgili olarak ''endişelerimiz var ama bundan daha fazla umutlarımız var'' dedi. 
     Buttiglione, yaptığı açıklamada, ''Seçimleri çok yakından izledik ve çok dikkatliyiz. Biz, Türk halkının dostuyuz. Türkiye'nin AB'den uzaklaşacağına dair büyük endişeler vardı. Ama hükmü şimdi veremeyiz. Bekleyip görmemiz lazım'' diye konuştu. 
     Adalet ve Kalkınma Partisi lideri Recep Tayyip Erdoğan'ın sözlerinin gerçek olmasını umduklarını dile getiren İtalyan bakan, ''Bu partinin modernleştiğini sanıyoruz. Türk halkı kararını verdi ve seçimini yaptı. İlk önemli konunun Türkiye'de din ve düşünce özgürlüğünün sağlanması gerektiğine inanıyoruz'' dedi. 
     Erdoğan'ın, ''Biz Hıristiyan demokratlara çok benziyoruz'' şeklinde İtalyan basınında çıkan açıklamasını hatırlatan Buttiglione, şunları söyledi 
     ''Biz, bu sözün gerçek olmasını istiyoruz. Çünkü 200 yıl önce bizim için de aynı şeyler geçerliydi. Kimse Hıristiyan partinin bu kadar demokratik olacağını ve modernleşeceğini beklemiyordu. Biz bunu yaşadık ve bunun imkansız olmayacağını gösterdik. Türkiye'de yaşananlar da buna yakın. Ama bizdeki değişim Türkiye'de olur mu ya da nasıl ve ne zaman olur bunu bilmiyoruz. Eğer Erdoğan'ın sözleri doğruysa Türkiye tüm İslam dünyası için iyi bir örnek olabilir.'' İtalyan Hıristiyan Demokratlar Birliği Partisi Genel Başkanı Buttiglione, ''İtalya, AB'nin Türkiye'ye müzakare tarihi verilmesi yolunda yoğun lobi çalışmaları yaptı. Türkiye'deki seçim sonuçlarına bakılarak Kopenhag Zirvesi öncesi İtalya'nın Türkiye ile ilgili tutumu hakkında değişiklik olabilir mi '' sorusunu ise ''Şu anda bir şey söylenemez. Değerlendireceğiz. Ama AB, Kopenhag'da Türkiye konusunda net olarak görüşünü bildirecektir'' diye yanıtladı. 
     





</TEXT>
</DOC>
