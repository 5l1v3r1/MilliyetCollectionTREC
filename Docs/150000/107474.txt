<DOC>
<DOCNO> 107474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sontur26.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mücahit Ören hakkında vergi kaçakçılığından dava açıldı 
</HEADLINE>
<TEXT>

     İhlas Ev Aletleri İmalat Sanayi Ticaret A.Ş'nin yöneticisi ve yetkilisi olan, aralarında Mücahit Ören'in de bulunduğu 3 kişi hakkında ''Vergi Usul Kanunu'na'' muhalefet ettikleri gerekçesiyle dava açıldı. 
     İstanbul Cumhuriyet Başsavcılığı'nca hazırlanan iddianamede, Ahmet Mücahit Ören, Ayhan Apak ve Ömer Adnan Uncuoğlu'nun, Hocapaşa Vergi Dairesi'ne kayıtlı İhlas Ev Aletleri İmalat Sanayi Ticaret A.Ş'nin yöneticisi ve yetkilileri olduğu belirtildi. 
     Bu şirketin ev aletleri üretimi faaliyeti gösterdiği kaydedilen iddianamede, Tutku Tekstil Sanayi ve Ticaret Limited Şirketi'nde yapılan incelemeler sonucu şirketin sahte belge düzenlediğinin belirlendiği, fatura düzenlenen şirketler arasında İhlas Ev Aletleri İmalat Sanayi Ticaret A.Ş'nin de bulunduğu anlatıldı. 
     Bunun üzerine, İhlas Ev Aletleri İmalat Sanayi Ticaret A.Ş'de de karşı inceleme başlatıldığı belirtilen iddianamede, inceleme sonucu 4 Temmuz 1997 ile 17 Aralık 1997 tarihleri arasında 18 adet sahte belgenin alınıp kayıtlara geçirildiğinin anlaşıldığı kaydedildi. 
     Şirketin yöneticileri Ören, Apak ve Uncuoğlu'nun bu şekilde 213 sayılı ''Vergi Usul Kanunu'na'' muhalefet ettiklerinin anlaşıldığı ifade edilen iddianamede, tüm sanıkların 6 ay ile 3'er yıl arasında hapis cezasına çarptırılmaları talep edildi. 
     Sanıkların yargılanmalarına, İstanbul 3. Ağır Ceza Mahkemesi'nde önümüzdeki günlerde başlanacak. 
     





</TEXT>
</DOC>
