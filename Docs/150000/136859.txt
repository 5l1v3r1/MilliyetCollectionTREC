<DOC>
<DOCNO> 136859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/siyaset/siy05.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül kaplıcada dinlenemedi 
</HEADLINE>
<TEXT>

     ELİF DEMİRCİ İzmir DHA 

     Başbakan Abdullah Gül, ailesiyle birlikte bayram tatilini geçirmek için geldiği İzmir Balçova Termal Tesisleri’nde dinlenemedi. Gece 03.00’lere kadar ziyaretçi ağırlayan ve sürekli telefon görüşmesi yapan Gül ve ailesinin otel yönetiminden özel bir istekte bulunmadığı, odalarını bile kendilerinin temizlediği belirtildi. Akşam yemeklerini dışarıda yemeği tercih eden Gül ailesi, bayramın ikinci günü akşam Güzelbahçe Şirincan Et ve Balık Restaurant’ta balık yedi. Gül ve çocukları, alkol verilmeyen lokantada levrek balığını tercih ederken, eşi Hayrünisa Gül dil balığı yedi. 
     Başbakan, ziyaretçi akını ve susmak bilmeyen telefonlarından fırsat buldukça kendini dağa ve kaplıcaya attı. Bir saat trekking yapan Gül, oğullarıyla birlikte sıcak su havuzuna girdi. Basın mensuplarının görüntü almasına izin verilmeyen havuzda Gül 20 dakika yüzdü, ardından Kaplıca Tedavi Merkezi’nde masaj yaptırdı. Gül, bayramın ikinci günü partisinin İzmir yöneticileriyle bayramlaştı. Balçova Kardelen Salonu’ndaki törende Gül’ün resmi asılmadı. AKP İzmir İl Başkanı Ali Aşlık, Gül’ün basılı bir posteri olmadığı için salona asamadıklarını belirtti. 
     
Emre’ye köpek sürprizi      Fotoğraf ÜMİT BEKTAŞ Ankara 

     Başbakan Abdullah Gül’ün eşi Hayrünnisa Gül, İzmir’de tatilde oldukları sırada ailenin en küçük üyesi Mehmet Emre’ye bir sürpriz yaparak Golden Retriever cinsi bir köpek aldı. Tatil dönüşü ailesiyle birlikte kaldığı Dışişleri Konutu’nda "Max" isimli sarı tüylü köpeği gören Mehmet Emre mutluluktan havalara uçtu. Köpeğiyle Dışişleri Konutu’nun karlı bahçesinde yürüyüş yaparken görüntülenen Mehmet Emre’ye bir bakıcı eşlik etti. Mehmet Emre, özellikle polis ve kurtarma ekiplerince kullanılan köpeğin adını değiştirecek. 
     



 SİYASET 
















</TEXT>
</DOC>
