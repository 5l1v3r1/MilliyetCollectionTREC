<DOC>
<DOCNO> 105625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/spor/spo03.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaş değil iş önemli 
</HEADLINE>
<TEXT>

Galatasaray’ın yeni transferi Almaguer, 33 yaşında olmasının endişe yaratmaması gerektiğini söyledi. Meksikalı, "Dünyada birçok futbolcu bu tezi çürüttü" diye konuştu 
     CÜNEYT KARAKAYA 

     GALATASARAY’DA transferi büyük bir sessizlik içinde gerçekleşen Sergio Almaguer, kısa sürede futbol kalitesini ispatlayacağını iddia etti. Meksikalı futbolcu, Galatasaray’a geldiği için mutlu olduğunu dile getirip, "Galatasaray ile aralık ayına kadar kontrat imzaladım. Ondan sonra uzatmak için görüşeceğiz. Yaşımı kimse sorun yapmasın. Dünyada birçok yıldız ilerleyen yaşında yıldızlaştı. Bu konuda gerekeni sahada söyleyeceğim" diye konuştu. 
     
     Sorunlar ufak’ 
     ALMAGUER, Sarı - Kırmızılılar’ın, Malatyaspor ile oynadığı maçı izlediğini ve savunmada ufak tefek sorunlar tespit ettiğini vurguladı. Meksikalı oyuncu sözlerini şöyle sürdürdü "Genel bir değerlendirme yapamam. Ama defansta ufak problemler vardı. Sezon başında bu aksamalar normal. Galatasaray’da kaliteli defans oyuncularının bulunduğunu biliyorum. Fatih Terim ile sadece 5-10 dakika konuşma fırsatımız oldu. Çok iyi hoca olduğunu biliyorum." 
     
     Uyum sağlarım’ 
     İDMAN eksiğinin olduğunu söyleyen Almaguer, bir hafta gibi bir sürede açıklarını kapatacağını iddia etti. Savunmanın her bölgesinde oynayabildiğini belirten Almaguer, "Sağda-solda, libero mevkinde oynayabiliyorum. Esas yerim defansın göbeği. Fabio, Felipe ve Batista gibi oyuncuların latin olması benim için büyük şans. Yabancılık çekeceğimi zannetmiyorum. Hemen uyum sağlarım" diye konuştu. 
     
Elitlerin zirvesi      GALATASARAY’IN hocası Fatih Terim, bugün UEFA’nın düzenlediği Elit Teknik Direktörler Forumu’nda Avrupa’nın en ünlü teknik adamlarıyla bir araya gelecek. Terim, futbolda yapılması düşünülen değişiklikler hakkında düşüncelerini açıklayacak. Foruma Fatih Terim’in yanı sıra Del Bosque, Topmöller, Van Gaal, Hitzfeld, Capello, Lippi ve Ancelotti gibi ünlü teknik direktörler de katılacak. 
     
Yarım Aslan 12 kişi çalıştı      MİLLİ Takımlar’da yer alan 13 futbolcusundan yoksun olan Galatasaray dün Kocaelispor maçının hazırlıklarına yaptığı tek idmanla başladı. Yeni transfer Almaguer de ilk idmanına çıktı. İsviçre’ye giden Fatih Terim’in yer almadığı antrenmanı, yardımcı hocalar Müfit Erkasap ile Ahmet Ceylan yönetti. Sarı - Kırmızılılar’ın yüksek tempo nedeniyle yaklaşık 50 şişe su tükettiği gözlendi. Felipe ise düz koşularda oldukça zorlandı. 
     
Mehmet’e kontrol      GALATASARAY’IN yeni transferi Mehmet Polat dün Özel Acıbadem Hastanesi’nde sağlık kontrolünden geçti. Yaklaşık 1.5 aydır belfıtığı nedeniyle futbol oynayamayan tecrübeli oyuncu, yeni bir ameliyata gerek olmadığını açıkladı. Mehmet Polat, "Belimde bir sıkışma olduğu doğru. Ancak artık düzelme aşamasına geldim. Yeniden bıçak altına yatmam söz konusu değil. Tedavi programım var. Bunu uygulayıp bir an önce toparlanacağım" dedi. 
     



 SPOR 






























</TEXT>
</DOC>
