<DOC>
<DOCNO> 142254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo05.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'a Erdoğan Arıca da çare olmadı... 
</HEADLINE>
<TEXT>

     Bursaspor Kulübü yönetiminin, kötü gidişe ''dur'' demek için gittiği teknik direktör değişikliği de yeşil-beyazlı takımın düşüşünü durduramadı. Nejat Biyediç, 14 haftada yeşil-beyazlı takıma 13 puan kazandırırken, halefi Erdoğan Arıca, 8 haftada yalnızca 6 puan aldırdı. 
     Bursaspor, ligde 23. haftaya girilirken düşme tehlikesini iyice hissetmeye başladı. Sezona Nejat Biyediç ile zirve hesapları yaparak başlayan yeşil-beyazlı takım, ilk 7 haftada ancak 9 puan topladı. 
     Bu haftadan itibaren performansı daha da düşen Bursaspor'un, 13. haftada Fenerbahçe karşısında aldığı 7-1'lik tarihi yenilgi, yeşil- beyazlılarda bardağı taşıran son damla oldu. 
     Yönetim, 14. haftada yapılan 1-1 berabere biten Elazığspor maçının ardından teknik heyette kan değişikliğine gittti. Bu çerçevede, Nejat Biyediç'in görevine son verilirken, teknik direktör koltuğuna Erdoğan Arıca oturdu. 
     Takımın başına büyük umutlarla getirilen Erdoğan Arıca yönetimindeki Bursaspor, ilk maçında 15. haftada İzmir deplasmanında Altay'a 2-1 yenildi. Bir sonraki hafta Adanaspor'u 3-0'lık skorla geçen yeşil-beyazlı takımda, herkes ''çıkış yakalandı'' derken, diğer haftalarda alınan kötü sonuçlar, Bursaspor'u düşme hattına itti. 
     Yeşil-beyazlı takım, Arıca yönetiminde 8 haftada yalnızca 2 maç kazanma başarısı gösterirken, 6 maçtan yenilgiyle ayrıldı. 
     Nejat Biyediç döneminde 14 maçta rakip fileleri 19 kez havalandırıp, filesinde 29 gol gören Bursaspor, Arıca'nın işbaşında olduğu 8 haftalık dönemde, 8 gol attı, 19 gol yedi. 
     Bursaspor'un Nejat Biyediç ve Erdoğan Arıca dönemlerinde aldığı sonuçlar şöyle 
     Nejat Biyediç dönemi 
1. hafta Bursaspor-Beşiktaş....... 2-2 
2. hafta Samsunspor-Bursaspor..... 1-0 
3. hafta Galatasaray-Bursaspor.... 2-0 
4. hafta Bursaspor-Kocaelispor.... 4-2 
5. hafta İstanbulspor-Bursaspor... 1-1 
6. hafta Bursaspor-Diyarbakırspor. 4-1 
7. hafta Göztepe-Bursaspor........ 1-1 
8. hafta Bursaspor-Trabzonspor.... 1-2 
9. hafta Ankaragücü-Bursaspor..... 4-0 
10. hafta Bursaspor-Gaziantepspor. 1-1 
11. hafta Denizlispor-Bursaspor... 2-2 
12. hafta Bursaspor-Malatyaspor... 1-1 
13. hafta Fenerbahçe-Bursaspor... 7-1 
14. hafta Bursaspor-Elazığspor.... 1-1 
Erdoğan Arıca dönemi 
15. hafta Altay-Bursaspor......... 2-1 
16. hafta Bursaspor-Adanaspor..... 3-0 
17. hafta Gençlerbirliği-Bursaspor 2-0 
18. hafta Beşiktaş-Bursaspor...... 1-0 
19. hafta Bursaspor-Samsunspor.... 2-1 
20. hafta Bursaspor-Galatasaray... 0-4 
21. hafta Kocaeli-Bursa Kötü hava koşulları nedeniyle oynanmadı 
22. hafta Bursaspor-istanbul...... 1-2 
23. hafta Diyarbakırspor-Bursaspor 4-0 

     





</TEXT>
</DOC>
