<DOC>
<DOCNO> 106685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/spor/spo04.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AH BİR ATSAM 
</HEADLINE>
<TEXT>

Trabzonspor’a büyük umutlarla transfer edilen Mehmet Yılmaz, "Kaçırdığım goller rüyama giriyor. Bir kez ağları havalandırsam rahatlayacağım" dedi 
     BORDO-Mavili takıma Altay’dan transfer edilen Mehmet Yılmaz, henüz golle tanışamamanın stresini yaşıyor. Genç oyuncu, "Kaçırdığım goller zaman zaman rüyama giriyor. Nasıl kaçırırım diye kendime soruyorum. Forvette çok yalnız kaldığım zamanlar oldu. Bu nedenle çok koştum ve yoruldum. Atacağım bir gol, beni rahatlatacak. Bu golü de Gençlerbirliği’ne atacağıma inanıyorum" diye konuştu. 
     KARADENİZ ekibinin alt yapısından yetiştiğini hatırlatan Mehmet Yılmaz, birçok kulüpte forma giymesine rağmen Trabzonspor ruhunu kaybetmediğini ifade etti. Golcü futbolcu sözlerini şöyle sürdürdü "Sokakta neden gol atamadığımı soruyorlar. Bu baskıdan kurtulduğum an çok şey yapacağım. Beni Hakan Şükür’ün veliahtı olarak görenler var. Bu sevindirici. Milli Takım’a kadar yükselmek istiyorum". 
     
     İsimler aynı tarih farklı 
     TRABZON, 1 Ocak - 31 Ocak arasındaki ara transferde kadrosunu güçlendirmeyi planlıyor. Sol kanat için Fenerbahçe’de fazla şans bulamayan Ali Akdeniz veya Hakan Bayraktar, orta saha için de Yusuf ve Ceyhun üzerinde duruluyor. Botafogo’nun golcüsü Admilson’la Belçika’nın Lockereen takında oynayan Gineli Bangoura için temaslar sürüyor. Devran ve Koray da listedeki yerlerini koruyor. 
     
     Trabzon’dan mesaiye devam 
     PAZAR günün izinli geçiren Trabzonspor, Gençlerbirliği maçının hazırlıklarına dün yeniden başladı. Teknik Direktör Samet Aybaba, takımına bir saat kondisyon, bir saat taktik çalışma yaptırdı. Selahattin sakatlığı, Bushi de Arnavutluk’tan henüz dönmemesi nedeniyle idmana katılmadı. Aybaba, "Maçın favorisi Trabzonspor" dedi. 
     
     



 SPOR 


























</TEXT>
</DOC>
