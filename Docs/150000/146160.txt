<DOC>
<DOCNO> 146160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sondun14.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder Alınması gereken ders, Avrupa'nın güçlenmesi gerektiğidir 
</HEADLINE>
<TEXT>

     Almanya Başbakanı Gerhard Schröder, Irak savaşından alınması gereken asıl dersin Avrupa'nın güçlendirilmesi gerektiğinin olduğunu söyledi. 
     Başbakan Schröder, Alman 1. televizyon kanalı ARD'de yayınlanan ''Morgenmagazin'' Sabah magazini adlı programda yaptığı konuşmada, ''Avrupa'nın gücünü biraraya getirmeliyiz. Avrupa'nın dış ve güvenlik politikasının güçlendirilmesinin amacı, ABD'ye karşı bir zıt kutup oluşturmak olmamalıdır. Avrupa'nın sorunu çok fazla Amerikan unsuru değil, çok az Avrupa unsuru olmasıdır'' dedi. 
     Savunma bütçesinin orta vadede artırılmasının da mümkün olabileceğini belirten Schröder, ''Alman Silahlı Kuvvetleri'nin orta vadede finansman planlaması sabittir. Ancak, savunma bütçesinin artırılması üzerinde düşünülmesi gereken zaman gelecektir'' diye konuştu. 
     Almanya'nın Irak'a yapacağı insani yardımın artırılacağını da kaydeden Schröder, ''Irak'taki gelişmeler bizi ilgilendirmiyormuş gibi davranamayız'' dedi. 
     İçişleri Bakanı Otto Schily ise Bild gazetesine yaptığı açıklamada, Almanya'nın Iraklı mülteci kabul etmeyeceğini belirterek, ''Iraklı mültecilere ülkelerinin yakınında yardım edilmeli. Böylece, şartlar düzeldiğinde daha hızlı bir şekilde ülkelerine dönebilirler'' diye konuştu. 
     Devletler Topluluğu'nun mültecilere bölgede yardım edilmesi için her türlü çabayı harcadığını ifade ederek, ''Bu, insanların aileleriyle birarada kalmaları açısından da önemli. Almanya, mültecilerin bakımı için büyük katkı sağlıyor'' dedi. 
     


     




</TEXT>
</DOC>
