<DOC>
<DOCNO> 106277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sonspo03.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit milli takım ümit verdi... 
</HEADLINE>
<TEXT>

     2004 Avrupa Ümitler Şampiyonası Eleme Grubu'ndaki ilk maçında İstanbul'da Slovakya'yı son dakika golüyle 2-1 yenen Ümit Milli Futbol Takımı'nda yüzler gülüyor. 
     Karşılaşmanın hemen başında yediği golle yenik duruma düşen, ancak karşılaşma boyunca sayısız gol pozisyonunun değerlendiremeyen ve müsabakada kaybolan sürenin son dakikasında attığı penaltı golüyle 2-1 galip gelen millilerin serilediği oyun teknik heyeti sevindirdi. 
     Ümit Milli Futbol Takımı Teknik Direktörü Raşit Çetiner, sergiledikleri oyun nedeniyle oyuncularının alınlarından öptüğünü vurgulayarak, ''Her geçen gün daha iyi olacağız, zaman bizim lehimize ilerliyor'' dedi. 
     Gürcistan ile Rize'de yaptıkları özel maçta olduğu gibi, Slovakya karşısında da maçın hemen başında gol yediklerini anlatan Çetiner, A.A muhabirine yaptığı açıklamada, ''2 maçtır 3. dakikalarda gol yiyoruz ve maçlara adeta 1-0 yenik başlıyoruz. Bunu da konsantrasyon eksikliğine bağlamak lazım. Bunun önlemlerini alacağız'' dedi. 
     Karşılaşmayı maç bitiminde kasetten bir kez daha izlediğini anlatan Çetiner, ''Oyuncularım gerçekten çok yüksek bir tempoda ve oyun disiplinine bağlı kalarak oynadılar, düşündüklerimizi sahaya yansıttılar. Slovakya sağlam ve disiplinli bir takım. Maçı sonuna kadar bırakmadık ve hak ettiğimiz galibiyeti aldık'' diye konuştu. 
     Son 2 maçta çok fazla sayıda gol kaçırdıklarından yakınan Raşit Çetiner, ''Buna çare bulmak zorundayız. Yeni kurulan bir ekibiz. Takımda birçok oyuncu yeni. Bunun çaresini de oynaya oynaya bulacağız. Zaman bizim lehimize ilerliyor. Sanırım her geçen gün daha iyi olacağız'' dedi. 
     Grupta Slovakya'nın dışında İngiltere ve Portekiz gibi güçlü takımların da bulunduğunu anlatan Çetiner, ''Biz de en az onlar kadar iddialıyız. Öncelikle kendi sahamızda puan kaybetmeyip, deplasmanlardan alacağımız puanlarla zirveyi hedefliyoruz'' şeklinde konuştu. 
     





</TEXT>
</DOC>
