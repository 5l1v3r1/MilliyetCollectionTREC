<DOC>
<DOCNO> 146041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur09.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekvatorlu kadın kuryenin yargılanmasına başlandı... 
</HEADLINE>
<TEXT>

     Atatürk Havalimanı'nda uyuşturucu madde ile yakalanan Ekvator uyruklu Natalia Jasmina Sierra Castro'nun yargılanmasına başlandı. 
     İstanbul 2 No'lu DGM'deki duruşmaya, Bakırköy Kadın ve Çocuk Tutukevi'nde bulunan Natalia Jasmina Sierra Castro katıldı. 
     Tercüman aracılığıyla ifadesi alınan Castro, birlikte yaşadığı erkek arkadaşından olan 2 yaşındaki çocuğunun rahatsızlığı nedeniyle paraya ihtiyacı bulunduğunu söyledi. 
     Castro, Ekvator'da ''Yasenia'' adlı bir kişinin, ''para karşılığında İstanbul'a uyuşturucu götürmesi'' yönünde teklif yaptığını anlatarak, ''Bana 2 bin dolar vereceğini ve yol masraflarımı karşılayacağını söyledi. Çocuğumun rahatsızlığı nedeniyle bu teklifi kabul ettim'' dedi. 
     Bunun üzerine Peru'ya geçerek, ''Yasenia''nın tanıdığı ''Ester'' adlı başka bir kişiyle buluştuğunu ifade eden Castro, bu kişinin kokaini cinsel organına yerleştirdiğini, hapları da içirdiğini anlattı. Castro, ''Ester çok belalı bir kadın. Aileme zarar vereceğini düşünerek, poliste ifade vermedim'' diye konuştu. 
     Mahkeme Heyeti, eksikliklerin giderilmesi için duruşmayı erteledi. 
     
     İDDİANAME 

     İstanbul DGM Cumhuriyet Başsavcılığı'nca hazırlanan iddianamede, 26 Aralık 2002 tarihinde Hollanda aktarmalı olarak Atatürk Havalimanı'na gelen Ekvator uyruklu Natalia Jasmina Sierra Castro'nun, şüpheli davaranışları üzerine polis tarafından gözaltına alındığı belirtiliyor. 
     Daha sonra çekilen röntgende, Castro'nun cinsel organında poşette saklanmış 150 gram kokain, midesinde de 38 adet kapsül içinde uyuşturucu hap bulunduğu ifade edilen iddianamede, sanığın ''uyuşturucu ithal etmek'' suçundan 20 ile 40 yıl arasında ağır hapis cezasına çarptırılması isteniyor. 
     




</TEXT>
</DOC>
