<DOC>
<DOCNO> 129834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur07.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali Milat uygulamasını kaldıran yasa yürürlüğe girdi... 
</HEADLINE>
<TEXT>

     Mali Milat ile ''Nereden Buldun '' uygulamasını kaldıran ''Gelir Vergisi, Vergi Usul Kanunu, Kurumlar Vergisi Kanunu, Veraset ve İntikal Vergisi Kanunu, 4306, 4481 ve 4562 Sayılı Kanunlarda Değişiklik Yapılması Hakkında Kanun'', Resmi Gazete'nin bugünkü sayısında yayımlandı. 
     Yasayla, 2002 gelirlerine de ''hayat standardı'' esası uygulanmasından vazgeçildi. 
     Vergi ve gümrük idareleri ile belediyelere verilen beyannameler, SSK bildirgeleri, motorlu taşıt kayıt tescil devirleri, tapu işlemleri, uçak biletleri, İMKB ve SPK'ya borsadan kesilen paylar üzerinden alınan paylar, reklam gelirlerinin yüzde 10'u ve mevduat hesaplarından, şans oyunları, at yarışı, silah ve av ruhsatlarından alınan özel işlem vergisi ile cep telefonlarından alınan ve bu yıl sonunda bitecek olan özel iletişim vergilerinin süresi ise bu yıl sonuna kadar uzatıldı. 
     Cumhurbaşkanı Ahmet Necdet Sezer'in iade kararı nedeniyle uygulanamayan Süper Toto, Skor Toto, Gol 7, Sayısal Loto, Şans Topu, On Numara ve benzeri oyunlar ile at yarışlarından alınan özel işlem vergisi ile cep telefonlarından alınan özel iletişim vergisi bugünden itibaren geçerli olacak. 
     Yasaya göre, Bakanlar Kurulu özel işlem ve özel tüketim vergi oranlarını 10 katına kadar çıkarabilecek. 
     Gelir Vergisi Kanunu, Vergi Usul Kanunu, 4306 sayılı Kanun ve 4481 Sayılı Kanunda Değişiklik Yapılması Hakkındaki Yasa'da mali milat ve nereden buldun uygulamasına son verilmesinin yanı sıra bütçe gelirlerini arttırıcı düzenlemelere gidildi. 
     İstanbul Menkul Kıymetler Borsası İMKB ve bağımsız kurulların 2002 yılı sonu itibarıyla faiz, repo, pay, alım-satım farkı ve diğer adlarla elde ettikleri her türlü gelirlerin 2002 tarihine kadar birikmiş tutarları ile 2003 sonuna kadar birikecek tutarları üzerinden, Maliye Bakanı'nın teklifi ve Başbakan'ın onayı ile bütçeye gelir kaydedilecek. Söz konusu kuruluşların periyodik kasalarında oluşan nakit fazlaları, bu kuruluşların görüşü alınmak suretiyle belirlenen esaslara göre kesilecek. 
     Borsaya vergi desteği sürecek. Buna göre, ivazsız olarak elde edilenler ile 3 ay süreyle elde tutulanlar ve Türkiye'de kurulu menkul kıymetler borsalarında işlem gören hisse senetleri vergiden muaf olacak. 
     Yeni düzenlemede, gelirin eski tanımına da dönüldü. Yasada, gelire giren kazanç ve iratlar, ''ticari ve zirai kazançlar, ücretler, serbest meslek kazançları, gayrimenkul sermaye iratları, menkul sermaye iratları ile diğer kazanç ve iratlar'' olarak belirtildi. Bunun dışında kalan kazanç ve iratlar ise değer artışı ve arızi kazançlar olarak ayrıldı. 
     Öte yandan, bir takvim yılında elde edilen değer artış kazancının 10 milyar liralık bölümü gelir vergisinden müstesna tutuldu. 
     Yasaya göre, ticari muamelelerden oluşan kazançlar, ticari veya zirai bir işletmenin faaliyeti ile serbest meslek faaliyetinin durdurulması ya da terk edilmesi, henüz başlamamış olan böyle bir faaliyete hiç girişilmemesi, ihale, artırma ve eksiltmelere iştirak edilmemesi karşılığında edinilen hasılat ile gayrimenkullerin tahliyesi veya kiracılık haklarının devri karşılığında alınan tazminatlar da arızi kazanç sayılacak. 
     Gerçek usulde vergiye tabi mükelleflerin terk ettikleri işleri ile ilgili sonradan elde ettikleri kazançlar da bu çerçevede değerlendirilecek. 
     At yarışları üzerine düzenlenen müşterek bahislerden ikramiye kazananların adreslerinin tespit edilememesi nedeniyle vergi tahsilatı yapılamamasının önüne geçebilmek için düzenleme yapıldı. Buna göre, ikramiyelerden yüzde 20 yerine kaynağından yüzde 10 oranında stopaj kesintisi yapılacak. 
     Organize sanayi bölgelerindeki vergi teşvikleri de 1 yıl süreyle uzatıldı. 
     Devlet tahvilleri ve Hazine bonoları gelirlerinin belli bir bölümünden vergi alınması 1 yıl ertelendi. 2003 yılında elde edilen bazı faiz ve benzeri gelirler beyanname kapsamı dışına çıkarıldı. Kurumların 2003 yılında elden çıkarttıkları gayrimenkul ve iştirak hissesi satışından doğan kazançları belirli koşulların yerine getirilmesi halinde kurumlar vergisinden müstesna tutulacak. 26 Temmuz 2001 ile 31 Aralık 2002 tarihleri arasında ihraç edilen devlet tahvili ve Hazine bonolarından elde edilen faiz gelirleri ile bunların elden çıkarılmasından sağlanan kazançlara ilişkin vergi istisnasının, 2003 yılı sonuna kadar ihraç edilecek devlet tahvilleri ve hazine bonolarını da kapsayacak. Yapılan hesaplamalara göre, Hazine bonosu ve devlet tahvili gelirlerinden vergi istisnası uygulanacak bölüm, yıllık brüt 607 milyar lira olacak. 
     





</TEXT>
</DOC>
