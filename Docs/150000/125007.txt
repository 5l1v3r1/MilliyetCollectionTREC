<DOC>
<DOCNO> 125007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sonspo05.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybol... Avrupa kupalarında heyecan sürüyor... 
</HEADLINE>
<TEXT>

     Voleybolda Erkekler ve Bayanlar Avrupa Şampiyonlar Ligi'nde ilk 2 haftada galibiyet alamayan 2 erkek ve 2 bayan Türk takımı, gruplarındaki 3. maçları, yarın ve 18 Aralık Çarşamba günü yapacak. 
     Erkeklerde D Grubu'nda 2 puanla son sırada bulunan Ankara SSK Spor, 3 puan ve averajla 3. sırada yer alan Fransa'nın Stade Poitevin Poitiers takımıyla yarın Ankara'da karşılaşacak. Ahmet Taner Kışlalı Spor Salonu'ndaki maç, saat 19.00'da başlayacak. 
     Aynı gün bayanlarda B Grubu'nda 2 puan ve averajla 3. sırada bulunan Vakıfbank Güneş Sigorta, 2 puan ve averajla son sıradaki Bulgaristan'ın Levski Siconco Sofya takımıyla deplasmanda mücadele edecek. TSİ 17.30'da başlayacak maç, başkent Sofya'da oynanacak. 
     18 Aralık Çarşamba günü ise erkeklerde B Grubu'nda 2 puanla son sırada bulunan Erdemirspor, 3 puan ve averajla 2. sıradaki Belçikalı rakibi Knack Roeselare ile deplasmanda karşı karşıya gelecek. Roeselare kentindeki karşılaşma, TSİ 21.30'de başlayacak. 
     Bayanlarda A Grubu'nda ilk 2 maçını yitirerek 2 puanla son sıradan kurtulamayan Eczacıbaşı ise yine 18 Aralık Çarşamba günü, 3 puan ve averajla 3. sıradaki İtalya'nın Volley Modena takımını İstanbul'da konuk edecek. Eczacıbaşı Spor Salonu'ndaki karşılaşma, saat 17.00'da başlayacak. 
     





</TEXT>
</DOC>
