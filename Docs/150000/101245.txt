<DOC>
<DOCNO> 101245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/spor/aspo.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu maya tutar 
</HEADLINE>
<TEXT>

Beşiktaş eksik kadrosuna rağmen Bursa önünde iki kez öne geçti. Defansın anlık hatalarıyla iki de gol yedi. Kulübede bekleyen yıldızlar oyunun rengini değiştirdi ama skoru etkileyemedi 
     100. kuruluş yılında şampiyonluğu hedefleyen Beşiktaş, zorlu Bursa deplasmanında, bir puanla yetinmek zorunda kaldı. İki takımın da fazla riske girmeden oynadıkları karşılaşmada mücadele üst düzeydeydi. 28. dakikada Pancu’nun müthiş şutuyla öne geçen Kartal, daha gol sevincini yaşamadan 30’da Juinor’un kafa vuruşunun filelerle buluşmasıyla sarsıldı. İlk yarı beraberlikle sonuçlandı. 
     İKİNCİ yarıda maçın yıldızı Pancu’nun pasında Tümer’in ceza alanı dışından şutu 64’te Beşiktaş’ı ikinci kez öne geçirdi. 68’de Cordoba’nın müdahalesini Hakem Tokat penaltı kararıyla değerlendirdi. Okan skoru tekrar eşitledi. Sergen’in girmesiyle maç bir anda karşı alana taşındı. Amaral ve İlhan Mansız’ın da katılmasıyla Beşiktaş daha da etkili olmaya başladı, ancak galibiyeti bulamadı. 
     
Sonuca etki yaptı      METİN Tokat ilk sınavında kırık not aldı. Kondisyon yönünden hiç bir eksiği olmayan, pozisyonları sürekli yakından takip eden tecrübeli hakem, Bursaspor lehine çaldığı penaltıda yanlış karar verdi, oyunun kaderini etkiledi. Murat Sözkesen’in Cordoba’yı geçtikten sonra kendini yere bırakışına aldandı, büyük bir hata yaptı. Bursaspor’un ilk golünde ise pasif ofsaytı, yardımcı hakemi ile birlikte iyi sezdi. 
     
Metin Tokat jest yaptı      KARŞILAŞMANIN hakemi Metin Tokat maç öncesi iki takımın kaptanları Ömer ve Tayfur’a birer buket çiçek verdi. Bu arada Beşiktaş’ın Metin Tokat ile yüzü yine gülmedi.Geçen sezon Tokat’ın yönettiği üç maçta da berabere kalan Siyah - Beyazlılar, Bursaspor karşısında da üç puana ulaşamadı. 
     
Maçın Adamı      PANCU 
     RUMEN santrfor ilk yarıda tek forvet kimliğinde görev yaptı. Çok başarılıydı. Sürekli topla rakip arasına girdi. Boş alanlara deparlar yaptı. Sırtı arkadaşlarına dönük uzun yüksek topların genelini rakiplerinden önce kafa ile aşırttı. Çok güzel de bir gol attı. İlhan yanına geldikten sonra daha fazlasını da yapabilirdi, ancak sakatlandı. Beşiktaş, üç oyuncu değiştirdiği için oyuna sakat sakat devam edince performansı düştü. 
     
     



 SPOR 



























</TEXT>
</DOC>
