<DOC>
<DOCNO> 115284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sonspo05.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren "Malatya karşısında çok iyi bir futbol oynadık" 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, sezon başından bu yana taraftarlardan iyi futbol için sabır göstermelerini istediklerini, Malatyaspor maçında da gösterilen sabrın meyvelerinin alındığını söyledi. 
     Mete Düren, yaptığı açıklamada, takımın Malatyaspor karşısında çok iyi bir futbol ortaya koyduğunu kaydederek, ''Malatyaspor maçı mutlu ve başarılı günlerin ilk ışığını hepimize gösterdi. Umarım bu çizgimiz bundan sonra da devam eder, hem ligde hem de Avrupa'da arzu ettiğimiz yerlere geliriz'' diye konuştu. 
     Ahmet Dursun ve Yasin Sülün gibi sakat futbolcuların da takıma katılmasıyla Beşiktaş formasını giymek için oyuncuların tatlı bir rekabet içinde olacaklarını belirten Düren, ''Sanırım başarının sırrı da burada yatıyor. Takımdaki tatlı rekabet hem mücadele gücümüzü, hem de kazanma hırsımızı daha üst noktalara taşıyacaktır'' dedi. 
     Düren, çok güzel bir galibiyetin ardından futbolcuların bunu doya doya kutlamaya zamanlarının olmadığını, çünkü önlerinde zorlu bir CD Alaves maçı bulunduğunu vurgulayarak, şunları söyledi 
     ''UEFA Kupası'nda çok zorlu bir maç oynayacağız. Teknik direktörümüz Lucescu'nun Alaves'i çok yakından izleyip, analiz ettiğine ve ilk maçta en iyi sonucu almak için her türlü hüneri göstereceğine şüphemiz yok. Futbolcularımız da Malatyaspor maçındaki performanslarını ortaya koyarlarsa, Alaves karşısında iyi bir sonuç alır ve ikinci bir maç için avantaj sağlarız.'' Düren, sezon sonunda sözleşmesi bitecek olan İlhan Mansız ile sözleşmesini uzatmak için görüşmelerinin sürdüğünü de söyledi. 
     Ahmet Dursun'un henüz sezon ortası gelmeden yeni sözleşmeye imza atarak yalnızca İlhan için değil, bu sezon sözleşmesi bitecek olan tüm futbolcular için iyi bir örnek oluşturduğunu ifade eden Düren, ''Yürekten Beşiktaşlı'lığı ve bu formayı taşıma onurunu hisseden tüm oyuncularımızın Ahmet gibi davranacaklarına inanıyorum. Elbette her anlaşmanın iki kazanan tarafı olmalıdır. Bizim de futbolcularımızın haklarını koruyacağımıza ve hak ettiklerini kendilerine taktim edeceğimize kimsenin şüphesi olmasın'' diye konuştu. 
     İlhan Mansız ile görüşmelerinin sürdüğünü kaydeden Düren, bu futbolcu için kendilerine resmi bir transfer önerisinin gelmediğini de sözlerine ekledi. 
     





</TEXT>
</DOC>
