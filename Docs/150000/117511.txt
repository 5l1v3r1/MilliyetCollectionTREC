<DOC>
<DOCNO> 117511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/spor/yfbgokce.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar da tarih yazdı 
</HEADLINE>
<TEXT>

     ATTİLA GÖKÇE 

     Fenerbahçeliler bu skoru rüyalarında görseler belki de inanmazlardı. Ezeli rekabetin kördüğüm olduğu bir dönemde yaşadığı tüm sorunlara ve sıkıntılara rağmen Galatasaray’ı böylesine bir skorla hezimete uğratmak kolay iş değildi, doğrusu. Ama Şükrü Saracoğlu Stadı’nda sahaya çıkan 11 Fenerbahçeli, artık hocalarına saygı ve inançtan mı, yoksa sporcu onurlarından mı siz karar verin, olağanüstü bir tempo ve dayanışma ile mücadele ettiler. Alanın tamamını enerjiyle, akılla parsellediler. Galatasaray’a topla oynayacak zaman da bırakmadılar, alan da... 
     Fenerbahçe’nin futbol ölçüleri içinde elbette eksikleri, noksanları ve yanlışları vardı. Özellikle Yusuf ve Tuncay’a emanet edilmiş kanatlar iğretiydi. Ama hakça söyleyelim, orta alanda gerçek bir lideri vardı takımın. Arjantinli Ariel Ortega, olanca ağırlığını koydu. Topla buluştuğunda ikili - üçlü kıskaçların içinden başarıyla çıktı. Golünü attı, pasını verdi, yaptığı gösteri adeta bir resitaldi. Hiçbir sorumluluktan kaçmıyor, tüm enerjisini ve becerisini takımının hizmetine sunuyordu. 58. dakikada Ümit’e kural dışı basması, kırmızı karta neden oldu. Hiç itiraz etmeden bir çocuk gibi başını öne eğerek sahayı terk etti. 
     10 kişi kalan Fenerbahçe’ye karşı Galatasaray Arif’in de katıldığı dörtlü forvetle saldırıyor, ancak orta alanında ve gerisinde inanılmaz boşluklar veriyordu. Bu boşluklara dalan Serhat, Ümit ve Ceyhun dört gol ürettiler. Son yılların en büyük skoru, Fatih Terim’in kariyerindeki 5 - 0’lık Chelsea depreminden sonra yaşadığı en ağır darbe gerçekleşti. Galatasaray’ın yıllarca unutamayacağı kötü bir tarih sayfasıydı bu. 
     Lorant mı, futbolcular mı Bize göre ikisi ilk kez akıllı ve uyum içinde bir maçın ortağı oldular. Hep Galatasaray’a denir ya... Onlar da tarih yazdılar. 
     Maçın golleri ve skorunun ötesindeki gerçekleri de var. Çulcu’nun korner atışlarındaki pet şişeler nedeniyle yaptırdığı iki anons. İhmal ettiği küfür anonsu ve Başkan Aziz Yıldırım’ın resmi anonslara ilaveten kendi seyircisine karşı isyan konuşması. Bunlar Fenerbahçeliler’in yaşadığı güzelliğe hiç yakışmadı. Tribün çirkinlikleri, çiçek gibi gollerin üstüne düşen karanlık ve kirli gölgeler oldu. 
     
     



 SPOR 








































</TEXT>
</DOC>
