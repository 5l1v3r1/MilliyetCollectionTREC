<DOC>
<DOCNO> 117810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo02.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, puana gidiyor... 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, İstanbulspor ile deplasmanda yapacakları karşılaşmada öncelikli hedeflerinin yenilmemek olacağını söyledi. 
     Kamil Gereçci, sezon başından beri yenilmediklerine dikkati çekerek, ''Ligde, Beşiktaş ile birlikte yenilgisiz 2 takımdan birisiyiz ve bu unvanımızı sürdürmemiz için yenilmememiz gerekiyor. 3 puan için mücadele ederken, bu unvanımızı korumayı amaçlıyoruz'' dedi. 
     İstanbulspor'un çıkış yapma ihtiyacı duyduğunu belirten Gereçci, ''2 takımın da hedefi var ve zorlu bir karşılaşmaya çıkacağız. Önce yenilmemeyi hedefleyeceğiz, ardından galibiyete oynayacağız'' diye konuştu. 
     Preko, Halit ve Maxim'in sakatlığının kendileri açısından dezavantaj oluşturduğunu, ancak takımın kişilere göre değil sisteme yönelik oynadığını anlatan Gereçci, İstanbul'daki Gaziantepliler'in tribünlerde yer almasını ve takımı 90 dakika boyunca desteklemesini beklediklerini kaydetti. 
     Gereçci, Gaziantepspor'un, sezon başında hiç kimsenin tahmin etmediği noktada olduğunu, sezon sonuna dek zirvedeki yerlerini korumaları için de her maça kazanmak amacıyla çıkacaklarını sözlerine ekledi. 
     





</TEXT>
</DOC>
