<DOC>
<DOCNO> 121990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur05.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk filmi gibi ama gerçek bir aşk hikayesi... 
</HEADLINE>
<TEXT>

     Sivas'ta genç bir çiftin evlilik öyküleri, adeta aşk filmi senaryosunu andırıyor. 
     Öykünün kahramanları ise genç bir kız ve ekonomik durumu iyi olmadığı için ailesinin evlenmesine karşı çıktığı bir genç... Aşkı için kolonya içerek intihar girişiminde bulunan gencin kendisini gerçekten sevdiğini anlayan kızın çabası ve mutlu son ya da zor ama sevgi dolu bir yaşama başlangıç... 
     Filmlerde görülebilecek türden gelişen hikayesini anlatan Ahat Zambak 24 , eşi Yasemin 18 ile 2,5 yıl önce görücü usulü ile tanışıp nişanlandıklarını söyledi. 
     Ahat Zambak, Yasemin'i ilk kez gördükten sonra aşık olduğunu belirterek, şöyle konuştu 
     ''Ailemin görücü usulü bulduğu Yasemin ile tanıştıktan sonra ona aşık oldum. Ailesi de razı olunca 2,5 yıl önce nişan yaptık. Ancak işim olmadığı için maddi durumum kötüydü. Babamla beraber pazarlarda ve sebze halinde çökelek, yoğurt gibi ürünler satıyorduk. Bu nedenle aradan 3 ay geçtikten sonra ailesi nişanı bozdu. Ben bu ayrılığa dayanamayarak alkol kullanmaya başladım. Geçen yıl bazı arkadaşlarımla beraber intihar etmeye karar verdim, kolonya içtik.'' Birlikte intihara karar verdiği arkadaşları Yavuz ve Mehmet Pekyiğit'in öldüğünü kaydeden Ahat Zambak, ''Ben de kör oldum. Yasemin bunu duyduktan sonra ailesini ikna etmiş ve aileme telefon açarak, benimle evlenmek istediğini söylemiş. Evlendik ve çok mutluyuz'' dedi. 
     Ahat Zambak, Ankara İbni Sina Hastanesi'nde yapılan muayenede, kolonyada bulunan metil alkol nedeniyle kör olduğunun belirlendiğini ifade ederek, sağ gözünde yüzde 5, sol gözünde ise yüzde 25 canlılık tespit edildiğini, gözlerinin açılabilmesi için hayırsever insanlardan yardım beklediğini bildirdi. 
     
     ''BEN ONUN GÖRMEYEN GÖZÜ OLDUM'' 

     Yasemin Zambak da, Ahat'ın kör olduğunu duyduğunda çok üzüldüğünü belirterek, şunları söyledi 
     ''Olayı öğrendiğimde Ahat'ın beni çok sevdiğine kesinlikle inandım. Ailemi razı ederek, ailesini aradım. Ahat'la evlenmek istediğimi söyledim. 3 ay önce evlendik. Ben onun görmeyen gözü, her şeyi oldum. Şimdi çok mutluyuz. Onun gözleri görse daha da mutlu olurduk. Hayırsever birilerinin onun gözlerinin görmesine yardımcı olabileceğini düşünüyorum. Bizim sevgimize ve mutluluğumuza sahip çıkmalarını istiyoruz.'' Yasemin Zambak, eşi Ahat'ın, doktor kontrolü için her ay Ankara'ya gitmesi gerektiğini, ancak maddi durumları iyi olmadığı için gidemediğini kaydetti. 
     





</TEXT>
</DOC>
