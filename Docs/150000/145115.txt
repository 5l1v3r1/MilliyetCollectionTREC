<DOC>
<DOCNO> 145115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sontur32.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de İtalyan anaokuluna silahla ateş açıldı 
</HEADLINE>
<TEXT>

     İzmir'deki İtalyan Anaokulu'na kimliği henüz belirlenemeyen kişi veya kişilerce tabancayla ateş açıldı. Kurşunlar duvara isabet ederken, olayda ölen veya yaralanan olmadığı bildirildi. 
     Alınan bilgiye göre, Alsancak Semti 1454 Sokak'ta silah sesleri duyulması üzerine çok sayıda polis ekibi bölgeye geldi. 
     İnceleme yapan polis ekipleri, sokakta bulunan İtalyan Anaokulu'nun duvarına 7 adet kurşun isabet ettiğini belirledi. 
     Okulun önünde ise, 10 adet 9 milimetre çapında boş mermi kovanı bulundu. 
     Silahlı saldırıyla ilgili geniş çaplı soruşturma başlatılırken, ele geçirilen boş kovanlar balistik inceleme yapılmak üzere Bölge Polis Kriminal Laboratuvarı'na gönderildi. 
     Olayın ardından İzmir'deki İtalyan Konsolosluğu'nun yetkilileri, yetkililerden ayrıntılı bilgi aldı. 
     Yetkililer, saldırının aydınlatılması için soruşturmanın sürdüğünü bildirdiler. 
     




</TEXT>
</DOC>
