<DOC>
<DOCNO> 117569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sondun18.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın New York Times'a demeci... 
</HEADLINE>
<TEXT>

     AK Parti Genel Başkanı Recep Tayyip Erdoğan, ABD'de yayımlanan New York Times gazetesine verdiği demeçte, ''Laiklik, her inanç ve dinin koruyucusudur'' dedi. 
     Erdoğan, demecinde, ''AK Parti, halkın partisidir. Güvenilir, demokratik, dürüst, temel hak ve özgürlüklere saygılı ve onları savunan bir partidir. AK Parti sessiz kitlelerin ve zayıfların savunucusudur'' diye konuştu. 
     New York Times, Erdoğan ile ilgili uzun incelemesinde, ''Seçimlerin galibi İslam'a ne kadar bağlı Bütün Türkiye bu sorunun cevabını merak ediyor'' başlığını kullandı. 
     Erdoğan'ın geçmişte sarfettiği bazı sözlere yer veren gazete, Türkiye'deki bazı gazeteci ve işadamlarının görüşlerine dayanarak, ''okuduğu bir şiir yüzünden hüküm giydikten sonra çektiği 4 aylık hapis cezasının, Erdoğan'ın değişmesinde rol oynadığını'' savundu. 
     Bazı çevrelerin Erdoğan'ı ''İslamcı olmaktan ziyade pragmatik ve halkçı'' olarak gördüğünü yazan gazete, ''Erdoğan'ı yakından tanıyanlar, onun İslami vurgulu siyaset konusunda pragmatik davrandığını, bu politikanın Türkiye'de yürümediğinin bilincinde olduğunu ve kendisinin, din yerine siyasi iktidarı ele geçirmeyi tercih ettiğini söylüyorlar'' ifadelerini kullandı. 
     New York Times, seçim gecesi açıklamada bulunarak, Türk ulusu ve dış dünyaya laik, demokratik ve yüzü Batı'ya dönük bir Türkiye'yi desteklediğini duyuran Erdoğan'ın gazeteye verdiği demeçte, ''Laiklik, her inanç ve dinin koruyucusudur'' dediğini belirtti. 
     





</TEXT>
</DOC>
