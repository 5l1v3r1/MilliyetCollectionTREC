<DOC>
<DOCNO> 103424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur20.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan Tayyip Erdoğan'a savaş açtı... 
</HEADLINE>
<TEXT>

     Kapatılan RP'nin Genel Başkanı Necmettin Erbakan bugün Ankara'da Bilkent Oteli'nde düzenlediği basın toplantısı ile Saadet Partisi adına seçim propagandası başlattı. 
     Necmettin Erbakan basın toplantısında masada tek başına oturdu ancak salonda SP Genel Başkanı Recai Kutan, Başkanlık Divanı üyeleri, çok sayıda SP milletvekili ile kapatılan RP'nin genel başkan yardımcılarından Şevket Kazan ve Ahmet Tekdal da yeraldı. 
     Toplantı salonuna ''Başbakan Erbakan'' ve ''Mücahit Erbakan'' sloganları ile gelen Erbakan, yapılacak seçimde ''milletin hangi partiye oy vereceği konusunda yol göstermek amacıyla'' bu toplantıyı düzenlediğini bildirdi. 
     Erbakan konuşmasına Refahyol hükümetini överek başladıktan sonra seçimlerde izleyeceği stratejinin ana hatlarını da belli etti. 
     Konuşmasında Milli Görüş tabanına isim vermeden mesajlar gönderen Erbakan, Ak Parti ve Tayyip Erdoğan'a yüklendi. 
     Tayyip Erdoğan'dan "çoluk çocuk" diye sözeden Erbakan, kamuoyu yoklamalarında AKP'nin önde gitmesiyle ilgili olarak da "Millet sahte anketleri seçimde elinin tersiyle itecektir" dedi. 
     "Şu anda 23 parti var. Hepsi taklit. Hepsi taklitçi. Aklına esen parti kurdu. Sadece Saadet Partisi Milli Görüş'ü temsil ediyor" diyen Erbakan "Bu iş çocuk çoluk işi değil araba uçuruma kayarken deneme olmaz. Önüne gelen parti kurdu" dedi. 
     Konuşmasında, 3 Kasım seçimlerinde milletin, ''milli görüşü temsil eden Saadet Partisi'ni tercih etmesini'' isteyen Erbakan, Türkiye'nin geleceğini seçeceğini kaydetti. Pek çok yeni siyasi partinin kurulduğunu dile getiren Erbakan, bazı siyasetçilerin geçmişteki bazı icraatlarını anlatarak oy istediğini de söyledi. 
     
     ''ÇOLUK ÇOCUK İŞİ DEĞİL'' 

     Erbakan, ''Araba uçuruma devrilirken deneme olmaz. Bu iş çoluk çocuk işi değil'' dedi. 
     Ülkeyi bugünkü durumdan kurtarmanın başarı ve tecrübe istediğini kaydeden Erbakan, siyasette IMF'nin her istediğine Evet diyenlerin de bulunduğunu ifade etti. 
     Güvenmek için ''ehliyet ve diploma gerektiğini, boş lafın anlamının olmayacağını'' ifade eden Erbakan, 3 Kasım'dan sonra milli görüşün iktidar olacağını savundu. 
     Erbakan 3 Kasım seçimlerinden sonra bıraktıkları noktadan devam edeceklerini, SP'nin iktidar olacağını iddia ederek, tüm vatandaşları Saadet Partisi'ne oy vermeye çağırdı. 
     Erbakan, bir gazetecinin, ''Çoluk çocuk diye bahsettiğiniz AK Parti Genel Başkanı Recep Tayyip Erdoğan mı ve sizin başarılarınızı siyasiler yapamaz mı'' sorusu üzerine, Ülkenin bugün içinde bulunduğu tehlikelerden kurtulmak için deneyimin şart olduğunu ifade ederek, ''Dış güçlerin oyunlarına alet olmaktan uzak durmak gerektiğini'' söyledi. 
     Erbakan, ''Milli Görüşe Erdoğan'ı davet edecek misiniz , SP HADEP ile ittifak yapacak mı , bu toplantıyı hangi misyonla yaptınız '' sorularını yanıtlarken de, araba uçurumdan aşağı giderken ''değişmek meğişmek boş laflardır kimseyi aldatamazsınız'' dedi. 
     HADEP ile ittifak konusunu HADEP genel başkanına sorulması gerektiğini dile getiren Erbakan, bu basın toplantısını da ''bir vecibeyi yerine getirmek amacıyla'' düzenlediğini kaydetti. Türkiye'nin kendisine tecrübe kazandırdığını ifade eden Erbakan, milletin bu seçimde tercihini isabetli yapması için tecrübeli bir vatan evladı sıfatıyla toplantıyı yaptığını kaydetti. 
     Erbakan, bağımsız milletvekili adaylığının önünde da kanuni bir engel olmadığını da ifade etti. Adaylık konusunda 5 yıllık siyasi yasağının nasıl aşacağını yanıtlarken de Erbakan, cezaların ertelenmesine ilişkin yasaların çıktığını anımsatarak, ''Kanun çıkmıştır, bizimle ilgili kararı alan mahkeme adli sicil yazısını yazmıştır ve adli sicilimiz silinsin diye karar almıştır'' diye konuştu. 
     





</TEXT>
</DOC>
