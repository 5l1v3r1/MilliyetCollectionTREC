<DOC>
<DOCNO> 131530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur05.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz yalanlar... 
</HEADLINE>
<TEXT>

     Kar yağışı ve tipi nedeniyle yolları ulaşıma kapalı köylerdeki bazı vatandaşlar, yollarının bir an önce açılması için çeşitli yalanlara başvuruyor. 
     Köy Hizmetleri Erzurum İl Müdürü Cengiz Karabulut, bazı vatandaşların köy yollarının bir an önce ulaşıma açılması için çeşitli yalanlar söylediklerini kaydetti. Kapalı yolun ulaşıma açılmasını isteyen vatandaşların başvurdukları yalanların başında hastalıkların geldiğini anlatan Karabulut, güvenlik güçleri, muhtar ve öğretmenlerin de bu tür yalanlara alet edilebildiğini söyledi. 
     Yapılan her türlü ihbarı değerlendirmek zorunda olduklarını belirten Karabulut, şöyle devam etti 
     ''Her ihbarı değerlendiriyoruz. Ancak, sabırsız olan vatandaşlar köy yollarının bir an önce ulaşıma açılması için çeşitli yalanlar söylüyorlar. Jandarma, köy muhtarı veya öğretmenlerle irtibata geçilerek, ihbarın aslı olup olmadığını araştırıyoruz. Buna rağmen, vatandaşlar yalanlarına güvenlik güçlerini, muhtarı veya öğretmenleri de alet edebiliyorlar. Yapılan bu tür asılsız ihbarlar, karla mücadele çalışmalarının gecikmesine ve maliyetinin artmasına neden oluyor.'' 
     
     ''UÇAĞA YETİŞMELİYİZ'' 

     Vatandaşların söyledikleri yalanların başında sağlık yalanları olduğunu belirten Karabulut, karla mücadele çalışması yaptırmak için kullanılan bazı yalanları şöyle sıraladı 
     ''Çok hafif soğuk algınlığı olan birinin beyin kanaması geçirdiği, ayağı incinen bir kişinin ayağının üç yerden kırıldığı, köylerinde elektrik ve telefonların kesik olduğu arıza ekiplerinin gelemediği yönünde yalanlar söyleniyor. Bazıları, Almanya'dan gelen akrabalarının uçağa yetişmesi gerektiğini, bazılarının ise öğretmenlerin yolda mahsur kaldığı yönündeki yalanlarıyla karşılaşıyoruz.'' Yapılan ihbarların gerçek olup olmadığını araştırdıklarını belirten Karabulut, kanamalı doğum hastası yalanlarının pek tespit edilemediğini, ekiplerce hastaneye getirilen hastaların hamile olmadıklarının öğrenildiği durumlar da yaşandığını bildirdi. 
     Karabulut, asılsız ihbarlarda bulunanlar hakkında yasal işlem başlatılması için Valilik tarafından girişim yapılarak, gerekli talimatların kaymakamlıklar aracılığıyla jandarma ve emniyet amirliklerine bildirildiğini sözlerine ekledi. 
     





</TEXT>
</DOC>
