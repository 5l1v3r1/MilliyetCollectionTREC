<DOC>
<DOCNO> 149964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko19.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis lojmanları için start verildi... 
</HEADLINE>
<TEXT>

     Maliye Bakanı Kemal Unakıtan, ''Meclis lojmanları, kabul ettiğimiz proje ile Türkiye Ticaret Merkezi adı ile Türkiye'de tek olacak, başkent vizyonuna uygun, bulunduğu bölgenin doğal dokusunu muhafaza edecek, birinci sınıf bir ticaret merkezine dönüştürülmüş olacaktır'' dedi. 
     Unakıtan, TBMM Lojmanları'nın satışı ve pazarlamasına yönelik projenin tanıtımı nedeniyle düzenlediği basın toplantısında, kabul ettikleri proje şeklinin, kısa sürede tahminen 300 trilyon liranın üzerinde bir gelir getirecek olan ve her şeyden önce ülke ekonomisine sürekli katkı sağlayacak bir proje olduğunu bildirdi. 
     Lojmanların satış ve pazarlaması organizasyonunu, Bakanlığa bağlı Emek İnşaat ve İşletme A.Ş. ile Reha Medin Emlak Hizmetleri'nin birlikte yürüteceğini ifade eden Bakan Unakıtan, bu organizasyonun bugün başlatıldığını açıkladı. 
     
     YAPILARIN MİMARİSİNE SADIK KALINACAK 

     Bakan Unakıtan, projede yapıların mimarisine tamamen sadık kalmaya dikkat edildiğini belirtti. Unakıtan, ''Bunun yanında kısa sürede en fazla parayı kazandıracak bir model gerektiğini düşünüyoruz. Bu doğrultuda da raporlar hazırlattık'' dedi. 
     Kamuoyunda, ''lojmanların konut olarak satılması durumunda 100-110 trilyon lira civarında, arsa olarak satılırsa 170-180 trilyon lira civarında, imar yoğunluğu artırılarak, fakat kat karşılığı verilmesi halinde de 300-320 trilyon lira arasında gelir elde edilir'' gibi değerlendirmeler olduğunu hatırlatan Unakıtan, şunları kaydetti 
     ''En iyi gelir getirecek formül, kat karşılığı verilmesi gibi gözükse de bizim için en uzak olan formüldür. Minimum 3 yıl sonra para dönüşümünün başlayacağı, 6-7 yıl sürecek bir proje bize uymamaktadır. Kabul ettiğimiz proje şekli ise kısa sürede tahminen 300 trilyon liranın üzerinde bir gelir getirecek olan ve her şeyden önce ülke ekonomisine sürekli katkı sağlayacak bir projedir. Meclis Lojmanları bu proje ile Türkiye Ticaret Merkezi adı ile Türkiye'de tek olacak, bizim de pırlanta gibi gördüğümüz başkent vizyonuna uygun, bulunduğu bölgenin doğal dokusunu muhafaza edecek, birinci sınıf bir ticaret merkezine dönüştürülmüş olacaktır.'' 

     
</TEXT>
</DOC>
