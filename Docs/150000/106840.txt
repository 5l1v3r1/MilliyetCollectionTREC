<DOC>
<DOCNO> 106840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur34.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, Bush'a 11 Eylül için mektup gönderdi... 
</HEADLINE>
<TEXT>

     Başbakan Bülent Ecevit, terörden çok çekmiş bir ülke olan Türkiye'nin, ABD'nin acısını yürekten paylaştığını ve 11 Eylül saldırıları sonucu yaşamını yitirenler için tutulan yasta, Amerikan halkının yanında yer aldığını bildirdi. 
     Başbakan Ecevit, 11 Eylül 2001'de, ABD'de bulunan Dünya Ticaret Merkezi ve Pentagon'a yapılan saldırıların birinci yılında, ABD Başkanı George Bush ve Başkan Yardımcısı Richard Cheney'e mesaj gönderdi. 
     Ecevit, Bush'a gönderdiği mesajında şunları kaydetti 
     ''Bundan bir yıl önce Dünya Ticaret Merkezi ile ABD'deki bazı yerleşim yerleri terör dalgasına uğradığında, saldırı kurbanları, aileleri ve yakınları ile Amerikan halkının acısını paylaşan ulusumuzun duygularını belirtmek için kelimeler yetersiz kalmıştı. 
     Türk ulusunun her ferdi gibi ben de Amerikan halkına girişilen bu hain saldırıları öğrendiğimde derinden sarsıldım ve üzüldüm. 
     Terörden çok çekmiş bir ülke olan Türkiye, ABD'nin acısını yürekten paylaşmakta ve 11 Eylül saldırıları sonucu yaşamını yitirenler için tutulan yasta Amerikan halkının yanında yer almaktadır. Bugün düşüncelerimiz, saldırılarda yaşamlarını yitiren masum çocuk, kadın ve erkekler ile kurtarma çalışmalarında yaşamlarını feda eden kahramanlarla birliktedir. 
     Bugün tüm dünya onları saygıyla anarken, uluslararası toplum da bir bütün olarak terörizme karşı demokrasi ve özgürlüğü savunma konusunda gerekli kararlılığı sergilemelidir. 
     ABD'nin bir dostu ve NATO müttefiki olan Türkiye, terörizme karşı verilen küresel savaşımda üzerine düşen sorumluluğu yerine getirmeyi sürdürecektir.'' Başbakan Ecevit, ABD Başkan Yardımcısı Cheney'e gönderdiği mesajda ise Türk ulusunun, Amerikan halkının uğradığı menfur terörist saldırıları öğrendiğinde derinden sarsıldığını yineleyerek, aradan geçen bir yılın üzüntüyü azaltmadığını bildirdi. 
     Dost ve müttefik Türk ve Amerikan uluslarının aynı düşünce ve değerleri paylaştığını belirten Başbakan Ecevit, ABD'nin acı ve kederini, terörizme binlerce insanını kurban vermiş olan Türkiye'den daha iyi hiçbir ülkenin anlayamayacağını kaydetti. Mesajında, Cheney'e ve saldırılarda yaşamlarını yitirenlerin yakınlarına Türk ulusu adına içten başsağlığı dileklerini ileten Ecevit, ABD halkı ve yönetimiyle sürekli dayanışmaya olan inancını yineledi. 
     Başbakan Ecevit, Türkiye'nin, ABD'nin dostu ve müttefiki olarak terörizme karşı verilen küresel savaşımda üzerine düşen sorumlulukları yerine getirmeyi sürdüreceğini de bildirdi. 
     





</TEXT>
</DOC>
