<DOC>
<DOCNO> 112283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur17.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Seçim sonucu AB ilişkilerimizi de belirleyecek'' 
</HEADLINE>
<TEXT>

     CHP Genel Başkanı Deniz Baykal, dün açıklanan Avrupa Birliği AB İlerleme Raporu'nun teknik bir çalışma olduğunu belirterek, ''AB kapısı, teorik olarak açık olmaya devam ediyor. Bu rapor, Kopenhag Zirvesi'nde Türkiye'nin üyeliğine yönelik bir siyasi karar alınmasını engellemez'' dedi. 
     Baykal, 3 Kasım'da yapılacak seçimlerin sonucunun Türkiye'nin AB ile olan ilişkilerinde belirleyici olacağını kaydetti. 
     Deniz Baykal, Türkiye'nin daha olumlu bir raporu hakettiğini vurgulayarak, raporda son dönemde yapılan reformların hakkını veren ifadeler kullanılmasının memnuniyet verici olduğunu söyledi. 
     ''Kapı, teorik olarak açık olmaya devam ediyor'' diyen CHP Lideri Baykal, sözlerini şöyle sürdürdü 
     ''AB konusunda Türkiye'nin üyeliğine yönelik bir siyasi değerlendirme ve bir kararın henüz alınmamış olması, komisyon raporunu etkilemiştir. Kapı, teorik olarak açık olmaya devam ediyor. Kopenhag Zirvesi'nde Türkiye'nin üyeliğine yönelik bir siyasi tavır alınmasını bu rapor engellemez. Bu rapor, Aralık'ta öyle bir karar alınacağının müjdesini de vermiyor, onu boşlukta bırakıyor. 
     Aralık'ta bu kararın alınması imkansız değildir. Türkiye'de AB konusunda sahip çıkan güçlü bir iktidarın öncelikle ortaya çıkması temel koşuldur.'' 
     
     ''EKSİK BİR STATÜ KABUL EDİLEMEZ'' 

     AB içinde Türkiye'nin üyeliğini istemeyen çevrelerin bulunduğuna dikkati çeken Baykal, ''Bu çevreleri etkisiz kılmanın yolu, AB'ye inançla sahip çıkan, Türkiye'nin haklarını bilen, güçlü bir desteğe sahip bir iktidarı ortaya koymaktır. Tersi olursa AB üyeliğini engellemek isteyen çevreler, ortaya çıkacak iktidarın çok rahatlıkla bahane olarak kullanırlar, süreci engellerler ve geciktirirler'' dedi. 
     Baykal, ''CHP'nin iktidar olması durumunda AB üyeliği süreci nasıl etkilenir '' şeklindeki soruyu da şöyle yanıtladı 
     ''Halkımız CHP'yi iktidara getirirse, ülkemizin bu konudaki iddialarını en etkili şekilde gündeme getiririz. Üyelik müzakeresinin önünü açmak için verilecek mücadeleyi en iyi şekilde götürürüz. 
     Burada dikkat edilmesi gereken bir nokta var Türkiye'nin AB ilişkilerini tam üyelik hedefinden uzaklaştıracak ara formüllere ilişkin öneriler konusunda çok dikkatli olmalıyız. Türkiye, AB'ye ya üye olur ya da olmaz. Hedefimiz, diğer üyelerle aynı haklara sahip tam üye olmaktır. Onun ötesinde bir eksik statüyü, özel bir konumu kabul edemeyiz.'' 
     
     ''SEÇİM SONUCU BELİRLEYİCİ'' 

     Deniz Baykal, bir başka soru üzerine, seçim sonucunun Türkiye-AB ilişkilerini belirleyecek temel konu olacağını vurguladı. Baykal, ''Onlar da seçimleri bekleyecekler. Seçim, Türkiye'nin AB konusundaki sözünü söyleyecek iktidarı ortaya koyacak. Bu iktidar, eğer bu konuyu sahiplenecek, götürebilecek bir iktidar olursa, Türkiye'nin AB şansı daha yükselecektir'' dedi. 
     Baykal, AB üyeliğinin siyasi istismar konusu yapılmaması gerektiğini belirterek, ''Maalesef, geçmişte bu konuda bazı hatalar, yanlışlar yapıldı'' diye konuştu. 
     CHP Genel Başkanı Baykal, siyasi istismarın hiç kimseye bir yarar getirmeyeceğini vurgulayarak, ''Bu konu, ulusal bir sorundur. Kimse, ne kendine pay çıkarmalıdır, ne de bu konuyu birbirini suçlamanın vesilesi haline getirmelidir. Hedef, Türkiye'nin tam üyelik yolunu açmaktır. Bunun için de birbirimize ihtiyacımız var. Bütün siyasi partilerin bir dayanışma içinde olmasına ihtiyaç var'' diye konuştu. 
     Baykal, Başbakan Yardımcısı Mesut Yılmaz'ın tüm partilerin ortak bir deklarasyon yayınlaması önerisine ilişkin olarak da şu değerlendirmeyi yaptı 
     ''Hepimiz çalışmaya devam ediyoruz. Ancak, öncelikli konu seçimdir. Bugünden seçime kadar geçecek sürede söylenecek sözlerin fazla bir anlamı yoktur. 
     Herkes, seçim sonucunda ortaya çıkacak iktidarı bekliyor. Ortaya çıkacak iktidarın niteliği, yapısı, etkisi ve gücü, izleyeceği politikalar çok önemlidir. Türk halkı AB ufkunu açacak bir karar alabilir. Biz de bunun için çalışıyoruz.'' 
     





</TEXT>
</DOC>
