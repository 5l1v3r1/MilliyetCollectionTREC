<DOC>
<DOCNO> 101824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sondun05.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kissinger "Kürt Devleti kurulursa,Türkiye'nin desteğini yitiririz" 
</HEADLINE>
<TEXT>

     ABD'nin eski dışişleri bakanlarından Henry Kissinger, Başkan George Bush yönetimine, olası Irak harekatına ilişkin uyarılarda bulunarak, Kuzey Irak'ta bağımsız bir Kürt devleti kurulmasının, Türkiye'nin desteğinin yitirilmesine yol açacağını söyledi. 
     Kissinger, The Washington Post gazetesinde yayımlanan makalesinde, ABD'nin, haklı gerekçelerle de olsa, tekyanlı bir kararla Irak'ı vurması durumunda, geleneksel bütün uluslararası ilişkiler kavramlarının yerle bir olacağına işaret etti. 
     Gelecekte başka ülkelerin de, ABD'nin eylemini örnek alarak benzer girişimlerde bulunması riskine dikkat çeken Kissinger, bunun çok tehlikeli olduğunu ve ABD'nin böyle bir gelişmeye izin vermemesi gerektiğini kaydetti. 
     Kissinger, Irak konusunda ''askeri müdahale ABD'yi, Körfez denkleminin temel unsuru olan Irak'ın birlik ve toprak bütünlüğünün nasıl korunacağı sorunuyla karşı karşıya bırakacak. Buna yanıt, Şii, Sünni, Kürt ve diğer etnik grupların birbirini ezmeden bir arada yaşayabileceği bir federal çözüm olabilir. Ancak bu çerçevede sağlanacak özerkliğin, bağımsızlığa dönüşmesini engelleyecek mekanizmalar kurulması gerek'' dedi. 
     Henry Kissinger, Iraklı Kürtlerin bağımsızlık kazanması durumunda, ABD'nin, Türkiye'nin desteğini yitireceği uyarısında bulundu. 
     





</TEXT>
</DOC>
