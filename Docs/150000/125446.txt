<DOC>
<DOCNO> 125446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo17.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, Gençlerbirliği'nden Cafer ile sözleşme imzaladı... 
</HEADLINE>
<TEXT>

     Transfer çalışmalarını sürdüren Adanaspor, bugün takımla birlikte antrenmana çıkan Gençlerbirliği'nden Cafer ile 1.5 yıllık sözleşme imzaladı. 
     Adanaspor Kulübü Genel Menajeri Şahabettin Yavuzer, kulüp binasındaki imza töreninde, bir süre önce çalışmalara başladıkları transfer görüşmeleri sırasında, eski futbolcuları Cafer ile doğrudan temas kurarak anlaştıklarını söyledi. 
     Gençlerbirliği ile bonservis sorununu da giderdiklerini anlatan Yavuzer, ''Cafer, kariyeri olan bir futbolcu ve takımı başarılara götürecektir. Kendisiyle maç başına anlaştık'' dedi. 
     Yavuzer, başka futbolcularla da görüşmelerinin sürdüğünü ve 3 Ocak'ta başlayacakları ikinci yarı hazırlıklarına, transfer edecekleri futbolcuları yetiştireceklerini, yabancı oyuncu almayı düşündüklerini, ancak tercihlerinin yerli futbolculardan yana olduğunu kaydeti. 
     Adana Demirsporlu yöneticilerin, Mevlüt ve Mutlu'nun transferi için telefonla görüştüklerini ifade eden Yavuzer, ''Kendilerine transfer çalışmalarımızın ardından ve futbolcuların buna sıcak bakmaları durumunda, durum değerlendirmesi yapabileceğimizi bildirdik'' dedi. 
     Yavuzer, disiplinsiz hareketleri nedeniyle Kocaelispor maçı sonrası takımdan uzaklaştırlan Necati ve Pachola'nın arkadaşlarından özür dilediklerini belirterek, ''Ancak, bu futbolcular takımdan ayrı olarak çalışmalarını sürdürüyorlar. Teknik direktör Bahri Kaya'nın uygun görmesi durumunda bu haftaki maç kadrosuna alınabilirler'' diye konuştu. 
     
     ADANASPOR'UN BAŞARISI 
     Sözleşme imzalayan Cafer de, Adanaspor Kulübü'ne yabancı olmadığını ifade ederek, şunları söyledi 
     ''Adanaspor'da geçen yıllarda 1.5 sezon oynamamın ardından bazı nedenlerden dolayı ayrılmıştım. Şartlar onu gerektiriyordu. Camiayı yakından biliyor ve tanıyorum. Beni transfer edenleri mahçup etmemek ve takımın en iyi yere gelmesi için elimden geleni yapacağım.'' Bir gazetecinin Gençlerbirliği'nde forma giyme şansını niye bulamadığı biçimindeki sorusuna Cafer, ''Çok sebepler var, ama söylemem doğru olmaz. Bu konuda fazla birşey de söylemek istemiyorum. Çünkü formayı hak ettiğime inanıyordum. Gençlerbirliği'nin kötü gününde formasını giydim, takım çıkışa geçtiğinde forma verilmedi. Artık Gençlerbirliği sayfasını kapattım. Benim için şimdi Adanaspor'un başarısı önemli'' yanıtını verdi. 
     





</TEXT>
</DOC>
