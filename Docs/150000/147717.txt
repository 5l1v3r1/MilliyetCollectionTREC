<DOC>
<DOCNO> 147717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sondun14.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ''Amerikan askerlerini havaalanından çıkarttık'' 
</HEADLINE>
<TEXT>

     Irak Enformasyon Bakanı Muhammed Essahaf, Bağdat'taki Saddam Hüseyin havaalanındaki ABD askerlerini buradan tamamen çıkardıklarını ileri sürdü. 
     Buna karşılık ABD 3. Piyade Tümeni 1. Tugayı sözcüsü Andrew Valles, Saddam havaalanının Amerikan güçlerinin denetiminde olduğunu iddia etti. 
     Essahaf, havaalanının denetimini tamamen ele geçirdiklerini, kaçan askerleri de havaalanı yakınında kuşatma altına aldıklarını, bu grupları sürekli olarak roket ve topçu ateşine tutmakta olduklarını ifade etti. Çok sayıda ABD askerinin havaalanında öldürüldüğünü, birçoğunu da esir aldıklarını belirten Essahaf, ABD zırhlılarından da çok sayıda kayıp verdirdiklerini kaydetti. 
     Essahaf, düzenlediği basın toplantısında gazetecilere, ''Sizleri havaalanına götüreceğiz ve durumu göstereceğiz, ama şu anda bölgede yoğun bir topçu ateşi var. Bu ateş kesildiğinde bunu yapacağız'' dedi. 
     Essahaf, ''Havaalanının dışına kaçan ve kuşatma altında tuttuğumuz bu askerleri de yok edeceğiz. Teslim olurlarsa esir alacağız. Saldırılarının bu ilk aşamasını boşa çıkardık. Savaş lehimize dönmüştür'' görüşünü savundu. 
     
     IRAK ORDUSU "YÜZLERCE ABD'Lİ ÖLDÜRDÜK" 

     Irak ordusu, ''Bağdat'taki havaalanının, işgalcilere mezar edildiğini'' iddia etti. 
     Irak ordusundan yapılan açıklamada, Bağdat'taki uluslararası Saddam havaalanında çıkan çatışmalarda yüzlerce Amerikan askerinin öldürüldüğü kaydedildi. 
     ''Irak'ın bu çatışmalardan galip çıktığı'' belirtilen açıklamada, ''Düşman, yüzlerce kayıp vererek geri çekilmek zorunda bırakıldı ve Saddam havaalanı işgalcilere mezar edildi'' denildi. 
     Irak Enformasyon Bakanı Muhammed Said Essahaf, ''Irak'ın, önceki gün havaalanını ele geçiren Amerikalı işgalcilerden geri aldığını'' söylemişti. 
     Öte yandan Katar'daki ABD merkez komutanlığı sözcüsü Yüzbaşı Frank Thorp, CNN'e yaptığı açıklamada, ''Irak'ın, havaalanını geri aldığı yolundaki iddialarının temelsiz'' olduğunu ileri sürdü. 
     Havaalanında halen birliklerinin olduğunu söyleyen sözcü, çatışmaların sürdüğünü belirtti. 
     
</TEXT>
</DOC>
