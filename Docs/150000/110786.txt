<DOC>
<DOCNO> 110786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo09.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 102. maçına çıkıyor... 
</HEADLINE>
<TEXT>

     UEFA Kupası 1. tur rövanş maçında yarın İsveç'in AIK Solna Stockholm takımıyla karşılaşacak Fenerbahçe, Avrupa kupalarındaki 102. maçına çıkacak. 
     Sarı-lacivertliler, Avrupa kupalarında şimdiye dek yaptıkları 100 maçın 30'undan galip ayrılırken, 57 maçta rakiplerine yenildi. Avrupa kupalarında başarılı bir grafik çizemeyen sarı-lacivertli takım, 14 maçta da eşitliği bozamadı. 
     Fenerbahçe tarihinde, bugüne dek UEFA Kupası'nda mücadele ettiği 41 maçta, 14 galibiyet, 21 yenilgi ve 6 beraberlik elde etti. 
     Avrupa Şampiyon Kulüpler Kupası ve Avrupa Şampiyonlar Ligi'nde 51 maçta 13 galibiyet, 31 yenilgi ve 7 beraberlik elde eden sarı-lacivertlilerin, artık düzenlenmeyen Avrupa Kupa Galipleri Kupası'nda da, 9 maçta 3 galibiyet, 5 yenilgi ve 1 beraberliği bulunuyor. 
     
     İÇ SAHA MAÇLARI 
     Sarı-lacivertliler, Avrupa kupalarında iç sahada yaptıkları maçlarda, deplasmanlara göre daha başarılı sonuçlar elde ettiler. 
     Kendi sahasında yaptığı 50 maçta 23 galibiyet elde eden sarı-lacivertli ekip, 21 maçta yenilirken, 6 karşılaşmada da eşitliği bozamadı. 
     Sarı-lacivertli takım Avrupa kupalarında, kendi sahasında yaptığı maçlarda en son galibiyetini 2001-2002 sezonunda Avrupa Şampiyonlar Ligi 3. ön eleme turunda karşılaştığı İskoçya'nın Glasgow Rangers takımı karşısında elde etmişti. 
     İlk maçta deplasmanda rakibiyle 0-0 berabere kalan sarı-lacivertli takım, Kadıköy'deki maçta 22 Ağustos 2001 tarihinde rakibini 2-1 yenerek turu geçmiş ve Avrupa Şampiyonlar Ligi'ne katılabilmişti. 
     Sarı-lacivertli ekip bu maçın ardından Avrupa kupalarında kendi sahasında yaptığı 4 maçta galibiyet yüzü göremedi. 
     Avrupa Şampiyonlar Ligi'nde ilk tur grup maçlarında Kadıköy'de FC Barcelona'ya 3-0 yenilen Fenerbahçe, Olympique Lyon'a 1-0 ve TSV Bayer 04 Leverkusen'e 2-1 mağlup oldu. Sarı-lacivertliler, bu sezon Avrupa Şampiyonlar Ligi 3. ön eleme turunun rövanşında da kendi sahalarında Feyenoord Rotterdam'a 2-0 yenildi. 
     
     FARKLI SKORLU GALİBİYETLER 
     Fenerbahçe, Avrupa kupalarındaki en farklı skorlu galibiyetini 1994-1995 sezonunda katıldığı UEFA Kupası 1. tur ön eleme ilk maçında elde etti. 
     İstanbul'daki ilk maçta Azerbaycan'ın FC Turan takımını 5-0 yenen sarı-lacivertliler, Avrupa kupalarında şimdiye kadarki en farklı skorlu galibiyetine imza attı. 
     Fenerbahçe ayrıca, aynı kupada 1973-74 sezonunda İstanbul'da Romanya'nın Arges Piteşti takımını 5-1, 1995-96 sezonunda Arnavutluk'un FC Partizani Tiran takımını deplasmanda 4-0, 1963-64 sezonunda Avrupa Kupa Galipleri Kupası'nda 1. turda Romanya'nın Petrolul, 2. turda da İrlanda Cumhuriyeti'nin FC Linfield takımlarını İstanbul'da aynı sonuçla 4-1 yendi. 
     
     YENİLGİLER 
     Avrupa kupalarında deplasmanda başarılı olamayan Fenerbahçe, en farklı skorlu yenilgileri de yine yurtdışında aldı. 
     1975-1976 sezonunda Avrupa Şampiyon Kulüpler Kupası 1. tur maçında Portekiz'in Benfica SL Lizbon takımına 7-0 yenilen sarı-lacivertli ekip, bu sonuçla Avrupa kupalarındaki en farklı skorlu yenilgisini aldı. 
     Sarı-lacivertli takım, 1992-1993 sezonunda UEFA Kupası 2. tur rövanş maçında, Çek Cumhuriyeti'nden Sigma Olomouc'a, 1-0 kazandığı ilk maçtan sonra 7-1 yenilerek, 2. kez hezimeti yaşadı. 
     Fenerbahçe, bu maçların yanı sıra, Avrupa Şampiyon Kulüpler Kupası'nda 1978-79 sezonunda Hollanda'nın PSV Eindhoven takımına deplasmanda 6-1'lik sonuçla yenilmişti. 
     
     EN İYİ DERECE 2. TUR 
     UEFA Kupası 1. tur rövanş maçında yarın İsveç'in AIK Solna takımıyla karşılaşacak Fenerbahçe'nin, bugüne kadar 14 kez mücadele ettiği bu kupada en iyi derecesi 2. tura yükselmek oldu. 
     Sarı-lacivertli takım, 1971 yılından bu yana 14 kez mücadele ettiği UEFA Kupası'nda, 1973-74, 1990-91 ve 1992-93 sezonlarında 2. tura yükselme başarısını gösterebildi. UEFA Kupası'na 3 kez ön eleme turu oynayarak katılan sarı-lacivertli takım, 11 kez 1. turda kupadan elendi. 
     
     2. TUR SEVİNÇLERİ 
     En son UEFA Kupası macerasında 1999-2000 sezonunda Macaristan'ın MTK Budapeşte takımına elenerek hayal kırıklığı yaşayan sarı-lacivertli takımın 2. tura yükseldiği sezonlarda oynadığı takımlar ve maç sonuçları şöyle 
     1973-74 sezonu 
1. tur 
Fenerbahçe-Arges Piteşti 5-1 
Arges Piteşti-Fenerbahçe 1-1 

2. tur 
Nice-Fenerbahçe 4-0 
Fenerbahçe-Nice 2-0 elendi 

1990-91 sezonu 
1. tur 
Fenerbahçe-Vitoria Guimares 3-0 
Vitoria Guimares-Fenerbahçe 2-3 

2. tur 
Fenerbahçe-Atalanta 0-1 
Atalanta-Fenerbahçe 4-1 elendi 

1992-93 sezonu 
1. tur 
Fenerbahçe-Botev Plovdiv 3-1 
Botev Plovdiv-Fenerbahçe 2-2 
2. tur 
Fenerbahçe-Sigma Olomouc 1-0 
Sigma Olomouc-Fenerbahçe 7-1 elendi 
     





</TEXT>
</DOC>
