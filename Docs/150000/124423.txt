<DOC>
<DOCNO> 124423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko36.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Sanayicileri, Kıbrıs sorunun çözüleceğine inanıyor... 
</HEADLINE>
<TEXT>

     Yunan Sanayicileri Federasyonu FIG Başkanı Ulysses Kyriakopoulos, ''Kıbrıs'ta uygun bir anlaşmanın imzalanacağını umuyorum'' dedi Kyriakopoulos, TÜSİAD Yüksek İstişare Konseyi'nin Ankara Sheraton Oteli'nde yapılan toplantısı kapsamındaki öğle yemeğine onur konuğu olarak katıarak bir konuşma yaptı. 
     ''Ege Denizi, her iki ülke açısından son derece önemlidir. Ege Denizi bizi bölen değil, birleştiren deniz olmalıdır'' diyen Kyriakopoulos, Türkiye'nin Avrupa Birliğine tam üyeliğini desteklediklerini bildirdi. 
     Kyriakopoulos bu arada, Yunanistan'da geçen pazar günü, ülkenin önde gelen bir işveren örgütü tarafından verilen ve basın organlarında ''bugün komşu, yarın ortak'' başlığı altında yer alan ilanla, iki ülke arasında var olan dostluğa atıfta bulunularak geliştirilmesinin istendiğini hatırlattı. 
     İki ülkenin işveren örgütü olarak diyaloğu yıllar önce başlattıklarını belirten Kyriakopoulos, bunun Yunanistan ile Türkiye arasında ilişkilerin gelişmesinde önemli rol oynadığını bildirdi. 
     Türkiye'nin AB'ye tam üye olmasının, sadece iki ülke ilişkilerin geliştirilmesi açısından değil, bölgede işbirliği olanaklarının artırılması açısından da önem taşıdığını anlatan Kyriakopoulos, Topluluğa üyeliğin Türkiye ekonomisi, toplumunda radikal değişikliğe yol açacağını söyledi. 
     Yunanistan'ın yıllar önce AB'ye tam üye olduğunu, ülkesinin tam üyelik sürecinde Türkiye'nin bugün geçmek zorunda olduğu süreçten geçtiğini belirten Kyriakopoulos, yaşanan deneyimlerin Türkiye'ye aktarılabileceğini kaydetti. 
     İki ülkenin ekonomik alanda işbirliği düzeyinin iyi konumda olduğunu ifade eden Kyriakopoulos, ''dostane, barışsal bir güveni paylaşmak istiyoruz'' şeklinde konuştu. 
     Türkiye açısından AB'ye en yakın ülkenin Yunanistan olduğunu kaydeden Kyriakopoulos, iki ülke arasındaki ilişkilerin gelişmesinin bölgeye yatırımların artması açısından da önemli olduğunu bildirdi. 
     
     DOĞALGAZ BORU HATTI 
     İki ülke arasındaki mevcut ekonomik ilişkilere değinen Kyriakopoulos, Türkiye'den Yunanistan yoluyla Avrupa'ya doğalgaz taşınması öngören projeye büyük önem verdiklerini anlattı Kyriakopoulos, iki ülke arasındaki mevcut ticaret düzeyinin olumlu olduğunu, gelecek açısından büyük vaadler içerdiğini söyledi. 
     İki ülke arasında çifte vergilendirmenin önlenmesinin önemine değinen Kyriakopoulos, Yunanistan'ın Türkiye'nin AB'ye tam üyeliği konusunda özel bir tarih verilmesini, Kıbrıs'ta bir anlaşmaya varılmasını arzu ettiklerini belirtti. 
     Yunanistan'ın, Danimarka'nın ardından AB dönem başkanlığını devralacağını da hatırlatan Kyriakopoulos, AB sürecinde Türkiye'de reformları destekleyeceklerini kaydetti. 
     





</TEXT>
</DOC>
