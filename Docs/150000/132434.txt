<DOC>
<DOCNO> 132434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/soneko35.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındır Holding'ten Çörtük açıklaması... 
</HEADLINE>
<TEXT>

     Bayındır Holding A.Ş, Romanya'da Kamuran Çörtük için çıkarılan arama emriyle ilgili olarak yazılı bir açıklama yaptı. 
     Basında yer alan ''Çörtük'e kırmızı bülten'' başlıklı haberde ifade edilen arama emrinin çıkarılma nedeninin, Banca Turco Romano SA'nın BTR Romanya Merkez Bankası nezdinde yürütülen tasfiye işlemleriyle ilgili yönetim kurulu üyelerinin ifadelerinin alınmasını sağlamak olduğu kaydedilen açıklamada, Türkiye ile Romanya arasında varolan antlaşmaya istinaden, istinabe yolu ile ifadelerin Türkiye'de alınabilmesi için Romanya yetkililerinin 21 Mart 2002'de Adalet Bakanlığı Uluslararası Hukuk İlişkiler Genel Müdürlüğü'ne yazılı başvuruda bulundukları bildirildi. 
     Açıklamada, devamla şöyle denildi 
     ''Buna karşı BTR yönetim kurulu üyelerinin de Türkiye'de ifade vermeye amade oldukları Ankara Cumhuriyet Başsavcılığı'na bildirilmişse de, Türkiye'de gerekli adli işlemler henüz tamamlanarak ifadeler verilemediğinden söz konusu yakalama müzekkeresi çıkarılmıştır. 
     Adalet Bakanlığı Uluslararası Hukuk İlişkiler Genel Müdürlüğü tarafından işlemler tamamlanarak Türkiye'de istinabe yoluyla bahse konu yönetim kurulu üyelerinin ifade vermeleri sağlandığında yakalama emirleri de konusu kalmayacağından kaldırılacaktır.'' Açıklamada, BTR yönetim kurulu üyeleri aleyhine verilmiş hürriyeti bağlayıcı kesin hüküm niteliğinde herhangi bir mahkeme kararı bulunmadığı da savunuldu. 
     





</TEXT>
</DOC>
