<DOC>
<DOCNO> 110424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur34.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastaneyi soyanlar, güvenlik görevlisi ve vezneci çıktı 
</HEADLINE>
<TEXT>

     Gaziosmanpaşa'daki Özel Hayat Hastanesi'nden bıçak tehdidiyle 680 milyon lira çalan soyguncuların, aynı hastanenin ambulans şoförü ile vezne ve güvenlik görevlisi olduğu anlaşıldı. Olayla ilgili 2 görevli yakalandı. 
     İstanbul Asayiş Şube Müdürlüğü Gasp Büro Amirliği'nden yapılan açıklamaya göre, 26 Ağustos 2002 tarihinde Beşyüzevler'deki Özel Hayat Hastanesi'nin kasa görevlisi Fatma Çelik'ten bıçak tehdidiyle 680 milyon lira para alınmasıyla ilgili yürütülen çalışmalar sonucu, olay failleri oldukları anlaşılan aynı hastanenin vezne görevlisi Gökmen Balcı ve güvenlik görevlisi Emrullah Altınok gözaltına alındı. 
     Sorguları yapılan bu kişilerin, olaydan birkaç gün önce ambulans şoförü Köksal Yazıcı ile soyguna karar verdikleri, olay sabahı görevli olan Emrullah Altınok'un dışarıdaki otomobilde bekleyen 2 arkadaşına durumun müsait olduğunu söyleyerek alt kapıyı açtığı, Köksal Yazıcı'nın da yüzüne maske takarak, bıçak tehdidiyle soygunu gerçekleştirdiği belirlendi. 
     Soygun sırasında Balcı'nın otomobilde beklediği, parayı alan Yazıcı ile kaçtığı, güvenlik görevlisi Altınok'un ise görevine devam ettiği anlaşıldı. 
     Şubede sorguları süren Gökmen Balcı ile Emrullah Altınok'a, bugün olay yerine götürülerek tatbikat yaptırıldı. 
     Balcı ve Altınok, bu işe Köksal Yazıcı'nın tehdidiyle girdiklerini öne sürerek, çalınan 680 milyon liradan hiç pay almadıklarını iddia ettiler. 
     Olaya katıldığı belirlenen ambulans şoförü Köksal Yazıcı'nın da yakalanmasına çalışılıyor. 
     





</TEXT>
</DOC>
