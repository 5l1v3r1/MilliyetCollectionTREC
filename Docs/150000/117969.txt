<DOC>
<DOCNO> 117969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sondun13.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Frankfurter Allgemeine gazetesinin Türkiye yorumu... 
</HEADLINE>
<TEXT>

     Alman Frankfurter Allgemeine gazetesi, AKP Genel Başkanı Recep Tayyip Erdoğan'ın, anayasa engellerini aşarak Başbakan olmaya çalıştığını yazdı. 
     Gazetenin haberinde, Erdoğan'ın Başbakan olabilmesi için anayasadaki 76. ve 109. maddelerin kaldırılması gerektiğine işaret edilerek, 76. maddenin kaldırılması konusunda CHP ile uzlaşmaya varılabileceğini, ancak 109. maddenin kaldırılması konusunda anlaşma sağlanamadığı belirtildi. 
     Erdoğan'ın daha önce 1 yıllık hapis cezasına çarptırıldığına dikkat çekilen haberde, anayasanın 76. maddesinin, 1 ya da daha uzun süre hapis cezasına çarptırılan kişilerin, bir afla serbest kalmaları durumunda bile milletvekili olamamalarını, 109. maddeninse Başbakan'ın, Cumhurbaşkanı tarafından TBMM'deki en büyük partinin üyeleri arasından atanmasını öngördüğü hatırlatıldı. 
     CHP Genel Başkanı Deniz Baykal'ın ise 76. maddenin kaldırılmasının onaylanması karşılığında, parlamenterlerin dokunulmazlığının kısıtlanmasını ve yasama döneminin 5 yıldan 4 yıla indirilmesini talep ettiği, AKP Genel Başkan Yardımcısı Abdullah Gül'ün bu taleplere sıcak baktığı belirtildi. 
     Anayasanın 76. maddesinin kaldırılmasının Erdoğan'ın Başbakan olması için yeterli olmadığı belirtilen haberde, ''Bu nedenle AKP gelecek günlerde, Erdoğan'la ilgili yasakların kaldırılmasından sonra koltuğunu Erdoğan'a devredecek bir başbakan adayı belirleyecek'' denildi. 
     





</TEXT>
</DOC>
