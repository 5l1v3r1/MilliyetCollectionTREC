<DOC>
<DOCNO> 116107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/yasam/yas07.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Biberondan önce silahı tanıdı 
</HEADLINE>
<TEXT>

     DIŞ HABERLER SERVİSİ 

     Elinde boyu kadar bir tüfek, başında bandanası, birkaç beden büyük gelen üniforması, yüzünde kamuflaj boyaları... Korkunç imajıyla çelişen gözlerindeki masum bakış, bu gerillanın hiç de kan dökücü bir savaşçı olmadığını ortaya koyuyor. Ne de olsa o daha küçücük bir çocuk. 12 yaşındaki Samboo, kısacık ömrünü Doğu Asya ülkelerinden Myanmar’da rejime karşı silahlı mücadele veren Karen Ordusu içinde geçirmiş. Samboo Doğu Asya’da savaşan yaklaşık 70 bin çocuk askerden sadece biri. BM Çocuk Fonu UNICEF de, işte bu çocuk askerlerin dramına dikkat çekti ve tümünün hemen terhis edilmesi çağrısında bulundu. UNICEF Başkanı Carol Bellamy, yaşları 7’ye kadar inen çocukların, zulüm ve ölüme görgü tanıklığı yapmaya zorlandığını belirterek, minik askerlerin en yaygın olarak Kamboçya, Doğu Timor, Endonezya, Papua Yeni Gine ve Filipinler’de bulunduğunu söyledi. 
     



 YAŞAM 
























</TEXT>
</DOC>
