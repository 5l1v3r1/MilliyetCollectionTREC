<DOC>
<DOCNO> 138996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur07.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Şu saat itibarıyle Meclis'e intikal eden bir tezkere yok" 
</HEADLINE>
<TEXT>

     TBMM Başkanı Bülent Arınç, ''Şu saat itibariyle Başbakanlık'tan Meclis'e intikal eden bir tezkere yok'' dedi. 
     Arınç, Ankara'ya hareketinden önce Atatürk Havalimanı VIP Salonu'nda basın mensuplarının sorularını yanıtladı. 
     ''Tezkerenin bugün Meclis'e gelme ihtimali var mı '' şeklindeki soru üzerine Arınç, ''Şu saat itibariyle Başbakanlık'tan Meclis'e intikal eden bir tezkere yok. Gelip gelmeyeceğini gönderecek yer bilir'' diye konuştu. 
     ''Tezkere, kamuoyuna yansıdığı şekilde, sizin öngördüğünüz şekilde mi '' sorusu üzerine Arınç, tezkere gelmeden ve içeriğini bilmeden bu konuda bir şey söyleyemeyeceğini bildirdi. 
     ''Bazı bakanların tezkereyi imzalamak istemediği'' yolundaki haberlerin hatırlatılması üzerine de Arınç, şunları söyledi 
     ''Her şey kamuoyunun gözü önünde oluyor. Sayın Başbakan Yardımcısı da içerideki tartışmaları açıkladı. Bu büyük bir cesarettir. Bu konu kolay karar verilebilecek bir konu değil. Arkadaşlar eleştirilerde bulundular. Yeterli görmediler. Bunu da kamuoyu ile paylaştılar. Bakanlar Kurulu kararları oybirliği ile alınan kararlardır. Bakanlar Kurulu kararlarının tekamül etmesi için, başta Başbakan olmak üzere bütün bakanların imzalarının bulunması gerek. Böyle bir tezkere gelirse, Meclis, iç tüzük gereğince gereğini yapacaktır.'' 
     





</TEXT>
</DOC>
