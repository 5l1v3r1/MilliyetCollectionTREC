<DOC>
<DOCNO> 100108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/soneko09.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa seçime ve siyasi gelişmelere odaklandı... 
</HEADLINE>
<TEXT>

     Erken seçim kararının ardından Avrupa Birliği AB uyum yasasının da Meclis'ten geçmesiyle Borsa yatırımcıları yeniden seçim ve siyasi gelişmelere odaklandı. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, yaptığı değerlendirmede, geçen hafta milletvekillerinin seçim ve AB konusunda göstereceği kararlılığın para piyasaları için belirsizliği ortadan kaldırarak, yön tayininin yapılmasına izin vereceği belirlemesinin yapıldığını hatırlattı. 
     AB yasaları konusundaki önemli geçişin Türkiye'nin orta vadeli vizyonunun değişimine neden olacağına inandıklarını vurgulayan Yüksel, uluslararası sermaye piyasalarında skandallarla başlayan geri çekilmenin de Türkiye için aslında bir fırsat olduğunu kaydetti. 
     Yüksel, şöyle dedi 
     ''Yabancı sermaye akımlarının bu dönemde Türkiye ile ilgileneceğini umuyoruz. Kısa vadede seçim ve Irak operasyonunun yukarı hareketi baskılayıcı unsur olabileceğini ve aslında alım için fırsat yaratacağını, orta ve uzun vadelerde dalgalanan bir yükseliş trendinin bizi beklediğini düşünüyoruz.'' Geçtiğimiz haftanın son işlem gününde gelen satışların endekste bu hafta 10,500-10,300 aralığına kadar geri çekilme olabileceğini gösterdiğini dile getiren Yüksel, 11,250-11,500 aralığının desteğe alınışının da orta vade 12,500 seviyesini hedefe taşıyacağını bildirdi. 
     Yüksel, Cumartesi günü açıklanan enflasyon verilerinin piyasa beklentilerinin üzerinde oluşunun kısa vadeli satışta etkin olabileceğini, ancak kısa sürede gündemin yoğunluğu nedeniyle geri planda kalacağını düşündüklerini söyledi. 
     Açıklanacak bilançoların hafta içinde senet bazlı hareketleri ön plana çıkaracağını anlatan Yüksel, endekste 10,500-10,300-10,000-9,600 puan seviyelerini destek, 11,250-11,500-12,000-12,500 seviyelerini de direnç noktaları olarak gösterdi. 
     





</TEXT>
</DOC>
