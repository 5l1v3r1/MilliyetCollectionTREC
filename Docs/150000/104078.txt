<DOC>
<DOCNO> 104078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sontur10.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfusumuz tam 67 milyon 803 bin 927 kişi... 
</HEADLINE>
<TEXT>

     Devlet İstatistik Enstitüsü'nün DİE 2000 yılında yaptığı nüfus sayımının kesin sonuçları açıklandı. 
     Türkiye nüfusu 67 milyon 803 bin 927 kişi olarak belirlendi. Ancak açıklamanın 2 yıl geç yapılması dolayısıyla Türkiye'nin nüfusunun şu anda 70 milyon 128 bin civarında olduğu belirtildi. 
     DİE'nin 2000 yılı nüfus sayımı sonuçları Devlet Bakanı Tunca Toskay tarafından açıklandı. 2000 yılı nüfus sayımı sonuçlarına göre, Türkiye'nin toplam nüfusu 67 milyon 803 bin 927 oldu. Nüfusun 44 milyon 6 bin 274'ü kentlerde, 23 milyon 797 bin 653'ü de köylerde yaşıyor. 
     Türkiye nüfusu 1990-2000 döneminde yılda ortalama 1 milyon 133 bin kişi artış gösterirken, yıllık ortalama nüfus artış hızı, 1990-2000 döneminde binde 18.3'e düştü. 
     Böylelikle 1945 yılından sonra ilk kez 1990-2000 döneminde nüfus artış hızının binde 20'nin altına düştüğü belirtildi. 
     1990-2000 döneminde yedi coğrafi bölgenin tamamının nüfusu 
     artış gösterdi. DİE'nin açıklamasında yeralan bazı temel göstergeler ise şöyle 
     
     NÜFUS BÜYÜKLÜĞÜ 

     -Türkiye'nin toplam nüfusu 67 milyon 803 bin 927, şehirlerin il ve ilçe merkezleri nüfusu 44 milyon 6 bin 274, köylerin nüfusu ise 23 milyon 797 bin 653 olarak 
     gerçekleşti. 
     -1927 yılında yaklaşık 13 milyon 600 bin olan nüfus 73 yılda beş kat artış gösterdi. 
     -Türkiye'nin nüfusu 1927-1935 döneminde yılda ortalama 314 bin kişi artarken, 1990-2000 döneminde yılda ortalama 1 
     milyon 133 bin kişi artış gösterdi. 
     
     NÜFUS ARTIŞ HIZI 

     -Yıllık nüfus artış hızı 1940-1945 döneminde binde 10.6 ile en düşük seviyedeyken 1955-1960 döneminde binde 28.5 ile en yüksek seviyeye ulaştı. Türkiye nüfusunun yıllık artış hızı 1960-1985 döneminde önemli bir değişim göstermedi ancak 1985 yılından sonra hızla azalma sürecine girdi. Yıllık 
     nüfus artış hızı, 1980-1985 döneminde binde 24.9, 1985-1990 döneminde binde 21.7'yken 1990-2000 döneminde binde 18.3'e düştü. Buna göre, 1945 yılından sonra ilk kez 1990-2000 döneminde nüfus artış hızı binde 20'nin altına düştü. 
     
     ŞEHİR İL VE İLÇE MERKEZLERİ NÜFUSU 

     -Türkiye'de 1927-1950 döneminde şehirlerde bulunan nüfusun oranı önemli bir değişim göstermezken, 1950 yılından sonra şehirlerde bulunan nüfusun oranı hızla arttı. 
     Şehirlerde bulunan nüfus, köylerde bulunan nüfusa göre çok büyük bir hızla arttı. 1990-2000 döneminde şehirlerde bulunan nüfusun yıllık artış hızı binde 26.8 olurken, köylerde bulunan nüfusun yıllık artış hızı binde 4.2 olarak gerçekleşti. 1927-2000 dönemi dikkate alındığında, Türkiye'de 1985 yılından sonra şehirlerde bulunan nüfusun köylerde bulunan nüfustan daha fazla olduğu bir dönem başladı. Şehirlerde bulunan nüfusun oranı son on yılda önemli artış göstererek, 1990 yılında yüzde 59'ken 2000 yılında yüzde 64.9'a yükseldi. 
     
     BÖLGESEL DAĞILIM 

     -1990-2000 döneminde yedi coğrafi bölgenin tamamının nüfusu arttı. Bölgeler arasında en yüksek artış hızı Marmara Bölgesinde, en düşük artış hızı ise Karadeniz Bölgesinde gerçekleşti. 1990-2000 döneminde Marmara Bölgesinin yıllık nüfus artış hızı binde 26.7, Karadeniz Bölgesinin yıllık nüfus artış hızı binde 3.6 oldu. Ülke genelindeki nüfusun yüzde 26'sının bulunduğu Marmara Bölgesi en fazla nüfusa sahip iken, nüfusun yüzde 9'unun bulunduğu Doğu Anadolu Bölgesi en az nüfusa sahip bölgeler arasında yeralıyor. 
     Marmara şehir nüfusu en fazla olan bölge olurken, en az olan bölge Karadeniz Bölgesi. Marmara Bölgesindeki nüfusun yüzde 79'u, Karadeniz Bölgesindeki nüfusun ise yüzde 49'u 
     şehirlerde bulunuyor. 
     
     İLLERİN NÜFUS BÜYÜKLÜĞÜ 

     -81 ilden toplam nüfusu en fazla olan ilk üç il sırasıyla İstanbul, Ankara ve İzmir oldu. İstanbul'un toplam nüfusu 10 milyon 18 bin 735, Ankara'nınki 4 milyon 7 bin 860 ve İzmir'in nüfusu da 3 milyon 370 bin 866 oldu. Bu illerin il merkezlerinin nüfusu, İstanbul'un 8 milyon 803 bin 468, Ankara'nın 3 milyon 203 bin 362 ve İzmir'in 2 milyon 232 bin 265 olarak gerçekleşti. İstanbul'daki nüfus, ülke 
     toplamındaki nüfusun yüzde 15'ini kapsıyor. Başka bir ifadeyle, Türkiye'deki her yüz kişiden 15'i İstanbul'da bulunuyor. İstanbul, Ankara ve İzmir illerindeki nüfusun çoğunluğu il merkezinde bulunuyor. İstanbul'daki nüfusun yüzde 88'i il merkezinde bulunurken, bu oran Ankara'da yüzde 80, İzmir'de ise yüzde 66 oldu. Tunceli, Bayburt ve Kilis 
     nüfus büyüklüğü en az olan ilk üç oldu. Tunceli'nin toplam nüfusu 93 bin 584, Bayburt'un toplam nüfusu 97 bin 358 ve Kilis'in toplam nüfusu da 114 bin 724. Bu illerin il merkezlerinin nüfusu Tunceli'de 25 bin 41, Bayburt'ta 32 bin 285 ve Kilis'de 70 bin 670 olak gerçekleşti. Tunceli, 
     Bayburt ve Kilis illeri toplam nüfus açısından son on yıl içinde nüfusları azalan iller arasında yer alıyor. 
     
     İLLERİN NÜFUS ARTIŞI 

     -Son on yılda 81 ilden 66'sının nüfusu artarken, 15'inin nüfusu azaldı. Artvin, Çorum, Edirne, Kars, 
     Kastamonu, Kırşehir, Sinop, Sivas, Tunceli, Zonguldak, Bayburt, Bartın, Ardahan, Karabük ve Kilis'in nüfusu azaldı. 
     Antalya, Şanlıurfa ve İstanbul ise nüfus artış hızı en yüksek olan ilk üç il arasında yeraldı. 1990-2000 döneminde Antalya'nın yıllık nüfus artış hızı binde 41.8, Şanlıurfa'nın binde 36.6 ve İstanbul'un ise binde 33.1 olarak gerçekleşti. Tunceli, Ardahan ve Sinop, nüfus artış hızı en düşük olan ilk üç il arasında yeraldı. 1990-2000 döneminde Tunceli'nin yıllık nüfus artış hızı binde -35.6, Ardahan'ın binde -20.2 ve Sinop'un binde -16.2 oranında geriledi. 
     
     İLLERİN NÜFUS GELİŞİMİ 

     -İllerin şehir nüfus oranları arasında önemli farklılıklar bulunuyor. 81 ilin 55'inde nüfusun çoğunluğu şehirlerde bulunurken, 26 ilde nüfusun çoğunluğu köylerde yaşıyor. 
     İstanbul, Ankara ve İzmir şehir nüfusu en yüksek olan ilk üç il oldu. Bu illerin şehirlerinde bulunan nüfusun oranı, İstanbul'da yüzde 91, Ankara'da yüzde 88 ve İzmir'de yüzde 81 oldu. İstanbul, Ankara ve İzmir'de şehirde bulunan nüfusun oranı diğer illerden daha yüksek olmasına karşın bu illerin köylerindeki nüfus artış hızı ülke ortalamasından daha yüksek oldu. 1990-2000 döneminde köylerde bulunan nüfusun yıllık artış hızı İstanbul'da binde 81, Ankara'da binde 16 olurken, İzmir'de binde 14 oldu. Bartın, Ardahan ve Muş köy nüfus oranı en yüksek olan ilk üç il arasında yeralırken, bu illerin köylerinde bulunan nüfus oranı, Bartın'da yüzde 74, Ardahan'da yüzde 70 ve Muş'da yüzde 65 olarak gerçekleşti. Nüfusunun büyük bölümü köylerde bulunan Bartın ve Ardahan'ın köylerdeki nüfusu son on yıl içinde azaldı. Bu illerin köylerindeki nüfusunun yıllık artış hızı Bartın'da binde -17, Ardahan'da binde -32 oranında geriledi. 
     





</TEXT>
</DOC>
