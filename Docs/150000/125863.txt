<DOC>
<DOCNO> 125863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/soneko20.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa hafif yükselişle birinci seansı tamamladı... 
</HEADLINE>
<TEXT>

     İMKB Ulusal-100 Endeksi, önceki kapanışa göre 135.72 puan artışla 1. seansı 11,260.72 puandan tamamladı. Hisse senetleri yüzde 1.22 prim yaptı. 
     Endeks güne satış ağırlıkı başlayarak en düşük 10,879 seviyesini gördü. Daha sonra toparlayan endeks 11,300 puan seviyelerine doğru yükselerek dengelendi. 
     Uzmanlar, devam eden Irak tedirginliği, döviz kurundaki ve bono faizlerindeki artış nedeniyle satıcılı hareket eden endeksin açılışta 10,800 desteğini hacimsiz bir şekilde test ettiğini belirterek, daha sonra piyasanın 11,000-11,200 bandında yatay seyire geçtiğini, önümüzdeki hafta yukarı hareketin gelebileceğini savunuyorlar. 
     Endeks, 1. Seansa 54.04 puan düşüşle 11,071.24 puan seviyesinde başladı. Endeks, seansın ilk yarısını ise 91.82 puan artışla 11,217.10 puandan geçti. 
     Endeks, seansta en düşük 10,879.04 puana kadar gerilerken, en yüksek değer olarak 11,351.18 puanı gördü. 
     Seans kapanışında mali endeks 167.60 puan artışla 13,981.71 puana, sanayi endeksi 49.66 puan artışla 10,785.26 puana, hizmetler endeksi 223.08 puan artışla 7,446.73 puana yükseldi. 
     Böylece önceki kapanışa göre mali grup hisseler ortalama yüzde 1.21, sanayi grubu hisseler ortalama yüzde 0.46, hizmetler grubu hisseler de ortalama yüzde 3.09 oranında değer kazandı. 
     İşlem gören toplam 279 hisse senedinden 154'ü değer kazanırken, 35 hisse senedi değer yitirdi. 90 hissenin fiyatında ise değişiklik olmadı. 
     Seansta, 218 trilyon 762 milyar 130 milyon liralık işlem hacmi oluştu. 
     İş Bankası C , Garanti Bankası, Yapı ve Kredi Bankası, Sabancı Holding ve Vestel en yoğun işlem gören hisseler oldu. 
     





</TEXT>
</DOC>
