<DOC>
<DOCNO> 128558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko50.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıllık en düşük fiyat artışı Ankara'da gerçekleşti... 
</HEADLINE>
<TEXT>

     Türkiye genelinde Aralık ayında tüketici fiyatlarındaki ortalama artış yüzde 1.6 olurken, iller bazında en düşük fiyat artışı yüzde 0.5 ile başkent Ankara'da kaydedildi. 
     Yıllık bazda en düşük fiyat artışı da yüzde 27.4 ile Ankara'da görüldü. 
     Devlet İstatistik Enstitüsü'nün DİE seçilmiş bazı iller itibariyle belirlediği tüketici fiyatları endeksine göre, aylık bazda en düşük fiyat artışının kaydedildiği Ankara'yı, yüzde 1.1 ile Diyarbakır, Eskişehir, Zonguldak, yüzde 1.2 ile de Antalya, Gaziantep ve Samsun izledi. 
     Aynı dönemde, fiyatların en fazla arttığı il ise yüzde 2.2 ile Konya oldu. Bu ili yüzde 2.0 ile Kocaeli ve İzmir, yüzde 1.9 ile de Bursa, Mersin, İstanbul ve Trabzon takip etti. 
     Aralık ayı itibariyle son bir yılda tüketici fiyatlarında yüzde 27.4 ile en düşük artış da Ankara'da yaşandı. Başkent'i yüzde 27.9 ile Konya, yüzde 28.3 ile de Kayseri izledi. 
     Yıllık fiyat artışlarının en yüksek gerçekleştiği il ise yüzde 33.8 ile Zonguldak oldu. 
     
     BÖLGELER 
     Bölgeler itibariyle Aralık ayında, İç Anadolu Bölgesi'nde aylık bazlı fiyatlar yüzde 0.8 oranında arttı. 
     Aralık'da tüketici fiyatlarındaki artış, Marmara Bölgesi ve Ege Bölgesi'nde yüzde 1.9, Akdeniz Bölgesi'nde yüzde 1.4, Karadeniz Bölgesi ve Güneydoğu Anadolu Bölgesi'nde yüzde 1.5 ve Doğu Anadolu Bölgesi'nde yüzde 1.7 oldu. 
     Öte yandan, Aralık ayı itibarıyla yıllık enflasyon, Marmara'da yüzde 30.6, Ege'de yüzde 29.4, Akdeniz'de yüzde 30.8, İç Anadolu'da yüzde 27.6, Karadeniz'de yüzde 31.6, Doğu Anadolu'da yüzde 31.0 ve Güneydoğu Anadolu'da da yüzde 31.33 olarak belirlendi. 
     





</TEXT>
</DOC>
