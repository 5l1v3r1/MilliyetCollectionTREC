<DOC>
<DOCNO> 130376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sonspo04.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da transfer çalışmaları... 
</HEADLINE>
<TEXT>

     Bursaspor'da transfer çalışmaları sürerken, her konuda anlaşmaya varılan Brezilyalı Gomes Glauber'in yarın Bursa'ya geleceği bildirildi. 
     Bursaspor Kulübü Teknik Asbaşkanı Nurettin Karayaka, Portekiz Birinci Lig takımlarından Braga'da kiralık olarak oynayan Gomes Glauber ile sezon sonuna dek prensip anlaşmasına vardıklarını söyledi. 
     Gomes Glauber'i, orta alanda gördükleri oyun kurucu eksikliğini gidermek için transfer ettiklerini anlatan Karayaka, ''Her konuda anlaştığımız bu oyuncu, yarın Bursa'ya gelecek ve sağlık kontrolünden geçtikten sonra resmi sözleşmeyi imzalayacak'' dedi. 
     Karayaka, Glauber'in dışında Yunanistan'ın PAOK Selanik takımında oynayan Polonyalı sol kanat oyuncusu Kozminski ile de menajerler aracılığıyla görüştüklerini, ancak bu transferin henüz bir netlik kazanmadığını kaydetti. 
     Yurtiçinden Çaykur Rizespor'un orta alan oyuncusu Koray ile de ilgilendiklerini belirten Karayaka, ''Koray için girişimimiz oldu. Karadeniz ekibine 150 milyar lira önerdik. Ancak bizden 600 milyar talep edilince, şimdilik bu transferi askıya aldık. Eğer bonservisi uygun bir seviyeye inerse, bu oyuncuyu da kadromuza katarız'' diye konuştu. 
     





</TEXT>
</DOC>
