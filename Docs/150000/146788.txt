<DOC>
<DOCNO> 146788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko09.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış uzayınca hayvan yetiştiricileri zor durumda kaldı... 
</HEADLINE>
<TEXT>

     Doğu Anadolu Bölgesi'nde kış mevsiminin geçen yıllara oranla daha uzun sürmesi özellikle hayvan yetiştiricilerini zor durumda bıraktı. Kışlık hayvan yemi tükenen çiftçilerin, karın halen kalkmaması nedeniyle meralara da çıkamadığı belirtildi. 
     Bölgede kış mevsimini ağır geçiren illerden biri olan Muş'ta, hayvanlarının yemleri tükenen çiftçiler, yem fiyatlarının da pahalı olması nedeniyle meralara çıkmak için baharın gelmesini bekliyor. 
     Muş Tarım İl Müdürü Fuat Akaydın, kış mevsiminin geçtiğimiz yıllara oranla daha sert ve uzun geçtiğini kaydederek, çiftçilerin geçtiğimiz yıl bu aylarda meralara çıkmaya başladığını anımsattı. 
     Akaydın, ''Çiftçilerimiz, bu aylarda meralara çıkacağını hesaplayıp ona göre hayvanlarının yemlerini biriktirmişlerdi. Ancak kış tahmin edilenden uzun sürdü'' dedi. 
     Bu arada, hayvanlarını kesim için kent merkezine getiren bazı hayvan yetiştiricileri, hayvanlarının bir kısmının açlıktan telef olduğunu, bir an önce meralara çıkmayı beklediklerini söylediler. 
     





</TEXT>
</DOC>
