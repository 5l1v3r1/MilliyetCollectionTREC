<DOC>
<DOCNO> 117015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur27.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Başbakanı, Erdoğan'ı Yunanistan'a davet etti... 
</HEADLINE>
<TEXT>

     Yunanistan Başbakanı Kostas Simitis, seçimden birinci parti olarak çıkan AKP'nin Genel Başkanı Recep Tayyip Erdoğan'ı telefonla arayarak kutladı. 
     AK Parti'den yapılan açıklamada, Simitis ile Erdoğan'ın 15 dakika görüştükleri belirtildi. Simitis'in AK Parti'yi seçimde elde ettiği başarıdan ötürü kutlayarak, Erdoğan'ı, Yunanistan'a davet ettiği kaydedildi. 
     AK Parti Genel Başkanı Erdoğan'ın, Simitis'in davetini kabul ettiği ve bunu en kısa sürede gerçekleştirmeyi istediği ifade edildi. Erdoğan'ın, Simitis'e Yunanistan ile gerçekleştirilecek işbirliğinin, Türkiye-Yunanistan ilişkileri, Türkiye-AB ilişkileri ve tüm dünya açısından çok olumlu olacağını söylediği belirtildi. Simitis, Erdoğan'ın AB üyesi ülkelere yapacağı ziyaretlerin Yunanistan'dan başlamasından duyacağı memnuniyeti ifade ederek, bu ziyaretin prosedürünü görüşmek üzere iki kişiyi Ankara'da temaslarda bulunmak üzere görevlendirdiğini söyledi. 
     Öte yandan Erdoğan, bugün Genel Merkez'de yabancı basın mensupları ile bir sohbet toplantısında biraraya gelecek. 
     





</TEXT>
</DOC>
