<DOC>
<DOCNO> 143750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/ekonomi/eko03.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdilik not indirimi yok 
</HEADLINE>
<TEXT>

S P mevcut notun tüm riskleri içerdiği, Moody’s ise hükümetin risk yönetimini görmek istediği için not indirimi düşünmediğini açıkladı 
     S P Piyasalarda güven erimesi var 
     Uluslararası kredi derecelendirme kuruluşu Standard Poor’s S P Türkiye Bölgesi Direktörü Ala’a Al Youssuef, B - olan not tüm riskleri içerdiği için not düşüşü düşünmediklerini belirtti. 
     CNBC - e’nin sorularını yanıtlayan Türkiye’den Sorumlu Direktör Ala’a Al Youssuef, "Nisan başında IMF gözden geçirmesi sona erebilir. Verdiğimiz B - notu, siyasi belirsizlikleri de kapsıyor. Zaten çok düşük bir not. Onun için gelişmeleri izlemekle birlikte, kısa vadede bir not düşüşü öngörmüyoruz" dedi. Al Youssuef, "Piyasalardaki güven dalgalı bir seyir izliyor. Faizleri ve mali disiplini, yapısal reformları izliyoruz. Bunlar tam olarak raydan çıkmış değil. Bütün bu gelişme ve etkiler özellikle turizm sektörünü olumsuz etkileyecek ve bazı ekonomik sorunlara yol açabilecek. Savaşın getirdiği belirsizliklere rağmen şu aşamada bir değişiklik öngörmüyoruz" diye konuştu. 
     S P Finansal Kurumlar Direktörü Scott Bugie ise fonlamayla ilgili çok büyük bir sorun olmadığı takdirde kredi notunda bir düşüşün söz konusu olmayacağını aktardı. Bugie, "Dalgalanma zaten uzun süredir devam ediyor" dedi. 
     
     Moody’s Reformlar tereddüt yaratıyor 
     Moody’s’in Doğu Avrupa, Orta Doğu ve Hazar Bölgesinden Sorumlu Direktörü Liz Jackson - Moore, kısa vadede bir not düşüşünün gündemlerinde olmadığını söyledi. CNBC - e’nin sorularını yanıtlayan Moore, geçen hafta yapılan "ABD yardımı olmazsa kredi notu düşebilir" açıklamasının yanlış anlaşıldığını ifade etti. 
     Irak’ta yapılacak bir savaşın olumsuz etkileri olacağına dikkat çeken Moore şunları söyledi "Bizler ekonomi yönetiminin bu maliyetleri, savaşın getirdiği riskleri nasıl yöneteceğini bilmiyoruz. Savaşın başlamasını takiben Türkiye’nin riskleri nasıl yönettiğine bakmamız gerekiyor. Ancak hemen ve kısa vadede bir not düşüşü düşünmüyoruz." 1991 krizi sırasında Türkiye’nin özellikle turizm ve petrol açısından zor durumda kaldığını hatırlatan Moore, "Şimdi de yardımın gelmemesi halinde bir finansal açık oluşması söz konusu olabilir. Son iki yılda atılan olumlu adımlara rağmen yapısal reformlar henüz tamamlanamadı. Bu konuda da tereddütlerimiz var. Bu reformlardan sapılabileceği endişesini taşıyoruz. Özellikle savaş büyük bir belirsizlik oluşturuyor" dedi. 
     
     JP Morgan Borç almada sorun olabilir 
     ABD’li yatırım bankası JP Morgan, Türkiye’nin ABD’den beklediği mali yardımı alamaması halinde, uluslararası sermaye piyasalarına erişiminin geçici olarak kesileceğini savundu. 
     Kuruluş, dünkü raporunda, hükümetin, detaylı bir finansman programıyla kendi kendini finanse edebileceğini açıklamaması durumunda, 7 - 11 Nisan’da yapılacak 3 milyar dolarlık itfanın, yüzde 80 bileşik faizlerle gerçekleşebileceğini öne sürdü. Raporda Türkiye’nin ABD’den beklediği yardımı alamaması durumunda mali hedeflerini tutturamayacağı savunuldu. Yetki tezkeresi konusunda ABD ile anlaşılamaması durumunda piyasalardaki güvenin yok olacağı belirtilen raporda, piyasalarda güvenin düşmesi durumunda yıllık ortalama yüzde 45 hedeflenen faizlerin yüzde 65’lere çıkabileceği savunuldu. Raporda, 2003’te yeni bir Eurobond ihracı olmaması halinde 15 milyar dolarlık mali açığın ortaya çıkabileceği uyarısında bulunuldu. 
     Diğer yandan, Deutsche Bank, ABD’den gelecek daha sınırlı bir mali yardımın, piyasalarda yaşanabilecek yukarı yönlü hareketi sınırlayacağını savundu. 
     



 EKONOMİ 
















</TEXT>
</DOC>
