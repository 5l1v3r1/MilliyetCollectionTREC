<DOC>
<DOCNO> 136286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/spor/spo04.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba’dan ders 
</HEADLINE>
<TEXT>

Trabzonspor’un hocası, Elazığ maçındaki hakem yönetiminden önce, takımın eksikleri ve hatalarını sorgulayacaklarını söyledi 
     BORDO - Mavili ekibin teknik direktörü Samet Aybaba, "Elimize geçirdiğimiz pozisyonları değerlendiremiyorsak, hatayı önce kendimizde arayacağız" dedi. Aybaba "Hakemlerle ilgili düzenlemeyi Futbol Federasyonu yapar. Ben, takımımı sorguluyorum. Hakem puanımızı bile çalsa, onlar hakkında olumlu ya da olumsuz konuşmama kararımı, değiştirmeyeceğim. Eksikler için önlemler alacağız. Sorun neredeyse oradan başlanır" diye konuştu. 
     ASBAŞKAN Erol Tuna, "Maçta her şeyi yaptık, ama rakibimiz adeta hakemlerle birlikte bir takım olmuştu" iddiasında bulundu. Erol Tuna, "Futbol Federasyonu üzerine düşeni yerine getirmek ve bu taraflılığın hesabını sormak durumunda" ifadesini kullandı. Yönetici İsmail Yavuz, "Rahat kazanabileceğimiz maçın sonucunu hakem değiştirdi" derken, Hüseyin Tütüncü, "Önlem almak zorunda olduğumuzu gördük" ifadesini kullandı. 
     
     Fatih Tekke korkusu 
     TRABZONSPOR’U, maç sonrası orta hakem Cem Papila’nın yakasından tutup, "Sen bize karşı art niyetlisin" diyen, kaptan Fatih Tekke’ye gelebilecek ceza korkusu sardı. Yöneticiler, "Fatih’le ilgili olarak bize henüz resmi bir şey gelmedi. Maç sonrasında kullandığı ifadeler, raporda yer almışsa ceza alabilir" dediler. 
     



 SPOR 


























</TEXT>
</DOC>
