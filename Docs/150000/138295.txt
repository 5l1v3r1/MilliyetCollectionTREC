<DOC>
<DOCNO> 138295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur24.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül beklenen açıklamasını yapmadı.. 
</HEADLINE>
<TEXT>

     Başbakan Abdullah Gül, dün akşam ABD ile görüşmelerle ilgili bugün bir açıklama yapacağını söylemişti. Tezkere ile ilgili belirsizliği ortadan kaldırması beklenen konuşmayı olağanüstü toplanan İTO Meclisi'nde yaptı ancak yine konuya açıklık getirmedi. 
     Başbakan Gül sadece görüşmelerin sürdüğünü söylemekle yetinip "ileriki günlerde bu konu çözülecek" demekle yetindi ve nihai kararın TBMM'nin olduğunu vurguladı. 
     Başbakan Abdullah Gül, ABD ile yürütülen istişarelerin müttefik ülkelerin karşılıklı birbirlerine güven, dostluk, samimiyet ama karşılıklı kaygılarını da paylaşan bir eda içerisinde gittiğini belirterek, ''Biz muhakkak ki onların kaygılarını, onlar da bizim kaygılarımızı en iyi şekilde anlamaktadırlar ve önümüzdeki günlerde bir neticeye varılacaktır'' dedi. 
     Bunun yanlış anlamalara fırsat vermek istemediğinden kaynaklandığını ifade eden Gül, şöyle devam etti 
     ''Tabii ki Türkiye daha önceki savaşın tecrübesini yaşayan bir ülke. Bu konuda çok tecrübeleri var. Bunları bütün müttefiklerimize anlattık ve herkes de bunu çok biliyor. O bakımdan son günlerde gördüğünüz istişareler, danışmalar müttefik ülkelerin karşılıklı birbirlerine güven, dostluk, samimiyet ama karşılıklı kaygılarını da paylaşan bir eda içerisinde gitmektedir. 
     Şüphesiz ki Amerika Birleşik Devletleri stratejik ortağımızdır. İşbirliklerimiz de çok sahada vardır. Ama biz muhakkak ki onların kaygılarını onlar da bizim kaygılarımızı en iyi şekilde anlamaktadırlar ve önümüzdeki günlerde bir neticeye varılacaktır. '' 
     
     ''MAL ALIŞVERİŞİ GİBİ GÖRMEK YANLIŞ''- 

     Başbakan Gül, Irak konusunda ABD ile yürütülen görüşmelere ilişkin İTO Başkanı Mehmet Yıldırım'ın konuşmasında dediği gibi, sadece ekonomik bir mesele olarak görmenin yanlış olduğunu kaydederek, ''Sanki bir mal alışverişi gibi görmek de çok yanlıştır. Başta Anayasamız bunun yanlış olduğunu söyler. Anayasamızın 92. maddesi bildiğiniz gibi uluslararası meşruiyetten bahseder. Daha sonra şüphesiz ki siyasi askeri birçok sahalar vardır. Bu konularda Türkiye'nin çıkarları doğrultusunda en iyi şekilde çalışmalar yapılmaktadır'' diye konuştu. 
     Gül, bu konuların sadece hükümet tarafından değil, Milli Güvenlik Kurulu toplantılarında da ele alındığına işaret ederek, ''Neticede nihai kararı şüphesiz ki TBMM bu konularda verecektir'' dedi. 
     
     "TÜRKİYE-ABD İLİŞKİLERİ NE OLURSA OLSUN SÜRECEK" 

     Başbakan Gül, Meclis üyelerinin sorularını yanıtlarken, ABD ile ilişkiler konusunda bir soru üzerine, şunları söyledi 
     ''Türkiye-ABD ilişkileri tabii önemlidir. Sadece bir şeye bağlamak doğru değildir. Türkiye-ABD ilişkileri karşılıklı dostluk ve anlayış içinde devam etmektedir. Soğuk harp döneminden başlayan ilişkiler vardır. Dolayısıyla bu konuları sadece bir şeye bağlamak doğru değildir. Tabii, Türkiye-ABD ilişkileri ne olursa olsun devam edecektir.'' Abdullah Gül konuşmasında, her ne kadar son günlerde dış politika meseleleri çok gündeme geliyorsa da diğer konuları da ihmal etmediklerini söyledi. ''Ama onlar ekrana gelmiyor o başka'' diyen Gül, hükümet olduktan sonra hiçbir hükümetin karşılaşmadığı sorunlarla karşı karşıya kaldıklarını belirtti. Başbakan Gül, şöyle devam etti 
     ''Bunlar Türkiye'nin sorunları, Avrupa Birliği meselesi, Kıbrıs meselesi, Irak meselesi. Ama ekonomik mesele başlı başına ayrı bir alan. Ayrı bir savaş alanı, ayrı bir mücadele. Geçmiş hükümetler başaramadığı için gittiler. Dolayısıyla biz hiçbir zaman bunu ihmal etmiyoruz. Hiçbir zaman biz şimdi Irak'la uğraşalım, Kıbrıs'la uğraşalım, AB'yle uğraşalım, ekonomi şurada dursun, bunlar bitince sıra ona gelir , böyle bir şey olamaz. Demin sayın başkanının dediği gibi krizler öyle ya da böyle gelecek geçecek ama kendi gerçeklerinizle karşı karşıya kalacaksınız. 
     Kendi gerçekleriniz de sağlam bir ekonomik yapıdır. Sağlam bir sosyal bünyedir. Bu açıdan bunu hiçbir zaman gözardı etmiyoruz. Bundan emin olmanızı özellikle rica ediyorum. '' 
     
     AB BİR SÜREÇ 

     Avrupa Birliği konusuna değinirken, AB'nin 1-2 toplantı değil, bir süreç olduğuna işaret eden Gül, şöyle devam etti 
     '' Kopenhag'da toplantılar oldu bitti, tamam. Başka bir önemli toplantı yaklaşırken yine harekete geçelim zihniyeti içinde değiliz. Kopenhag'dan sonra iki paket geçirdik. Ve şimdi üçüncü bir paket TBMM'de hazırlanmakta. Dolayısıyla bir süreç bu. O nedenle onun için çok dikkat ediyoruz. Dışarda da AB nezdinde demek istiyorum çok yakından takip ediliyoruz ve atılan adımları olumlu tepkilerle görüyoruz. Gayretimiz şudur, 2003 yılı raporlarını iyi çıkarmaktır ve müzakere tarihini 2004'ün sonundan daha önceye aldırabilmektir. Ve biz bu işleri yaparken bir şeyin altını çizmek istiyorum, bütün dünyada güvenlik meseleleri adı altında temel hak ve hürriyetler sınırlandırılırken, daraltılırken Türkiye'de hak ve özgürlüklerin demokrasinin standartları genişletiliyor. Bunları 3 aylık hükümetimizin içerisinde yaptık ve yapmaya da devam ediyoruz.'' 
     
     KIBRIS KONUSU 

     Başbakan Abdullah Gül, Kıbrıs konusunda da önemli bir kavşakta bulunulduğunu söyledi. Gül, şunları kaydetti 
     ''Çözümsüzlük bizim için çözüm değildir. Hiçbir hükümet için de böyle olmamıştır ama algılama en azından böyledir. Dolayısıyla bu çözülsün diye uğraşıyoruz. Ama çözüm demek kendi kendimizi kandıracak ve ileride pişman olacağımız bir şeyi çözüm diye millete satmak demek olmayacaktır. Ama samimi olarak da bu çözülsün diye gayret ediyoruz. O bakımdan 3 gün önce Brüksel'de Kofi Annan'la görüştüm. 3. bir planla geliyor. Bakacağız, hep beraber inceleyeceğiz. Olumlu gelişmeler olduğu kanaatindeyim. Muhakkak ki buna tek başına birkaç kişi karar vermeyecek, hep beraber karar vereceğiz.'' Şu anda yaşanan sorunların çözülmesinden sonra Türkiye'nin karşı karşıya kalacağı meselenin ekonomi olduğunu ifade eden Başbakan Gül, şöyle devam etti 
     ''Eğer ekonomik konularda çok daha fazla problemlerimizi çözmüş bir ülke olsaydık muhakkak ki birçok konularda çok daha güçlü olurduk. O açıdan hükümetimizin her şeyin önündeki birinci önceliği ekonomidir. Çünkü diğer hükümetler, partiler bunu çözemedikleri için gitmişlerdir. 
     AK Parti hükümetinin Türkiye için bir şans olduğuna inanıyoruz. Çünkü tek parti iktidarı vardır. Seçimlerden önce partimizin başlattığı çalışmalar aslında 2002 yılının neticesinin iyi çıkmasına katkıda bulunmuştur. Ve Türkiye büyük bir ekonomik krizin içerisinden sağlıkla çıkmak üzeredir ve çıkmaktadır da. Bunda seçimlerden önce başlattığımız çalışmaların da katkısı olmuştur.'' 
     
     "POPÜLİST POLİTİKA YAPMIYORUZ" 

     Başbakan Gül, hiçbir zaman popülist ve alkış almak peşinde politikalar gütmediklerini belirterek, yaptıkları işlerden birisinin bugünü derlemek, toplamak, diğerinin de Türkiye'nin bir daha bu tip sıkıntılarla karşı karşıya kalmayacağı sıhhatli altyapıyı, ekonomik yapıyı oluşturmak olduğunu söyledi. 
     2003 yılı bütçesini yaparken mali disipline dikkat ettiklerini ve bunun için de yüzde 6.5 faiz dışı fazlayı oluşturmak için büyük bir gayret gösterdiklerini söylediklerini aktaran Gül, bir taraftan gelirleri artırırken, bir taraftan da toplanan gelirler dibi delik bir kuyuya gitmesin diye harcama reformunu başlattıklarını anımsattı. Gül, şunları kaydetti 
     ''Bütçede müthiş bir gözden geçirme yaptık. Birçok yatırımların önceliğini tekrar değiştirdik. Onun da ötesinde yolsuzluk derecesine varan sosyal güvenlik ve sağlık gibi harcamaları ilk defa disiplin altına aldık ve büyük tasarruflar yaptık. Bu disiplin içerisinde 2003 yılı bütçesini hazırlıyoruz ve 2003 yılı bütçesi yüzde 6.5 faiz dışı fazla verecektir.'' Abdullah Gül, kamu borçlarını azaltmak ve yeniden borçlanırken reel faizleri de düşürmenin en önemli hedefleri olduğunu belirterek, bütün bunların gerçekleşmesi için yüzde 6.5 faiz dışı fazlanın açık ve berrak bir şekilde görülmesi gerektiğini kaydetti. 
     Gül, ''Bunu bu bütçede göstereceğiz. Bütün çalışmalarımız budur. Gece gündüz bakan arkadaşlarım, ben bütün bu kriz süresi içerisinde sabah akşam bu toplantıları yapıyoruz. Arşivler bunun şahididir. Dolayısıyla hiçbir zaman ihmal etmiyoruz'' diye konuştu. 
     
     KALKINMA VE BÜYÜME ÖZEL SEKTÖR ELİ İLE OLACAK 

     Bundan sonra kalkınma ve büyümenin devlet eli ile değil özel sektör eli ile olacağını vurgulayan Gül, ''Sağlıklı olan da budur. Bunun için de bu hükümetin misyonu özel sektörün önündeki her türlü engeli kaldırmak olacaktır'' dedi. 
     Gül, bu hantal yapıyla rekabet edilemeyeceğini, bu yükle sürdürülebilir kalkınmanın yakalanamayacağını dile getirdi. 
     Popülist davranışlara önem vermediklerini belirten Gül, konuşmasını şöyle sürdürdü 
     ''İktidarımızın başındayız. O açıdan seçim yatırımları, popülist davranışların hiç kimseye faydası olmadığını gördük. Bunu yapan kaybetmiştir. Biz işimizin başındayız. Bunlara hiç mi hiç önem vermiyoruz. Biz yeter ki, Türkiye'yi düzlüğe çıkartalım zihniyeti içinde hareket ediyoruz. Yaptığımız bazı sosyal amaçlı programlar tenkit edilmemeli, çünkü bir ülkede eğer bir tarafı tamamen terk ettiyseniz yine başarılı olamazsınız. Ölen ölsün, kalan sağlar bizimdir. Onlarla devam edeceğiz zihniyeti, bizim zihniyetimiz olamaz.'' Başbakan Gül, Türkiye'de yıllardır ihmal edilen emekli kesime birazcık insanca yaşayabilmeleri için bir şey yaptılarsa kimsenin bunu popülist bir anlayış çerçevesi içinde ele almamasını isteyerek, ''Çünkü, biz seçime falan gitmiyoruz ki yapalım bunları. O açıdan yaptığımız şeylerin farkındayız'' dedi. 
     Gül, en büyük işbirliğini iş alemi ile yapacaklarını söylediklerini hatırlatarak, Ankara'da TOBB'un yaptığı istişare toplantısına çok sayıda bakanla katıldıklarını ve konuşulanların orada kalmamasını söylediğini bildirdi. Gül, ''Konuşulanlar yerde kalmıyor ve somut adımlar atılıyor'' dedi. 
     Çalışma hayatına da değinen Gül, yatırım ortamının iyileştirilmesi ile ilgili basitleştirici bazı tedbirler olduğunu ve bu yasanın hazırlanarak Meclis'e geldiğini söyledi. 
     
     RİSK SERMAYESİ GELİYOR 

     Gül, iş aleminin üzerinde durduğu KOBİ tanımının hazırlandığını ve KOBİ piyasalarına ilişkin hazırlık yapıldığını belirterek, şunları söyledi 
     ''Girişim sermayesi şirketleri, risk sermayesi geliyor. Kredi garanti fonunun hazırlığı yapıldı. Daha çok istihdam edebilmeniz için bazı teşvikler getiriyoruz.'' Abdullah Gül, İş Güvencesi Yasası ve İş Yasası'na değinirken de, şunları kaydetti 
     ''Bu 15 Mart'ta devreye girecek. Bununla ilgili Çalışma Bakanlığı başkanlığında toplantılar yapılıyor ve şöyle bir mutabakata varmıştık Bu komitede bu mesele çözülecek. Çözülemezse siyasi irademizi biz kullanarak hükümet olarak çözeceğiz denildi. Çok sayıda maddede, 100'ün üzerinde anlaşma sağlandı. 11 madde üzerinde bir mutabakat olunmadı. Şimdi top bizde, hükümette. Biz siyasi irademizi alacağız ve bu işi çözeceğiz.'' 

     
</TEXT>
</DOC>
