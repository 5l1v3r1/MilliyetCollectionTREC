<DOC>
<DOCNO> 120044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur22.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Aydın "İnşallah türban sorunu kalkacak" 
</HEADLINE>
<TEXT>

     Devlet Bakanı Mehmet Aydın, ''Türban'' sorununun herkesin, Parlamento'ya giren CHP'nin de sorunu olduğunu ifade ederek, ''İnşallah türban sorunu kalkacak. Kaldıracağız demiyorum, kalkacak diyorum'' dedi. 
     Aydın, Başbakanlık Merkez Binası'ndaki makamında Başbakanlık muhabirleri ile tanışma amaçlı bir sohbet toplantısı düzenledi. 
     Aydın, sohbet toplantısında gazetecilere milletvekili olmadan önce görev yaptığı Dokuz Eylül Üniversitesi İlahiyat Fakültesi'ndeki öğretim üyeliği ile yurtiçi ve yurtdışında katıldığı konferans ve çalışmalar hakkında bilgi verdi. 
     ''Siyasete atılmasaydım, '11 Eylül sonrası İslam' kitabını çıkaracaktım'' diyen Aydın, İslam dünyasında kadının bulunduğu yer ve kadın hakları konusundaki görüşlerini dile getirdi. Aydın, ''Kadınların bizden alacağı var. Kadınların her işe bizden iki adım önce başlamaları lazım. Kadının başına da bakmayacaksınız, onun bilgi birikimine bakacaksınız. Onun kafasını bilgi ile dolduracaksınız'' diye konuştu. 
     Gazetecilere, ''Türban'' konusundaki görüşlerini de aktaran Mehmet Aydın, şunları söyledi 
     ''İnşallah türban sorunu kalkacak, kaldıracağız demiyorum, kalkacak diyorum. Bu sorun herkesin, Meclis'te grubu bulunan CHP'nin de sorunu, gönül isterdi ki olmasın, ama maalesef var. Kronik bir hale geldi. 
     Bu sorun bir kadronunmuş gibi algılanıyor, oysa ki bu sorunu herkesin sahiplenmesi lazım. Küreselleşmiş bir soruna, küresel bir yaklaşım gerekiyor. Bu konuda sadece siyasi partilerden değil, sivil toplum örgütlerinden ve basından da destek almamız lazım.'' 
     





</TEXT>
</DOC>
