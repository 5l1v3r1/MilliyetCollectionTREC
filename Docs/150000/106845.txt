<DOC>
<DOCNO> 106845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur39.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik'te işçiler işverenle anlaştı... 
</HEADLINE>
<TEXT>

     Türkiye Harp Sanayi ve Yardımcı İş Kolları İşçileri Sendikası Harb-iş Ege Bölgesi Şubesi Genel Sekreteri Recep Arıkan, ABD'nin İzmir, Ankara ve Adana'daki işyerlerinde çalışan toplam bin 750 işçiyi kapsayan toplu iş sözleşmesinin imzalandığını bildirdi. 
     Arıkan, yaptığı açıklamada ABD'nin Ankara'da ABD Savunma İşbirliği Başkanlığı, Adana'da İncirlik Hava Üssü ile İzmir'deki Amerikan Ordu Pazarı, Amerikan Hava Kuvvetleri'ne bağlı İzmir 425 Müfreze Komutanlığı ve ABD Kuvvetleri Türkiye Üst Bakım Müteahhit Şirketi'nde VBR çalışan Harb-İş üyesi bin 750 işçiyi ilgilendiren toplu iş sözleşmesi görüşmelerini değerlendirdi. 
     Görüşmelerin 17 Nisan 2002'de başladığını belirten Arıkan ilerleyen süreçte anlaşmazlık çıkınca 8 Ağustos'ta grev kararının alındığını kaydederek, şöyle dedi 
     ''Toplu iş sözleşmesi görüşmeleri ABD Hava Kuvvetleri İşverenler Ortak Müzakere Heyeti Başkanı Albay Cristofer R. Doley ile Harb-İş Sendikası Genel Başkan Yardımcısı Enis Sönmez başkanlığındaki heyet arasında yürütüldü. Grev kararının asılmasından sonra da görüşmeler sürdü ve bugün anlaşma sağlanarak toplu iş sözleşmesi imzalandı.'' Anlaşmayla işçi ücretlerine 1 Nisan 2002 tarihinden itibaren geçerli olmak üzere ilk üç ay için yüzde 12 oranında zam yapıldığını bildiren Arıkan, sonraki altı aylık dönemlerde ücretlerin enflasyon oranında zamlanacağını söyledi. 
     Arıkan, 31 Mart 2004 tarihine kadar geçerli olacak sözleşme çerçevesinde sosyal yardımların yüzde 65 oranında zamlandığını kaydederek, bu şekilde bir aylık sosyal yardım miktarının 115 milyon liraya çıkarıldığını belirtti. 
     Recep Arıkan, ''Bunun dışında dört ikramiye ve iki yıl içinde dört kez olmak üzere işçilere 400 Amerikan Doları tutarında refah payı ödenecek. Sözleşmeyle en düşük işe giriş ücreti 800 milyon liraya çıkarıldı. Ortalama ücretlerin neti de 1 milyar 300 milyon lira oldu''diye konuştu. 
     





</TEXT>
</DOC>
