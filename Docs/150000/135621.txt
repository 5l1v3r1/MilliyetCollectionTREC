<DOC>
<DOCNO> 135621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/siyaset/asiy.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Siirt’ten aday oldu 
</HEADLINE>
<TEXT>
Başbakanlığına üç engel’ kaldı 
YSK adaylığına onay verir, seçim olası Irak savaşı nedeniyle ertelenmez ve Siirt’ten milletvekili seçilirse, Tayyip Erdoğan Başbakanlık koltuğuna oturacak 
     ANKARA Milliyet 

     AKP, Siirt’te 9 Mart’ta yenilenecek seçim öncesi milletvekili adaylığından istifa eden Mervan Gül’den boşalan birinci sıra adayı olarak Genel Başkanı Recep Tayyip Erdoğan’ı gösterdi. Erdoğan, Yüksek Seçim Kurulu YSK adaylığına onay verir, seçim olası Irak savaşı nedeniyle ertelenmez ve Siirt’ten milletvekili seçilebilirse başbakan olabilecek. 
     Erdoğan’ın adaylığına ilişkin belgeleri YSK’ya veren Genel Başkan Yardımcısı Necati Çetinkaya, Erdoğan’ın aday olma kararını, sadece AKP’nin değil, Siirt’te partili partisiz herkesin konsensüs halinde aldığını söyledi. Çetinkaya şöyle devam etti 
     "Erdoğan, birçok ülkelede devlet ve hükümet başkanlarınca resmen kabul edildi ve ziyarette bulundu. Hepsi, bir genel başkanın Meclis’te temsil edilmemesi ve milletvekili olmamasını yadırgadı. Bugün demokrasinin boşluğunun giderilmesi bakımından bu müracaat yapıldı. Partimizin tarihi bakımdan önemli, mutlu bir gün. Erdoğan, inşallah Siirt’ten milletvekili olarak TBMM’ye gelecek, bu yanlışlık da giderilmiş olacaktır. Seçim çalışmalarına yarın bugün benim başkanlığımda bir heyetin Siirt’e gitmesiyle başlıyoruz. Siirtliler seçimi 3 - 0 kazanmamızı istiyor." Çetinkaya, savaş nedeniyle seçimin ertelenmesi ihtimali için de "Anayasa’daki o konu daha genel bir durumu ifade ediyor" dedi. 
     
     Son söz YSK’nın 
     Seçim takvimine göre, bugün geçici aday listeleri Resmi Gazete’de yayımlanacak. Buradaki isimlerin adaylıklarına 17 Şubat akşamına kadar itiraz edilebilecek. Erdoğan’ın Siirt’ten aday olup olamayacağına ilişkin son söz YSK tarafından 21 Şubat’ta söylenecek. 
     
     Siirt seçimi AİHM’ye gitti 
     ANKARA Milliyet 

     Eski Milletvekili Rahmi Kumaş, Siirt seçiminin ihtiyati tedbir yoluyla durdurulması istemiyle Avrupa İnsan Hakları Mahkemesi’ne AİHM başvurdu. Kumaş, dava dilekçesinde başvurularını reddeden Yüksek Seçim Kurulu’nun YSK kararlarının kesin olması nedeniyle iç hukuk yollarının tükendiğini belirtti. 
     Dilekçesinde 3 Kasım’dan bu yana konuyla ilgili gelişmeleri anlatan Kumaş, YSK’nın Siirt’te 9 Mart’ta yapılacak seçimde milletvekili adaylarını yalnız AKP, CHP ve o gün bağımsız aday olanlara göre belirlemesinin Anayasa’ya, Milletvekili Seçimi Kanunu’na, demokratik ilkelere aykırı olduğunu savundu. YSK’nın eski bir milletvekili, yurttaş olarak kendisinin aday olma hakkını da ortadan kaldırdığını ifade eden Kumaş, şunları kaydetti "Bu seçimin önleyici önlem yoluyla ihtiyati tedbir durdurulmasına ve sonunda seçimin bir ara seçim olduğundan yapıldığı gün en az yüzde 10 oy alan partilerin milletvekilliğini kazanmaları ve bu seçime yeni bağımsız adayların da girebilmesi ilkeleri altında yapılmasına ve uygun görülecek bir tazminatın bana ödenmesine karar verilmesini dilerim." 
     



 SİYASET 












</TEXT>
</DOC>
