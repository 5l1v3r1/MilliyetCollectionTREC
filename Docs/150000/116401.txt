<DOC>
<DOCNO> 116401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sonspo06.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Potada derbi heyecanı 
</HEADLINE>
<TEXT>

     Türkiye Basketbol Ligi'nin 5. haftasında derbi maçında yarın Beşiktaş ile Galatasaray takımları karşı karşıya gelecek. 
     Süleyman Seba Spor Salonu'nda yapılacak karşılaşma saat 17.00'de başlayacak. 
     Beşiktaş, ligin ilk 4 haftasında sadece 1 galibiyet alabilirken, 3 maçtan yenik ayrıldı. 
     Galatasaray ise 3 maçta 2 galibiyet, 1 yenilgi alarak başarılı bir görüntü ortaya koydu. Sarı-kırmızılıların ligin ilk haftasında Darüşşafaka ile yaptığı maçın ise Basketbol Federasyonu tarafından 16 Kasım'da tekrarlanmasına karar verilmişti. 
     
     KANDEMİR ''SAVUNMADA VE HÜCUMDA İYİ OLMALIYIZ'' 
     Beşiktaş Antrenörü Ahmet Kandemir, Galatasaray karşısında iyi savunma ve hücum yaparak galip gelebileceklerini söyledi. 
     Kandemir, son iki haftada şansız yenilgiler aldıklarını belirterek, ''Son 2 maçımızı da son saniyelerdeki basketlerle kaybettik. Bu bizim için iyi bir durum değil. Galatasaray ile kendi sahamızda oynuyoruz. Savunmada ve hücumda iyi olmamız gerektiğini biliyorum'' dedi. İnanç'ın, parmağındaki kırık nedeniyle Galatasaray maçında oynayamayacağını kaydeden Kandemir, Tufan'ın durumunun ise maç saatinde belli olacağını sözlerine ekledi. 
     
     OYGUÇ ''KAZANMAK İÇİN MÜCADELE EDECEĞİZ'' 
     Galatasaray Menajeri Tamer Oyguç ise Beşiktaş'ı yenmek için mücadele edeceklerini söyledi. 
     Oyguç, Beşiktaş ile zor bir maç yapacaklarını belirterek, ''Takımda herhangi bir sıkıntı yok. Rakibimiz de yabancı oyuncularla güçlendi. Denk güçte iki takımın mücadelesi olacak. Yenmek için elimizden geleni yapacağız'' diye konuştu. 
     





</TEXT>
</DOC>
