<DOC>
<DOCNO> 143971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sonspo02.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Beşiktaş'tan çekinmiyor... 
</HEADLINE>
<TEXT>

     Erteleme maçında Elazığspor'u 4-0 yenerek 3 puan ve moral kazanan Gaziantepspor, hafta sonunda karşılaşacağı lider Beşiktaş'tan çekinmiyor. 
     Teknik sorumlu Nurullah Sağlam, yaptığı açıklamada, Beşiktaş karşılaşmasına galibiyeti düşünerek çıkacaklarını vurgulayarak, ''Beşiktaş iyi bir takım ama biz de iyi bir takımız'' dedi. 
     Beşiktaş maçında öncelikli hedeflerinin iyi mücadele olduğunu ifade eden Sağlam, bunu başarıp sahadan galibiyetle ayrılmak istediklerini kaydetti. 
     Sağlam, Gaziantepspor-Beşiktaş maçının çok çekişmeli ve her 2 takım için de zor bir maç olacağını belirterek, şöyle konuştu 
     ''Beşiktaş, ülkemizin en köklü takımlarından biri ve 100. kuruluş yıldönümünü kutluyor. Bu maç için bazı özel önlemler alacağız. Dikkat edilirse biz her maça ayrı bir kurguyla çıkıyoruz. Başarılı olduğumuz inancındayım. Bizi başarılı bulanlar olduğu gibi başarısız bulanlar da olabilir ama ben takımımın ortaya koyduğu mücadeleden memnunum. Beşiktaş'ın büyük bir takım olmasının oyun anlayışımızda ve motivasyonumuzda bir olumsuzluğa yol açacağını sanmıyorum. Biz, öncelikle iyi futbol oynamak, ortaya iyi bir mücadele koymak için sahada olacağız.'' Sağlam, Bouazizi'nin cezalı olması nedeniyle Beşiktaş karşılaşmasında görev alamayacağını hatırlatarak, bu futbolcunun yerine kadrodaki 26 futbolcudan birine şans vereceğini de sözlerine ekledi. 
     





</TEXT>
</DOC>
