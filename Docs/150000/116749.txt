<DOC>
<DOCNO> 116749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur13.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan oyunu Üsküdar'da kullandı... 
</HEADLINE>
<TEXT>

     AK Parti Genel Başkanı Recep Tayyip Erdoğan, 3 Kasım seçimlerinin Türk milleti ve demokratik yaşamı için hayırlı olmasını diledi. 
     Üsküdar Emniyet Mahallesi'ndeki evinden partililerin sloganları arasında ayrılan Erdoğan, oyunu kullanacağı Burhaniye İlköğretim Okulu'nda da sloganlarla karşılandı. 
     Eşi Emine Erdoğan ile birlikte saat 11.30'da okula gelen AK Parti Genel Başkanı Erdoğan, 2181 numaralı sandıkta oy kullandı. 
     Erdoğan, ''Milletimiz, Türk demokratik yaşamı için hayırlı olsun diyoruz. Ve oyumu bu şekilde kullanıyorum. Barışa, sevgiye vesile olsun diyoruz'' şeklinde konuştu. 
     Erdoğan'ın oy kullandığı odanın küçük olmasından dolayı izdiham yaşandı. Çok sayıda yerli ve yabancı basın mensubunun oy kullanmayı izlemesi nedeniyle, gazeteciler arasında görüntü alamama kaygısı nedeniyle tartışma çıktı. Erdoğan'ın oy kullandığı odadaki dolabın camları da izdihamdan ötürü kırıldı. 
     





</TEXT>
</DOC>
