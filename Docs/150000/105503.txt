<DOC>
<DOCNO> 105503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/soneko21.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye yetkilileri memur zammını düşünüyorlar 
</HEADLINE>
<TEXT>

     Memur sendikalarıyla yapılan görüşmelerde gündeme gelen memurlara seyyanen zammın, emeklilere yansıtılması olayı sıkıntı yarattı. 
     Görüşmelerde hükümetin 75 milyon lira olarak önerdiği, sendikaların ise 100 milyon lira olmasında ısrar ettiği belirtilen seyyanen zam, sosyal güvenlik kuruluşları yönünden büyük bir sorunu da beraberinde getirecek. 
     Maliye Bakanlığı yetkililerinden alınan bilgiye göre, memur sendikalarıyla yapılan görüşmeler sonucunda, seyyanen zamdan memur emeklilerinin de yararlandırılması gerektiği belirtildi. Maliye Bakanı Sümer Oral da, bugün basın mensuplarıyla düzenlediği sohbet toplantısında, personel rejimi gereği olarak seyyanen zammın emekli maaşlarına da yansıyacağını söyledi. 
     Bu durumda sayıları 1 milyon 355 bin 558'i bulan Emekli Sandığı'ndan emekli, dul ve yetim aylığı alanlar, belirlenecek seyyanen zamdan yararlanacaklar. 
     
     İŞÇİ VE BAĞ-KUR EMEKLİLERİ NE OLACAK 
     Memur emeklisi seyyanen zam alırken, Sosyal Sigortalar Kurumu ile Bağ-Kur'dan emekli maaşı alanlar ise kapsam dışında kalacak. 
     Memur emeklilerine seyyanen zam verilmesi halinde, işçi ve Bağ-Kur emeklilerinin de aynı taleple kendilerine geleceğini belirten bir üst düzey Maliye yetkilisi, şu değerlendirmede bulundu 
     ''Memur emeklisine ek artış sağlanırken, diğer iki sosyal güvenlik kuruluşundan emekli aylığı alanların bu haktan yararlandırılmaması elbette sorun olacak. Bu kuruluşlardan emekli aylığı alanlar da bize aynı taleple gelecek. Oysa bütçede bunun için para yok. Ne yapacağız bilmiyoruz.'' Halen SSK'dan 3 milyon 339 bin 327, Bağ-Kur'dan da 1 milyon 343 bin 840 kişi emekli, dul ve yetim aylığı alıyor. 
     





</TEXT>
</DOC>
