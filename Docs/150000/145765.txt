<DOC>
<DOCNO> 145765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo01.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Siena koçu Ataman ''Futbol antrenörü olsam yer yerinden oynardı'' 
</HEADLINE>
<TEXT>

     Ülkerspor'u deplasmanda yenerek Erkekler Avrupa Ligi 2. Tur E Grubu'nda liderliğini sürdüren Montepaschi Siena'nın antrenörü Ergin Ataman, bu galibiyetle dörtlü final yolunda önemli bir engeli aştıklarını söyledi. 
     Ataman, maç sonrası düzenlediği basın toplantısında, grupta yaptıkları ilk 3 maçı kazanınca, Ülkerspor maçına final havasında çıktıklarını belirterek, ''Bu nedenle maça daha iyi konsantre olduk. İkinci yarıda yaptığımız değişikliklerle daha tempolu oynadık ve kazandık. Haftaya Skipper Bologna'yı yenersek, büyük olasılıkla dörtlü finali garantileriz. Umarım Ülkerspor da Panathinaikos'u İstanbul'da yener'' dedi. 
     Mirsad ile birlikte kendilerini İtalya'da bir Türk takımı gibi gördüklerini anlatan Ataman, ''Ülkemiz adına çok büyük bir tanıtım yapıyoruz. Aksilik olmazsa bir kez daha dörtlü finale kalacağım. Daha önce Efes Pilsen ile dörtlü final oynamış, ancak şampiyon olamamıştım. Belki bu kez şampiyon oluruz. Neden olmasın İyi bir kadromuz var ve iyi bir hava yakaladık. Türkiye'deki ilgi beni sevindiriyor. Ama bir futbol antrenörü yurtdışında böyle bir başarı yakalasaydı, herhalde Türkiye'de yer yerinden oynardı'' diye konuştu. 
     İtalya'da 2 maç üst üste kaybettikleri zaman basın tarafından hemen eleştirildiklerini ifade eden Ataman, şunları söyledi 
     ''Çok fanatik bir basketbol seyircisi var. Her maçı kazanmanızı bekliyorlar. Bazı seyircilerle sıkıntı yaşadık. Basketbolu çok seviyorlar. Başarıya aç bir takımız. Bu da bizim için avantaj. Sanıyorum İtalya'da bizi 500-600 kişi karşılamaya gelecek.'' İtalyan takımının oyuncusu Mirsad Türkcan ise Abdi İpekçi Spor Salonu'nda 4 yıl sonra bir kulüp takımının formasıyla mücadele ettiğini ve duygulu anlar yaşadığını belirterek, ''Ülkerspor ikinci tura kötü başlangıç yapmıştı. Biz ise 3'te 3 yapmıştık ve kazanmak zorundaydık. Bugün Ülkerspor karşısında farklı galip geldiğimiz için mutluyum. İki Türk spor adamı dörtlü finale adını yazdıracak. Bu da gurur verici bir olay'' diye konuştu. 
     




</TEXT>
</DOC>
