<DOC>
<DOCNO> 100144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo17.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, ABD'li Joseph Blair ile sözleşme imzaladı 
</HEADLINE>
<TEXT>

     Erkekler Basketbol Birinci Ligi'nde yeni sezonda iddialı olan Ülkerspor, ABD'li Joseph Blair ile 1 yıllık sözleşme imzaladı. 
     Ülkerspor Kulübü Menajeri Lütfi Arıboğan, geçen sezon İtalya'nın Scavolini Pesaro takımında forma giyen ABD'li pivot Joseph Blair ile her konuda anlaştıklarını belirterek, ''28 yaşındaki ve 2.08 metre boyundaki Blair ile anlaştık ve kendisiyle 1 yıllık sözleşme imzaladık'' dedi. 
     Blair, geçen sezon Erkekler Avrupa Ligi'nde 15.6 sayı ve 11.9 ribaunt ortalamasıyla oynamıştı. 
     
     ÜLKERSPOR, YABANCI OYUNCU TRANSFERİNİ TAMAMLADI 
     Turuncu-yeşilliler, Blair'i transfer ederek yabancı oyuncu transferini bitirdi. 
     Menajer Arıboğan, Sloven oyuncuları Milan Goljoviç ile de 2 yıllık sözleşme yenilediklerini vurgulayarak, şöyle konuştu 
     ''Goljoviç ile yeniden anlaştık. Lollis ile yollarımızı ayırdık. Kadromuzda Virginius Praskevicius, Melvin Booker, Joseph Blair ve Milan Goljoviç yer alıyor. Yabancı oyuncu transferini bu şekilde bitirdik.'' Arıboğan, genç oyun kurucu Tutku Açık ile de yeniden anlaşmak için görüşmelerin sürdüğünü kaydetti. 
     
     YENİ SEZON HAZIRLIKLARI BUGÜN BAŞLADI 
     Ülkerspor, yeni sezon hazırlıklarına da bu sabah yaptığı antrenmanla başladı. 
     Turuncu-yeşilliler, Topkapı'daki tesislerinde yeni sezon hazırlıklarına start verdi. 
     Bu arada Ülkerspor'un yeni transferi Litvanyalı Virginius Praskevicius da İstanbul'a geldi. Praskevicius, bu sabah sağlık kontrolünden geçti. 
     Menajer Arıboğan, Praskevicius'un bugünden itibaren takımla birlikte çalışacağını vurgulayarak, ''Diğer yabancı oyuncular Booker, Blair ve Goljoviç, özel işleri nedeniyle 10 Ağustos tarihinden itibaren takımla birlikte çalışacak'' diye konuştu. 
     





</TEXT>
</DOC>
