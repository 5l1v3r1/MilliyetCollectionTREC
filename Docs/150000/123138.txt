<DOC>
<DOCNO> 123138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun04.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD destroyeri, Basra Körfezi'nde İran petrol gemisiyle çarpıştı 
</HEADLINE>
<TEXT>

     ABD destroyeri USS Paul Hamilton'ın Basra Körfezi'nin kuzeyinde bir İran petrol gemisi ile çarpıştığı bildirildi. 
     ABD askeri yetkililerinin verdiği bilgiye göre, çarpışma dün ABD destroyerinin İran gemisinde denetim yapmak istediği sırada meydana geldi ve Amerikan savaş gemisinin gövdesinde 60 cm çapında bir delik açıldı. 
     USS Paul Hamilton destroyerinin gövdesindeki deliğin su seviyesinin üstünde olduğu ve bir tehlike arz etmediği, çarpışma sırasında yaralanan olmadığı ve savaş gemisinin görevine devam ettiği belirtildi. 
     ABD askeri yetkilileri, dün TSİ ile 19.24'de meydana gelen çarpışmaya herhangi bir düşmanca niyetin yol açtığı yönünde belirti olmadığını kaydederken, İran gemisine ne olduğu konusunda bilgi verilmedi. 
     





</TEXT>
</DOC>
