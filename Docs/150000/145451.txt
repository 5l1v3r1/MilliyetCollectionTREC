<DOC>
<DOCNO> 145451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun07.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri ilişkiden umutlu ''ABD de, Türkiye de akıllandı'' 
</HEADLINE>
<TEXT>

     ABD Dışişleri Bakan Yardımcısı Richard Armitage, ABD'nin, Uluslararası Para Fonu IMF ve Dünya Bankası ile ilişkilerde hep Türkiye'nin yanında olduğunu belirterek, bundan sonra da bu durumun değişmesi için neden bulunmadığını söyledi. 
     Amerikan PBS televizyonunda gazeteci Jim Lehrer'in sorularını yanıtlayan Armitage, ''Türkiye bize Irak konusunda tam destek vermediği için, bundan sonra ekonomik konularda daha az mı yardım edeceğiz'' sorusuna, ''Biz Dünya Bankası ve IMF ile görüşmelerde düzenli olarak hep Türkiye'nin yanındaydık. Gelecekte de öyle olmayacağını düşünmek için neden yok'' karşılığını verdi. 
     Armitage, Irak meselesi ne kadar çabuk çözülürse, Irak'ın bütün komşuları gibi Türkiye için de ekonomik olarak iyi olacağını, Türkiye'nin Irak kaynaklı sıkıntılardan kurtulacağını söyledi. Armitage, Türkiye'nin bütün ekonomik problemlerinin Irak'tan kaynaklanmadığını, IMF ve Dünya Bankası çerçevesinde üzerinde çalışılan yapısal problemler bulunduğunu da kaydetti. 
     ABD'ye tam destek vermeyerek, Türkiye'nin büyük yardım paketini kaybettiği iddiasına ilişkin bir soru üzerine Armitage, ''Evet, açıkça öyle. Ancak Türkiye'ye, ABD Başkanı George Bush'un Kongre'den talep ettiği ek bütçe çerçevesinde 1 milyar dolar sağlanması düşünülüyor. Türkiye, bu parayı 8.5 milyar dolara kadar kredi olarak da kullanabilir. Tabii bunun Kongre onayından geçmesi gerekiyor'' dedi. 
     
     İLİŞKİLERİN GELECEĞİ 

     Irak konusundaki sıkıntılardan sonra Türkiye ile ABD'nin ilişkilerinin geleceğine ilişkin soruları da yanıtlayan Armitage, ''Demokrasiye saygı duyuyorsanız, demokratik sürecin sonucuna da saygı duymak zorundasınız. Türkiye, demokratik sürece girdi ve ona göre bir cevapla ortaya çıktı. Biz şimdi uçuş hakkını almaktan memnunuz. Türk meslektaşlarımızla çalışmaya geri döndük, gelecekte de birlikte çalışmayı bekliyoruz'' ifadesini kullandı. 
     Armitage, ''İki ülke de geleceğe bakıyor. Biz daha akıllandık. Onlar da daha akıllandı. Türkiye bizim uzun dönemli, büyük müttefikimiz. Öyle olmaya da devam edecek'' diye konuştu. 
     
     KUZEY IRAK 

     Armitage, Kuzey Irak'taki duruma ilişkin sorular üzerine de ''Türk ve Kürt dostlarımızın, birbiriyle gırtlak gırtlağa gelmesini önlemeliyiz'' dedi. 
     Richard Armitage, ''Türklerin Kuzey Irak'ta bir süredir belli düzeyde silahlı güçleri oldu. Ancak koalisyonda anlaşma olmadan, daha fazlasının cesaretlendirilmemesi gerek. Şimdi bu yönde görüşmeler yapıyoruz. Türkiye'nin Kuzey Irak'a girmesinin temel sebebi mülteci problemi ve öyle bir problem henüz olmadığına göre buna ihtiyaç da yok'' ifadesini kullandı. 
     Bush'un Irak danışmanı Zalmay Halilzad'ın Türkiye'de önemli görüşmeler yaptığını, bu konunun ABD için çok önemli olduğunu belirten Armitage, ''Kuzey Irak'taki durumun sıkıntı yaratmaması için çok zaman, diplomatik ve siyasi güç harcıyoruz'' diye konuştu. 
     


     




</TEXT>
</DOC>
