<DOC>
<DOCNO> 143470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sontur07.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddetli fırtına, deniz ulaşımını etkiliyor... 
</HEADLINE>
<TEXT>

     Marmara Denizi'ndeki şiddetli fırtına, deniz trafiğini olumsuz etkiliyor. 
     Edinilen bilgiye göre, zaman zaman kuvvetli esen poyraz yüzünden Çanakkale Boğazı'ndan geçmek üzere Marmara Denizi'nde seyreden yerli ve yabancı bandıralı 30'a yakın tanker ve şilep, boğazdan geçme imkanı bulamayınca, Tekirdağ'ın Şarköy İlçesi sahillerinde demirledi. 
     Şiddetli poyraz nedeniyle yer yer 3 metreye ulaşan dalgalar nedeniyle karaya çıkma imkanı bulamayan gemi personeli de geceyi gemilerde geçirmek zorunda kaldı. 
     Gece boyunca devam eden fırtına nedeniyle Şarköy sahillerinde sabahlayan yerli ve yabancı bandıralı şilep ve tankerlerden bazıları, sabahın erken saatlerinde, Çanakkale Boğazı'ndan geçmek üzere Gelibolu istikametinde demir alırken, 10'dan fazla gemi hava koşullarının daha da iyileşmesini bekleyerek Şarköy'de demirlemeyi tercih ettiler. 
     Öte yandan, fırtına nedeniyle Şarköylü balıkçı motorları da denize açılamadı. Meteoroloji uyarılarını dikkate alan balıkçı motorları, Şarköy Mürefte ve Hoşköy balıkçı barınaklarından çıkmadı. 
     





</TEXT>
</DOC>
