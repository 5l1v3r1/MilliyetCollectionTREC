<DOC>
<DOCNO> 124454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo19.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Ahmet Dursun'un tur sevinci... 
</HEADLINE>
<TEXT>

     Uzun süren sakatlık döneminin ardından Beşiktaş'ın Dinamo Kiev'i elediği rövanş maçında forma giyen Ahmet Dursun, ''UEFA Kupası'nda zorlu bir engeli aşmanın sevincini yaşıyoruz'' dedi. 
     Ahmet Dursun, kendisine ait internet sitesinde yaptığı açıklamada, Kiev'deki dondurucu soğukta ayakta durmanın zor olduğunu belirterek, '' Tükürüğünüz bile yere düşmeden donuyordu. Ancak, amacımıza uygun bir futbol sergiledik ve sahadan istediğimizi alarak ayrıldık'' diye konuştu. 
     Ezeli rakipleri Galatasaray'dan aldıkları Avrupa bayrağını dalgalandırmayı sürdürdüklerini anlatan Ahmet Dursun, şunları kaydetti 
     ''İlerki turlarda alacağımız her galibiyetin, ülkemize altın değerinde puanlar kazandıracağının da farkındayız. Bu turdan sonra inancımız daha da arttı. Ezeli rakibimiz Galatasaray'ın daha önce ülkemize getirdiği kupayı bu kez de biz getirmek istiyoruz. Olympique Lyon'u eleyen Denizlispor'u da tebrik ediyorum. Umarım finali onlarla oynarız ve ülkemiz adına bir ilke imza atarız.'' 
     
     ''100. YILDA YÜKSEKTEN UÇMAYA BAŞLADIK'' 
     Ahmet, sezonu birden fazla kupayla kapayıp, Beşiktaş'ın 100. yılını tarihe altın harflerle yazdırmayı planladıklarını bildirdi. 
     Beşiktaş'ta taşların yerine oturduğunu dile getiren Ahmet, ''Adımıza yakışır şekilde bir kartal gibi yüksekten uçmaya başladık. Şartlara göre, rakibe göre futbol oynamayı öğrendik. Tam kapasiteye ulaştığımızda bizi kimse durduramayacak. Hedefimiz hep zirvede kalmak ve sezon sonuna kadar da aşağılara inmemek'' diye konuştu. 
     





</TEXT>
</DOC>
