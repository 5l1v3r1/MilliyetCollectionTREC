<DOC>
<DOCNO> 132284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/ekonomi/eko08.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım’da ikinci dava... 
</HEADLINE>
<TEXT>

BOTAŞ eski Genel Müdürü Gökhan Yardım’ın da aralarında olduğu yedi kişi hakkında, ihaleye fesat karıştırma’ iddiasıyla dava açıldı 
     ANKARA Milliyet 

     Ankara Cumhuriyet Başsavcılığı, BOTAŞ eski Genel Müdürü Gökhan Yardım’ın da aralarında olduğu yedi kişi hakkında, Mavi Akım Projesi’nde, Samsun - Ankara Doğalgaz Boru Hattı Projesi’nin fizibilite etüdünün yapılması için açılan ihaleye fesat karıştırdıkları gerekçesiyle dava açtı. 
     Cumhuriyet Savcısı Hüseyin Yalçın, davanın iddianamesinde, Samsun - Ankara Doğalgaz Boru Hattı Projesi’nin fizibilite etüdünün yapılması için 30 Mart 1998 tarihinde ihale kurulu oluşturulduğunu kaydetti. Yalçın, İhale Kurulu Başkanı Gökhan Yardım ile kurul üyesi beş kişinin, yasa ve yönetmelik hükümlerine aykırı işlem yaptıklarını, ihalede serbest rekabet ortamının oluşmasını engellediklerini ifade etti. İhale kurulunun, ihaleye katılan firmalardan TÜMAŞ firması yararına işlem gerçekleştirdiklerini söyleyen Yalçın, TÜMAŞ Genel Müdürü Çetin Atuk’un sanıklarla işbirliği içinde hareket ettiğini kaydetti. 
     İddianamede, aralarında Yardım ile Atuk’un da bulunduğu yedi kişi hakkında "resmi artırma - eksiltmeye hile karıştırma" ve "suç ortaklığı" suçlarından altı ay ile üç yıl arasında değişen hapis cezaları istendi. 
     Ankara 6. Ağır Ceza Mahkemesi’nde, Mavi Akım Soruşturması kapsamında açılan ilk davada, Yardım ile yönetim kurulu eski üyeleri Kutluhan Çınbay, Arif Bilal Uzuner, Nadir Bıyıkoğlu ve Uğur Başer’in, Ankara - Samsun boru hattı inşaatını pahalıya yaptırmak suretiyle yapımı üstlenen "OHS" konsorsiyumuna haksız menfaat sağladıkları öne sürülmüştü. 
     



 EKONOMİ 























</TEXT>
</DOC>
