<DOC>
<DOCNO> 109046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/siyaset/siy01.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt’ten bağımsız aday olan Jet Fadıl’ın son planı 
</HEADLINE>
<TEXT>
Gelsin Fadıl’a oylar 
ertelensin davalar 
Jet-Fadıl, ANAP ve DEHAP baraja takılır ve kendisi de 15 bin oy alırsa Siirt milletvekili olacak. Böylece sıkıntılarına son verecek dokunulmazlık zırhına kavuşacak... 
     ÖNDER YILMAZ, GÖKÇER TAHİNCİOĞLU Ankara 

     Jet - PA’nın sahibi Fadıl Akgündüz, YSK’nın bağımsız adaylık başvurusunu kabul etmesi üzerine, milletvekili seçilebilmek için kendisine gerekli 15 bin oyun peşine düştü. Seçilme olasılığının doğması için DEHAP ve ANAP’ın baraja takılmasını uman Akgündüz, 15 bin Siirtlinin desteğini alırsa, hakkındaki tüm davalar 5 yıllığına rafa kalkacak. Akgündüz’ün aday olduğu Siirt, bu seçimde de 3 milletvekili çıkartacak. Siirt İl Seçim Kurulu ve Seçmen Kütüğü Genel Müdürlüğü kayıtlarına göre bu seçimlerde 120 bine yakın kişi oy kullanacak. 1999 seçimlerinde 11 bin oy alan FP ile 10 bin 405 oy alan ANAP’ın birer milletvekili çıkarttığı dikkate alındığında Akgündüz, 15 bine yakın oyla, ülke barajını aşan partilerin Siirt’teki oy oranına yaklaşabilecek. 
     
     GÖZLER ÜÇÜNCÜ VEKİLLİKTE 
     1999’da 18 bin 319 oy alarak Siirt’te birinci olan, ancak ülke barajını aşamadığı için milletvekilliğini SP’ye kaptıran HADEP’in, DEHAP adıyla katılacağı bu seçimlerde de 25 bine yakın oyla yine birinci olması bekleniyor. AKP’nin ve DYP’nin de Siirt’ten birer milletvekili alabileceği dile getiriliyor. ANAP’ın ve DEHAP’ın barajın altında kalması halinde, asıl savaşın üçüncü vekillik için yapılacağı kaydediliyor. 
     
     13 BİN OY DA YETEBİLİR 
     Gözünü bu hesaplara çeviren Akgündüz’ün alacağı oy oranının, Siirt’ten iki milletvekili çıkartmayı amaçlayan DYP ve AKP’nin yarısı kadar olması gerekiyor. AKP ve DYP’nin seçimde 20 - 25’er bin oy alması, ANAP ve DEHAP’ın da baraj altında kalması durumunda Akgündüz, 13 bin oyla Siirt’teki ilk üç arasına girebilecek ve "dokunulmazlık" şansına sahip olabilecek. DYP veya AKP, oyunu 25 binin üstünde tutar, Akgündüz de bu partilerin yarısı kadar oy alamazsa, bu partilerden biri, TBMM’ye Siirt’ten iki milletvekili gönderebilecek. Bunun sonucunda da Akgündüz ya mahkemelerden ayrılmayacak ya da yaşamını yurtdışında sürdürecek. 
     
11 yılda 16 şirket      Fadıl Akgündüz, 1959’da Siirt’te doğdu. 1976’da İstanbul’a geldi, Yıldız Teknik Üniversitesi Elektrik bölümünü bitirdi. Yedi yıl devlet memurluğu, 2 yıl da bir bilgisayar şirketinin genel müdürlüğünü yaptı. 1989’da 50 bin dolar sermayeyle kendi şirketini kurdu. Aksaray ve Bakırköy’de iki sürücü kursu açtı. 1990’da Jet Sigortacılık, 1991’de Jet Otomotiv şirketlerinin sahibi oldu. Faaliyetlerini 1993’te Jet Pazarlama çatısı altında topladı. 1994’te özelleştirilen İstanbul Yem Fabrikası’nı aldı. Jet - PA, 1995’te inşaat işine girerek Jet Kent 1 ve 2 toplu konutlarının yapımına başladı. 1996’ya kadar otomobil ithalatı yapan Jet - PA, pazarlama faaliyetlerini, tüketici yasası nedeniyle durdurdu. Taahhüt ettiği 200 bin otomobili veremedi. Akgündüz, 11 yılda 16 şirket kurdu. Kurduğu her şirketle ilgili yerine getirmediği taahhütler yüzünden hakkında davalar açıldı. 
     
Bağımsız adayın burada şansı yok’      Fadıl Akgündüz’ün bölge halkının gönlünde taht kurduğunu ancak seçimde şansının olmadığını söyleyen DYP Siirt Milletvekili Takiddin Yarayan, bu iddiasının gerekçesini şöyle açıkladı "Siirt’te şimdiye kadar hiç bağımsız aday kazanamadı. Bundan sonra kazanması da zor. Çünkü, ne teşkilatı, ne de tabanı var. 120 bin oyun yaklaşık 50 bini şehir merkezinde, kalanı ilçelerde. Artık ilçeler de bir milletvekili çıkartacak güçte. Akgündüz’ün seçilebilmesi için en az 12 - 13 bin oy alması lazım. Partilerin buradaki gücü ve seçmen üzerindeki ağırlığı dikkate alındığında, bir bağımsızın seçilmesi olanaklı değil. Bir partiden girse kazanırdı." 
     



 SİYASET 














</TEXT>
</DOC>
