<DOC>
<DOCNO> 139223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo22.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FIA Organizasyonda sorun yok, herşey çok güzel... 
</HEADLINE>
<TEXT>

     Dünya Otomobil Federasyonu FIA Türkiye Rallisi Direktörü Simo Lampinen, şampiyonanın 3. ayağı olan Türkiye Rallisi'nde şu ana dek bir sorunla karşılaşmadıklarını ve hazırlıkların tüm hızıyla sürdüğünü bildirdi. 
     Dünya Ralli Şampiyonası'nın 3. ayağı olan Türkiye Rallisi'nin direktörlüğünü yapan Simo Lampinen, yarışların yapılacağı parkurlarda ve servis alanlarında çalışmalarını sürdürüyor. 
     Türkiye Rallisi ile ilgili açıklamalarda bulunan Lampinen, rallinin yapılacağı parkurların çok kısa zamanda hazırlandığını ve bunun büyük başarı olduğunu söyledi. 
     Çok iyi bir hazırlık dönemi geçirdiklerini de kaydeden Lampinen, şöyle konuştu 
     ''Perge etabının 18 kilometrelik bölümünü, ralliden 1 hafta önce çıkarmakla akıllılık ettik. Çünkü yarışçılar için tehlikeli bir bölümdü. Simena'nın ise, çok kırıcı olacağını düşündüğümüz bölümlerinde bazı değişiklikler yaptık. Şu ana dek organizasyonda sorun yok, herşey çok güzel.'' Aynı zemin ve hava koşullarına sahip Yunanistan Akropolis, Kıbrıs ve Antalya Rallileri'nden herhangi birinin gelecek yıl takvimden çıkarılma olasılığı üzerine ise Lampinen, ''Bu ralliler birbirlerine yakın tarihlerde değil. Ama biz burada çok iyi çalışalım ki, çıkarılmayalım'' dedi. 

     
</TEXT>
</DOC>
