<DOC>
<DOCNO> 126867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur17.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, duruşmalara katılmayacak... 
</HEADLINE>
<TEXT>

     AKP Genel Başkanı Recep Tayyip Erdoğan'ın, 256 milyar lira haksız mal varlığı edindiği gerekçesiyle 5 yıl 10 aya kadar hapis cezasına çarptırılması istemiyle yargılandığı davada Ankara 7'nci Asliye Ceza Mahkemesi Yargıcı İbrahim Kozan, Erdoğan'ın sorgusunun yapılmış olması nedeniyle bundan sonraki duruşmalara katılmayabileceğini bildirdi. 
     Ayrıca, Erdoğan'ın haksız mal varlığı edinilip edinilmediğiyle ilgili olarak da yeni bir bilirkişi incelemesi yapılacak. 
     Duruşmayı izleyen CHP Genel Sekreter Yardımcısı Mehmet Sevigen, "Erdoğan sırtından bu kamburu atmalı" dedi. 
     Erdoğan hakkındaki bu davanın üçüncü duruşması bugün yapıldı. Erdoğan'ın katılmadığı duruşmada kendisini dört avukat temsil etti. Hazine'yi temsilen duruşmaya gelen Avukat Serpil Dalokay, müdahillik talebinde bulundu ve mahkeme bu istemi kabul etti. Yargıç İbrahim Kozan, Cumhuriyet Savcılığına gönderilen müzekkerelere yanıt verildiğini açıkladı. Sanık avukatının duruşma günü gelmeden müvekkili Erdoğan'ın sorgu ve savunmasının alınması talebinde bulunduğu anımsatan Yarıç Kozan, 28 Kasım'da bu talebin makul ve yerinde bulunarak sorgunun yapıldığını bildirdi. Hazine Avukatı Dalokay, önceki savunmalarla aynı olduğu gerekçesiyle son savunmayı da kabul etmediklerini söyledi. Tayyip Erdoğan'ın Avukatı Ahmet Eroğlu, soruşturmanın genişletilmesini talep ettiklerini, bu bağlamda yeni bir bilirkişi incelemesi yapılmasını istediklerini bildirdi. Ayrıca Avukat Eroğlu, "işleri ve programının yoğunluğu nedeniyle" müvekkili Erdoğan'ın duruşmalarda vareste tutulmasını da talep etti. 
     Yarıç İbrahim Kozan, sorgusu alındığı gerekçesiyle sanık Tayyip Erdoğan'ın duruşmalardan vareste tutulmasına karar verdi. Dosyanın üç kişilik uzman bilirkişiye verilerek, dava açılmadan önce hazırlanmış olan ilk bilirkişi raporundaki bilgiler ve Erdoğan'ın avukatlarının itirazları da dikkate alınarak yeni rapor hazırlanacağını bildirdi. Kozan, bu raporda 1 Ekim 1998 ve 10 Eylül 2000 tarihleri arasında sanık Erdoğan'ın haksız mal varlığı edindiğinin saptanması durumunda bu malın cinsinin, miktarının ve vasfının da raporda belirtilmesini istedi. 
     Kozan, eksikliklerin giderilmesi amacıyla duruşmayı 21 Ocak 2003'e erteledi. 
     
     ERDOĞAN SIRTINDAN KAMBURU ATMALI 
     Bu arada partinin aldığı karar uyarınca Erdoğan hakkında açılmış bulunan davaların duruşmalarını izlemeye başlayan CHP Genel Sekreter Yardımcısı Mehmet Sevigen de bugünkü duruşmaya katıldı. Duruşma sonrasında açıklama yapan Sevigen, Erdoğan'ın "kamuoyu duymasın, kimse görmesin" düşüncesiyle duruşmalara katılmadığını savundu. Erdoğan'ın yargılandığı davada sıradan bir vatandaşla aynı muameleyi görmediğini iddia eden Sevigen, Erdoğan'ın 2-3 haftada bir toplantı yaptığını sadece bir genel başkan olduğunu ancak işlerinin yoğunluğu nedeniyle duruşmaya katılmayacak olmasının "kamu vicdanını rahatsız ettiğini" belirtti. 
     Sevigen, "Erdoğan duruşmalara katılmalı, bu davaların bir an önce sona erdirilmesi lazım. Erdoğan bu kamburu sırtından atmalı. Dokunulmazlık zırhı olmasaydı bizim buralara gelmemize hiç gerek kalmazdı, yargı işini yapardı. 
     Erdoğan'ın elini kolunu sallayarak gezmesi bizi rahatsız ediyor. Kamburla yaşanmaz, kamburla dolaşılmaz. Yurt dışına gidecek ama duruşmaya gelmeyecek, olmaz böyle şey" diye konuştu. 
     Ankara Cumhuriyet Başsavcı Vekili Bekir Selçuk'un açtığı davada Erdoğan'ın kamuoyunda "Nereden Buldun" olarak bilinen mal bildiriminde bulunulması Yasası'na aykırı davranarak haksız mal varlığı edindiği öne sürülüyor. 
     İddianamede, Erdoğan'ın 5 yıl 10 aya kadar hapis cezasına çarptırılması ve haksız edindiği belirtilen 256 milyar 138 milyon 421 bin lirayı faiziyle birlikte ödemesi isteniyor. 
     Erdoğan'ın suçlu bulunması ve bu parayı ödememesi durumunda Yasa uyarınca ikinci derece yakınlarının mal varlıklarına dahi haciz konularak söz konusu paranın geri alınması gündeme gelebilecek. Bu davanın en önemli özelliği ise, mahkum edilmesi ve hükmün kesinleşmesi durumunda Erdoğan'ın yaşamı boyunca siyasi yasaklı hale gelecek olmasında yatıyor. 
     





</TEXT>
</DOC>
