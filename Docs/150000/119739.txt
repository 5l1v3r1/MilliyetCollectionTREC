<DOC>
<DOCNO> 119739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko17.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li araştırmacılar kömürden, ucuz benzin geliştirme çabasında 
</HEADLINE>
<TEXT>

     ABD'de araştırmacılar kömürden, ucuz benzin ve mazot geliştirme, üretme yöntemini bulmaya çabalıyor. 
     Kentucky Üniversitesi Profesörü Gerald Huffman'ın açıklamasına göre, kömürden elde edilecek benzin ve mazotun benzin istasyonlarında ham petrolden türetilen akaryakıta yakın ya da daha düşük fiyatlara satılabilmesine çalışılıyor. 
     Beş üniversitedeki araştırmacılardan oluşan konsorsiyumun başkanı olan Huffman'ın verdiği bilgiye göre, kömürden elde edilecek benzin ve mazot en geç 15 yıl içinde benzin istasyonlarına satılabilecek. 
     Huffman, bu projenin ABD'nin ithal petrole bağımlılığının azalmasına katkıda bulunabileceğini söyledi. 
     Kömürün motorlu araçlarda kullanılabilecek akaryakıtlara dönüştürülmesi teknolojisi uzun süredir mevcut, fakat, maliyeti ham petrolün rafine edilmesinden çok daha yüksekti. 
     Bu arada, ABD Enerji Bakanlığı, İngiliz Fosil Menşeli Akaryakıt Bilimi Konsorsiyumu'na kömürü akaryakıta dönüştürmede daha ucuz yöntemleri geliştirmesi için 5.7 milyon dolar hibe yardımı verdiğini bildirdi. Bu konsorsiyum, doğalgazı akaryakıta daha düşük maliyetle dönüştürmenin yollarını da araştırıyor. 
     ABD Enerji Bakanlığı Ulusal Enerji Teknolojisi Laboratuvarı kömür yakıtları idarecisi John Winslow'un verdiği bilgiye göre, Güney Afrika 1950'lerin ortalarından beri kömürden akaryakıt üretiyor, fakat, bu yöntemin ABD'de yerleşmesi için maliyetlerin düşürülmesi gerekiyor. 
     





</TEXT>
</DOC>
