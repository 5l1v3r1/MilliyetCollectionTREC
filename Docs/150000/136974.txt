<DOC>
<DOCNO> 136974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur22.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki Türk kültürel varlıkları için girişimde bulunuluyor... 
</HEADLINE>
<TEXT>

     Başbakan Abdullah Gül'ün olası bir savaşta Irak'taki Türk kültürel varlıklarının zarar görmemesi amacıyla ilgili kuruluş ve devletler nezdinde girişimde bulunulması talimatı verdiği bildirildi. 
     Başbakanlık Basın Merkezi'nden yapılan açıklamaya göre, olası bir savaş sırasında Irak'ta bulunan, Türk kültürünü temsil eden kültürel varlıkların zarar görmemesi için ilgili kuruluş ve devletler nezdinde girişimlerde bulunulması kararlaştırıldı. 
     Başbakan Gül'ün konuyla ilgili özel talimatı üzerine, Irak'ta bulunan Osmanlı-Türk tarihi eserleri ve kültürel varlıkları hakkında Türkiye'nin Bağdat Büyükelçiliği ile Türk makamları tarafından sağlanan bilgilerin dış temsilciliklere iletildiği belirtilen açıklamada, şöyle denildi 
     ''Bu çerçevede Türkiye'nin Washington Büyükelçiliği, Osmanlı-Türk kültür varlığı dahil Irak'taki tüm tarihi eserlerin ve kültür varlıklarının korunması konusunda ABD Dışişleri Bakanlığı nezdinde girişimlerde bulunmuştur. 
     Bakanlık yetkilileri, Irak'taki kültür varlıklarının korunmasına hassasiyetle yaklaştıklarını, muhtemel bir harekat sırasında bu varlıkların zarar görmemesi için gereken çabanın gösterileceğini, Pentagon uzmanlarının da bu konuda üzerinde çalışma yürüttüklerini belirtmişlerdir. 
     Diğer yandan, konunun UNESCO nezdinde de gündeme getirilmesi amacıyla Kültür Bakanımız tarafından UNESCO Genel Direktörü Koichiro Matsuura'ya gönderilmek üzere bir mektup hazırlanmıştır. Mektupta, ülkemizin konuya verdiği önem vurgulanarak, Genel Direktör'ün tüm tarafları 1954 Lahey Sözleşmesi'nden doğan yükümlülükler uyarınca bölgedeki tarihi kültür varlıklarının korunması için gereken önlemleri almaya davet eden bir çağrıda bulunmasının yerinde bir tutum olacağı ifade edilmiştir.'' 
     





</TEXT>
</DOC>
