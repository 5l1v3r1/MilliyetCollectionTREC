<DOC>
<DOCNO> 140276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun23.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın Yunan gazetesine demeci... 
</HEADLINE>
<TEXT>

     Adalet ve Kalkınma Partisi Genel Başkanı Recep Tayyip Erdoğan, "Türkiye, Yunanistan ve Birleşik Kıbrıs'ın AB üyesi olacakları günün hayalini kurduğunu" söyledi. 
     Erdoğan, Yunanistan'da yayın hayatına bugün başlayan Apofasi Karar gazetesinde yayımlanan demecinde, AB üyeliklerinin gerçekleşmesinin ertesi günü bölgenin bir ticaret ve turizm merkezine dönüşeceğini ve halkların refah içinde yaşayacağını belirtti. 
     Türkiye'nin, Yunanistan'ı tarihi bir rakip değil en yakın komşusu ve gelecekteki stratejik ortağı olarak algıladığını kaydeden Erdoğan, iki ülke halkının aynı duygu ve değerleri paylaştığını vurguladı. Erdoğan, "Anlaşmazlıklarımızı bir kenara iterek, Atatürk ve Venizelos'un başlattığı dayanışma ve işbirliğini sürdürmeliyiz" dedi. 
     Kıbrıs müzakerelerine de değinen Erdoğan, çözüme yönelik çabaların hedefe ulaşmasının, yeni seçilen Rum lider Tasos Papadopulos'un tavrına ve isteğine bağlı olduğunu belirtti. 
     Erdoğan, "Ankara, ilk günden bu yana Kıbrıs sorununun çözümünü arzu ettiğini beyan ediyor. Bu uzun zamandır devam eden soruna, karşılıklı uzlaşma temelinde kesin ve barışçı bir son vermeyi arzu ediyoruz" dedi. 
     





</TEXT>
</DOC>
