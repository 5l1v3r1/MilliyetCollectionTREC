<DOC>
<DOCNO> 146033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur01.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''ABD'den gelecek borcu reddetmenin anlamı yok'' 
</HEADLINE>
<TEXT>

     Başbakan Recep Tayyip Erdoğan, ABD'den gelecek kredinin şartlarının iyi olduğuna inandığını belirterek, ''Bu şartlarda gelecek olan borcu reddetmenin anlamı yok. Bunlar her zaman bir şey karşılığında olursa bu bizi rencide eder'' dedi. 
     Erdoğan, Kanal D'de yayınlanan ''Arena'' programında Uğur Dündar'ın gündemdeki konulara ilişkin sorularını yanıtladı. 
     Ulusa Sesleniş konuşmasında, Türkiye'nin sıkıntılı günler yaşadığı ancak bunun karamsarlık yaratmaması yönündeki sözlerinin anımsatılarak, ''Türkiye'nin bir rota değişikliğini mi ima ettiniz '' sorusunu Erdoğan, ''Asla, böyle bir şey söz konusu değil'' diye yanıtladı. 
     Türk milletinin, kendi içinden dinamiklerini çıkarabileceğini ifade eden Erdoğan, ''Kendi iç dinamiklerini ateşleyen bir yapının oluştuğunu görüyorum. Kendi iç dinamiklerimizle durumu atlatabiliriz'' diye konuştu. 
     New York Times'da, ''Türkiye'nin iç borçlarını ödemede moratoryuma gideceği'' yönünde çıkan haberin hatırlatılmasına karşılık Erdoğan, şöyle konuştu 
     ''Türkiye'nin, şu anda asla böyle bir şeye yaklaşımı söz konusu değildir. Ekonomik programımızı yürütüyoruz. Bütçe müzakereleri bitiyor, ardından niyet mektubu görüşülerek, sona erdirilecek. Niyet mektubunun bütün gereklerinde karşılıklı olarak mutabakat sağlanmış durumda. Moratoryumun telaffuzunu bile aramızda yapmış değiliz şu ana kadar. Bizim için yasaklanmış kelimelerden birisi. Bizim adalet, hak anlayışımıza uygun değil. 
     Bunlar kasta mahsus yapılan şeyler. Ülkeyi köşeye sıkıştırma gibi ard bir anlayışın olduğuna inanıyorum. Bunlara gerek borsanın, gerek sermaye çevrelerinin olumlu yaklaşmamasını, itibar etmemesini söylüyorum. Türkiye güçlüdür, hükümetimiz işinin başındadır. Herhangi bir sıkıntı söz konusu değildir. Bütün tedbirlerimiz A'dan Z'ye yerli yerince vardır.'' 
     
     ''YENİ TEZKERE, ŞU ANDA SÖZ KONUSU DEĞİL'' 

     Erdoğan, Türkiye'den yeni bir tezkere talebinde bulunulup bulunulmayacağına yönelik bir soruyu yanıtlarken, şu anda böyle bir şeyin söz konusu olmadığını, kendilerine böyle bir sinyal gelmediğini bildirdi. 
     ''Savaşın uzaması halinde ihtimal var mı '' sorusuna Erdoğan, ''Savaşın ne getirip, götüreceği belli olmaz, bunu şu anda kestirmek çok erken'' karşılığını verdi. Erdoğan, savaşın bir an önce bitmesini istediklerini vurgulayarak, ''Türkiye olarak geleceğimizi rahat görmek, planlamak istiyoruz'' dedi. 
     Erdoğan, Ocak, Şubat ve Mart ayı içerisinde 3.1 milyar dolar dış borç, 17.7 milyar dolar iç borç ödemesi yaptıklarını anımsatarak, bu yıl toplam 73.5 milyar dolar borç ödemesi gerçekleştireceklerini anlattı. Erdoğan, geldiklerinde bunları kucaklarında bulduklarını ifade ederek, ''57. Hükümet'ten kaldı'' diyerek, borçları ödememezlik yapamayacaklarını belirtti. Erdoğan, ''Bütün bu sıkıntılara ve olumsuzluklara rağmen demek ki bu krizi iyi yönetiyoruz ve ödemelerimizi başarıyla yürütüyoruz. Başarıyla yöneteceğimize inanıyoruz'' diye konuştu. 
     
     ''HİBEYE SICAK BAKMIYORUZ'' 

     ''1 milyar dolarlık hibe ya da 8.5 milyar dolar krediye dönüştürülmesi konusu birden bire mi gündeme geldi Başlangıçtan beri gündemde miydi '' yönündeki soruyu Erdoğan, şöyle yanıtladı 
     ''Bu hiç gündeme girmemişti. Son tezkere oylamasından sonra, o gece gelmiş olan bir haberdir. 1 milyar dolarlık bir hibe, olmazsa 8.5 milyar dolarlık krediyi kongreye sunacaklar diye haber geldi. Arkadaşlarıma katiyen açıklamasını yapmayın dedim. O günden bu yana açıklamasını yapmadık. Kongreden çıkar mı çıkmaz mı bilmiyoruz. Çıkması halinde 8.5 milyar dolarlık kredi... Hibeye sıcak bakmıyoruz. Ben iyi niyet göstergesi olarak görüyorum.'' Erdoğan, bir soru üzerine, Türkiye'nin batı liginde yerini aldığını aynı zamanda Asya ve Avrupa arasında bir köprü durumda bulunduğunu ifade etti. Erdoğan, Türkiye'nin hiç bir ülkeyle, bir çekişmenin, düşmanlığın içinde değil, sürekli dostluğu geliştiren bir ülke konumunda olacağını anlattı. 
     Tayyip Erdoğan, bir soru üzerine, ''Temenni ederiz ki savaş uzamasın. Kısa dönemde bitsin'' dedi. 
     Türkiye'nin turizmde, savaş nedeniyle anlatıldığı gibi büyük darbe yemediğini kaydeden Erdoğan, şu anda rezervasyonlarda bir dondurmanın söz konusu olduğunu söyledi. 
     
     ''BİZİ RENCİDE EDER'' 

     ''Kaynaklardan sağlanacak gelire güvendiğiniz için mi ABD'den gelecek hibeye sıcak bakmıyorsunuz '' sorusuna Başbakan Recep Tayyip Erdoğan, şöyle karşılık verdi 
     ''Borcu borçla çevirmede rasyonel yaklaşım, düşük faizle borç temin eder, geçmiş borcunuzu ödersiniz. Yüksek faizle olursa, bugün olduğu gibi borcunuzun üstüne borç eklersiniz. Bu sıkıntıyı aşmanın gayreti içindeyiz. ABD'den böyle bir şey geliyorsa, biz niye kalkalım krediyi reddedelim, böyle bir şey söz konusu değil. İnanıyorum ki şartları da onun iyidir. Daha önceki konuşmamızda şartları iyiydi. Bu şartlarda gelecek olan böyle borcu reddetmenin anlamı yok. Bunlar her zaman bir şey karşılığında olursa bu bizi rencide eder.'' 
     
     KAMU BANKALARININ YÖNETİMİ 

     Kamu bankalarının yönetiminin değiştirilerek, AK Parti'ye yakın isimlerin getirildiğinin öne sürüldüğünün belirtilmesine karşılık Erdoğan, kamu bankalarının iyi konumda olduğunu söyleyemeyeceklerini kaydetti. 
     Erdoğan, ''Ama zarardan kara geçtiler'' denilmesine karşılık, ''Hayır, öyle bir şey söz konusu değil. Bir defa Vakıfbank felaket bir durumdaydı. Mecburen değişti. Neredeyse, ha gitti, ha gidiyor o noktada...'' diye konuştu. 
     Başbakan Erdoğan, göreve getirilenlerin tamamen AK Partili olduğu yönündeki yaklaşımı hoş bulmadığını belirterek, şunları kaydetti 
     ''İçinde bizim dünya görüşümüzü, siyasi kanaatlerimizi paylaşanlar var. Ama büyük çoğunlukla mesleğinin erbabı olanlar. Bu dönemin sorumlusuysak, yarın hesabını biz vereceksek, o zaman bizim de finansman ve insan yönetiminde başarılı olacağına inandığımız bir ekibi getirmemiz lazımdı. Yarın bunun bedelini ödeyeceğiz, millet hesabını bize soracak. 
     Nasıl karşılıksız krediler verilmek suretiyle bu bankaların bitirildiğini çok iyi biliyorsunuz. Şimdi zamanı değil. Ama vakti zamanı geldiğinde, bunları da gerekirse kamuoyuna açıklayacağım. Kimler nasıl bu devletin imkanlarını oralardan çekip aldığını milletimizin bilmesi lazım, gereğinin yapılıp yapılmadığını bilmesi lazım.'' 
     
     ''ZAMAN BİZİ HAKLI ÇIKARACAK'' 

     Erdoğan, Kuzey Irak'taki son durumun sorulması üzerine, gerek Avrupa, gerekse Avrupa dışı bazı ülkelerden, Türkiye'nin Kuzey Irak'a girmemesi gerektiği yönünde sesler çıktığını anımsattı. 
     Türkiye'nin Kuzey Irak'a girme gibi bir amacının olmadığını baştan beri söylediklerini, bunu herkesin bildiğini vurgulayan Erdoğan, ''Nedense onlar farklı telaffuzlarla hedefinden saptırmak istiyorlar'' dedi. 
     Erdoğan, İngiltere Başbakanı Tony Blair, ABD ve NATO yetkililerinin, ''Türkiye'nin böyle bir niyeti yoktur'' dediğini hatırlatarak, ''Olay, bizim istikametimizde gelişmeye başladı. Zaman bizi bu konuda daha da haklı çıkaracak'' dedi. 
     Erdoğan, sözlerini, ''İnsanlar ölmesin istiyoruz. Bir an önce Irak'taki gözyaşları, ölümler dinsin. Bir an önce şu veya bu şekilde neticeye varılsın barışın egemen olduğu bir hayat orada inşa edilsin, başlasın'' diyerek tamamladı. 
     


     




</TEXT>
</DOC>
