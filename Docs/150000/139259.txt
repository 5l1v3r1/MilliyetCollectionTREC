<DOC>
<DOCNO> 139259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur19.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak operasyonu nedeniyle Türkiye'ye 30 milyar dolar verilecek 
</HEADLINE>
<TEXT>

     Devlet Bakanı Ali Babacan, olası Irak operasyonu nedeniyle ABD'nin Türkiye'ye hibe ve kredi olarak toplam 20-30 milyar dolar vereceğini söyledi. 
     Edinilen bilgiye göre, AK Parti Grubunun basına kapalı yapılan toplantısında söz alan Babacan, olası Irak operasyonunun Türkiye ekonomisine zararları üzerinde durdu. 
     Babacan, Türkiye ile ABD yetkilileri arasında yapılan görüşmeler hakkında da bilgi vererek, ''Bu görüşmeler sonucunda hibe ve kredi olarak Türkiye'ye toplam 20 ila 30 milyar dolar verilmesi konusunda uzlaşmaya varıldı. Bu paranın 8-9 milyar doları köprü kredi şeklinde olacak'' dediği öğrenildi. 
     ABD ile pakete ilişkin yürütülen görüşmelerin daha tamamlanmadığını bildiren Babacan, gazetecilerin ''6 milyar dolar hibe. Bunun 2 milyar doları askeri hibe, kalan 4 milyar doları Türkiye isterse hepsini kullanabilir ya da her bir milyar dolar krediye karşı 6 milyar dolar kredi. Bu da 24 milyar dolar ediyor. Doğru mu'' şeklindeki sorusu üzerine, ''evet'' ifadesini kullandı. 
     Babacan, gazetecilerin, ''bu rakam Türkiye'nin talebi mi '' şeklindeki soruyu da, ''ABD'nin geldiği nokta'' şeklinde yanıtladı. Devlet Bakanı Babacan, ''Türkiye'nin talebi daha mı yüksek'' sorusunu yanıtsız bırakırken, görüşmelerin devam ettiğini ifade etti. Babacan, ''bunları siz ifade edebilir misiniz'' sorusu üzerine, ''24 milyar dolar örnektir, kredi 20-30 milyar dolar arasında olabilir'' dedi. 
     Babacan'ın, verilecek kredi için ABD Kongresinin onayının 6 hafta süreceğini, bu nedenle paranın köprü kredi olarak öngörülen bölümünün operasyon başlar başlamaz Türkiye'ye geleceğini söylediği ifade edildi. 
     
     YAKIŞ'IN SÖZLERİ 

     Dışişleri Bakanı Yaşar Yakış da ABD ile Türkiye arasında sürdürülen müzakerelerde gelinen nokta hakında bilgi verdi. ''Kuzey Irak'ta adım adım bir Kürt devletine doğru gidiliyor. Bu nedenle Kuzey Irak'ta söz sahibi olmak için tezkerenin kabul edilmesi gerekiyor'' dedi. 
     Yakış, tezkerinin kabul edilmesi ya da reddedilmesi halinde ortaya çıkacak durum hakkında da bilgi verdi. Türkiye'nin, ABD'nin yanında yer alması halinde Kıbrıs, AB ve Ege konularında elini daha da güçlendireceğini ve tezlerini dünyaya daha rahat anlatabileceğini anlatan Yakış, ''Eger tezkere kabul edilirse Türk halkı, Irak'ın hedefi haline gelebilir. Arap ülkeleriyle ilişkilerimiz zedelenebilir. Terör olayları da görülebilir'' deiye konuştu. 
     Toplantıda söz alan Anayasa Komisyonu Başkanı Burhan Kuzu da yaptığı konuşmada, tezkerenin hukuki durumu ile ilgili bilgi verdi. Kuzu, savaş çıkması durumunda Türkiye'nin de kendisini koruma mecburiyetinin unutulmaması gerektiğini söylediği bildirildi. 
     Burhan Kuzu, toplantı sonrasında gazetecilerin sorularını yanıtlarken, tezkerenin TBMM Genel Kurulu'nda bölümler halinde oylanmasının, verilecek bir önergenin kabul edilmesiyle mümkün olabileceğini söyledi. 
     
</TEXT>
</DOC>
