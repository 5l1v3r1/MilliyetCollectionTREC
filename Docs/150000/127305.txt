<DOC>
<DOCNO> 127305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur08.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrı'da hava sıcaklığı dün gece eksi 39 oldu.. 
</HEADLINE>
<TEXT>

     Doğu Anadolu Bölgesi'ni etkisi altına alan soğuk hava kütlesi yaşamı olumsuz yönde etkiliyor. Mevsiminin en soğuk gecesinde sıcaklıklar, sıfırın altında olmak üzere Ağrı'da 39, Erzurum'da ise 34 derece olarak ölçüldü. 
     Meteoroloji Bölge Müdürlüğü yetkililerinden alınan bilgiye göre, mevsimin en soğuk gecesinin yaşandığı bölgede hava sıcaklıkları sıfırın altında olmak üzere Ağrı'da 39, Erzurum'da 34, Erzincan'da 31, Kars'ta 30, Iğdır'da 27, Ardahan'da da 24 derece olarak tespit edildi. 
     Yetkililer, sabah saatlerinde zaman zaman sis görüldüğünü belirterek, hava sıcaklıklarında önemli bir değişikliğin olmayacağını kaydettiler. 
     Bölgede kar kalınlıklarının ise Erzurum'da 25, Erzincan'da 16, Ağrı'da 48, Kars'ta 33, Ardahan'da 32, Iğdır'da 19, Palandöken Kış Turizm Merkezi'nde ise 40 santim olduğu bildirildi. 
     
     ARAÇLAR ÇALIŞTIRILAMIYOR 

     Erzurum'da sabah saatlerinde birçok araç çalıştırılamadı. Aşırı soğuklar nedeniyle araçlarını çalıştırmakta zorlanan sürücüler, minibüs ve otobüslerle işyerlerine ulaşabildiler. Şehir içi ulaşımda kullanılan bazı minibüslerin ise yakıtlarının donması nedeniyle yolda kaldığı gözlendi. 
     Çok sayıda su sayacının da patladığı Erzurum'da, ilköğretim okullarının tatil edilmemesi velilerin tepkisine neden oldu. 
     
</TEXT>
</DOC>
