<DOC>
<DOCNO> 146985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun18.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da savaş şakası yapan genç ortalığı karıştırdı 
</HEADLINE>
<TEXT>

     Bulgaristan'ın Montana kentinde bir gencin yaptığı savaş şakası ortalığı karıştırdı. 
     Bölgede bulunan bir askeri kışla ile belediyenin mühürlerini taklit ederek sahte seferlik belgeleri hazırlayan Dimitar M. adlı genç, bu belgeleri arkadaşlarına gönderdi. 
     Irak'taki savaşa katılmak üzere ''seferberlik kağıdı'' alan kişiler, önce ne yapacaklarını şaşırdılar. ''Belgeye'' göre, ''işlerini güçlerini bırakıp derhal en yakın askerlik şubesine başvurmaları gerekiyordu.'' Sahte belgede, ayrıca seferberlik kağıdı alanların Irak'ta ABD askerleriyle birlikte savaşacakları yazıyordu. Ellerindeki sahte seferberlik kağıtlarıyla askerlik şubesine başvuranlar, aslında kötü bir şakayla karşı karşıya olduklarını anladılar. 
     Montana bölge polisi, kısa bir araştırmanın ardından, şakayı Dimitar M. adlı gencin yaptığını belirledi. 
     Şakacı genç, sahte evrak düzenlemek ve halk arasında panik yaratmak suçlarından gözaltına alındı ve hakkında soruşturma başlatıldı. 
     





</TEXT>
</DOC>
