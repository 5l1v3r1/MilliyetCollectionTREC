<DOC>
<DOCNO> 116990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur02.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana Havaalanı'nda son uçuş... 
</HEADLINE>
<TEXT>

     Adana Havaalanı, 22 yıllık bir aradan sonra bakım, onarım ve yenileme çalışmaları için bugünden itibaren 31 Aralık 2002 tarihinde yeniden açılmak üzere hava trafiğine kapandı. Havaalanındaki son uçuş, bu sabah 08.30'da İstanbul'a gerçekleştirildi. 
     Havaalanı Başmüdürü Cengiz Aşıklı, A.A muhabirine yaptığı açıklamada, uzun yıllardır bakım, onarım ve yenileme çalışmasının yapılmadığı havaalanının kapalı olacağı süre içinde özellikle iş çevrelerinin zor durumda kalacağını bildiklerini, ancak bu bakımın da mutlaka yapılması gerektiğini söyledi. 
     Devlet Hava Meydanları İşletmesi Genel Müdürlüğü'nce DHMİ yapılan ihaleyi kazanan müteahhit firma temsilcilerine havaalanın teslim edildiğini belirten Aşıklı, ''31 Aralık'tan itibaren modern ve Adana'ya yakışır bir havaalanı ile yeniden hizmet vermeye başlayacağız'' dedi. 
     Aşıklı, Adana Havaalanı'nın kapalı olduğu süre içinde yolcuların Kayseri ya da Gaziantep havaalanlarını kullanabileceklerini kaydetti. 
     
     SORUN YARATACAK 
     Adana Ticaret Borsası Başkanı Fethi Coşkuntuncel ise havaalanındaki bakım, onarım ve yenileme çalışmalarının gündeme getirildiği günden beri Ticaret Odası ve Sanayi Odaları ile işbirliği içinde bu işin Nisan ayına ertelenmesi konusunda yaptıkları girişimlerden sonuç alamamaktan yakındı. 
     Coşkuntuncel, kasım ve aralık aylarının hasattan sonraki dönem olduğu için Çukurova üreticisi açısından büyük önem taşıdığına işaret ederek, ''İş çevreleri ve özellikle de tüccarlar zor durumda kalacak'' dedi. 
     Havaalanında 22 yıldan beri bakım ve onarım yapılmadığını öğrendiklerini vurgulayan Coşkuntuncel, şöyle devam etti 
     ''Yıllardır sorunsuz uçuş yapılan havaalanının bakımı 4-5 ay daha ertelense ne olurdu Bakanlık ve Havayolları Genel Müdürlüğü nezdinde sürdürdüğümüz girişimlerde, yetkililerin bu konudaki ikna olmaz tutumlarını anlamakta güçlük çektik.'' Coşkuntuncel, havaalanının kapalı olduğu sürede 10 kilometre mesafede bulunan İncirlik Hava Üssü'nün kullanımını önerdiklerini, önceleri sıcak bakılan bu isteklerinin de son anda reddedildiğini anlattı. 
     
     GAZİANTEP'E GİDEMEYİZ 
     Coşkuntuncel, Osmaniye, Hatay ve Mersin illerinin ihtiyacını da karşılayan Adana Havaalanı'nın kapalı kaldığı sürede Gaziantep'e gitmelerinin mantığının bulunmadığını savunarak, şunları kaydetti 
     ''Adana ile Gaziantep arası gidiş dönüş 440 kilometre olduğu için otomobille gidişte en az 150 milyon liralık akaryakıt tüketilir. Adana ile Ankara arası ise 500 kilometre. Bu durumda, Gaziantep'e gitmenin mantığı yok. Ayrıca, başlayacak kar yağışı nedeniyle Adana-Gaziantep arasındaki karayolunun kapanmayacağını hiç kimse garanti edemez.'' 
     





</TEXT>
</DOC>
