<DOC>
<DOCNO> 132433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/soneko34.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstil müzayedesini İbrahim Tatlıses yönetti... 
</HEADLINE>
<TEXT>

     İhracat fazlası 40 bin parça tekstil ürününün 1 milyon lira başlangıç fiyatıyla satışa çıkarıldığı müzayedede, sanatçı İbrahim Tatlıses de kürsüye çıkıp satış yaptı. 
     Eskidji'nin Yenibosna'daki merkezinde gerçekleştirilen müzayedede, 50 firmanın dokuma, örme triko gibi hazır giyim, ayakkabı ve çanta gibi deri mamulleri, ev tekstil ürünleri, kumaş, çorap ve kürk mantoların yer aldığı toplam 40 bin parçanın bir bölümü satışa sunuldu. 
     Türkiye'de ilk kez yapılan tekstil müzayedesinde, değeri ne olursa olsun ürünler 1 milyon liradan açık artırma yöntemiyle satışa çıkarıldı. 
     Tek tek ürün satışının olmadığı müzayedeye katılmak isteyenler, 300 milyon lira teminat yatırdı. 
     Müzayedede, 25 adet yağmurluk 70 milyon liraya, 27 tane çocuk tişörtü 48 milyon liraya, 30 adet bayan badi 44 milyona, 25 tane erkek gömleği 70 milyona, 150 adet bayan iç çamaşır takımı 360 milyona satıldı. Aralarında vizonların da bulunduğu kürk mantolar, 440 milyon ile 3.7 milyar lira arasında alıcı buldu. 
     Büyük ilgi gösterilen müzayedede, İbrahim Tatlıses de yarım saat kadar kürsüye çıkıp, tokmağı vurarak satış yaptı. 
     
     TATLISES ''İŞİ ÖĞRENDİM'' 

     Müzayede başladıktan sonra salona gelen İbrahim Tatlıses, ilk önce satın aldığı 105 no'lu bayrakla bir alıcı gibi müzayedeye katıldı. Tatlıses, çekişmeli artırımlar sonrasında, 4 adet çocuk atkı-bere takımını 30 milyon liraya ve 50 örgülü çocuk takımını 260 milyon liraya satın aldı. 
     Daha sonra kürsüye çıkarak müzayedeyi yöneten Tatlıses, Eskidji Müzayede Evi sahibi Dikran Masis'den, zaman zaman nasıl satış yapması, fiyatı ne kadar artırması gerektiği konularında ipuçları aldı. 
     Satışa başlarken ''Nasıl becereceğimi merak ediyorum'' diyen Tatlıses'in, kısa sürede acemiliğini üstünden atarak ''işi öğrendim'' diyecek kadar ustalaştığı görüldü. 
     Müzayede sırasında fiyatları kızıştıran İbrahim Tatlıses, 25 bayan gömleğini 53 milyon, 24 bayan tişörtünü 55 milyon, 25 erkek tişörtünü 66 milyon, 75 bayan badi kıyafeti 117 milyon, 5 adet atkı-bereyi 25 milyon, 33 eteği 95 milyon liraya sattı. 
     25 dakikalık müzayedecilik tecrübesinden sonra katılımcıların alkışlarıyla kürsüyü terk eden Tatlıses, gazetecilere, ''Gerçekten zor bir zanaat. İlk kez sattım, acemilikti. Ama, sonra öğrendim'' dedi. 
     Fiyatları çok ucuz bulan, ''Fiyatlar bit pazarından ucuzdu'' diyen Tatlıses, müzayedede aldığı ürünleri, Çocuk Esirgeme Kurumu'na bağışlayacağını ifade etti. 
     Eskidji Müzayede Evi sahibi Dikran Masis ise ''kadim dostum'' dediği İbrahim Tatlıses'e teşekkür etti. 
     Tatlıses'e herhangi bir para vermediklerini bildiren Masis, daha önce katılacağını duyurduğu Yılmaz Erdoğan'ın ise reklam çekimleri nedeniyle müzayedede bulunamadığını söyledi. 
     
     ''ALAN DA MEMNUN SATAN DA'' 

     Alıcılardan Alpaka Tekstil'in sahibi Mesut Atlı, İstanbul'da genelde bayan örme giyim üzerine imalat ve satışın yanında yılda 3 milyon dolarlık ihracat yaptıklarını söyledi. 
     Müzayedede 3 bin adet ürünlerinin de satışa çıkarıldığını bildiren Atlı, fiyatları iyi bulduğunu belirtirken, ''Tatlıses'den, kendi imalatımız olan 25 tane bayan gömleğini 'çok ucuza gidiyor' diye 55 milyona aldım'' dedi. 
     Tekstilci Mehmet Arat, ''Sırf müzayede için Sakarya'dan geldim. Aldığım malları, Sakarya'daki mağazamda satacağım'' diye konuştu. 
     Karaköy'de perakende satış yapan Erdal Özkan, fiyatlara ilişkin ''Spot piyasaya göre yüksek, toptancıdan aldığıma göre daha düşük'' derken, kadın alıcılardan Cihan Gökşin Paker, özellikle kürk manto satışlarıyla ilgilendiğini söyledi. 
     Katılımdan memnuniyetini dile getiren Eskidji Müzayede Evi Tekstil Bölümü Başkanı Lütfi Ulutürk ise ''Fiyatlar, bir ev hanımının, herkesin alabileceği düzeyde'' dedi. 
     40 bin parça tekstil ürününün satışına, yarın Yenibosna merkezinde devam edilecek. 
     





</TEXT>
</DOC>
