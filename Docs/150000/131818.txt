<DOC>
<DOCNO> 131818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/soneko03.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzlukla mücadele... 
</HEADLINE>
<TEXT>

     Türk Ceza Kanunu ve diğer ceza mevzuatında yapılacak değişiklikle, yolsuzluk ve usulsüzlük konusunda cezaların caydırıcı hale getirilmesi öngörülüyor. 
     Acil Eylem Planı'nda, Yolsuzlukla Mücadele kapsamında 3-12 ay içinde 3 kanun ve 2 mevzuat değişikliği gerçekleştirilmesi hedefleniyor. 
     Buna göre, Yolsuzluklar Hakkında Ceza Hukuku Sözleşmesi ile Yolsuzluklar Hakkında Medeni Hukuk Sözleşmesi onaylanacak. Dışişleri Bakanlığı'nın sorumluluğundaki eylem 3 ay içinde gerçekleştirilecek. 
     3-6 ay arasında Türk Ceza Kanunu ve diğer ceza mevzuatında yapılacak değişiklikle, yolsuzluk ve usulsüzlük konusunda cezalar caydırıcı hale getirilecek. 
     Adalet Bakanlığı'nın sorumluluğunda yapılacak kanun değişikliği ile görevden ayrıldıktan sonra yapılmayacak işlerle ilgili alanlar genişletilecek ve etkin bir şekilde uygulanacak. 
     Bu konudaki Kanun değişikliği de 6-12 ay içinde hayata geçirilecek. 
     
     SİYASETİN FİNANSMANI ŞEFFAFLAŞIYOR 
     Siyasi Partiler Kanunu'nda yapılacak değişiklikle, 6-12 ay içerisinde, siyasetin finansmanının şeffaf hale getirilmesi öngörülüyor. 
     Burada siyasi partilerin de görüşü alınarak, geniş bir mutabakat içerisinde siyasi partilerin finansman kaynakları ve limitleri açıkça belirlenecek. Bunlara uymayanlar için müeyyideler ağırlaştırılacak. 
     
     SIR KAVRAMI YENİDEN BELİRLENECEK 
     Yapılacak mevzuat değişikliği ile mevzuattaki ''sır'' kavramı yeniden belirlenecek. 
     6-12 ay içinde, mevzuatta farklı kanunlarda geçen ticari sır, bankacılık sırrı, askeri sır, mahremiyet, gizli ve gizlilik gibi kavramların kurum bazında yeniden tanımlanmasına imkan veren ve -ulusal güvenlik hariç- gizliliği teşvik eden tüm unsurları inceleyecek uzmanlık raporu doğrultusunda mevzuat değişikliği yapılacak. 
     Sürekli olarak Başbakan'ın koordinasyonunda gerçekleştirilecek toplantı, raporlar ve kampanyalar ile yolsuzluk konusunda hükümet-kamu yönetimi-yargı-medya-sivil toplum diyalogu geliştirilecek. 
     Başbakanlık koordinasyonunda sürekli olarak takip edilecek kanun değişikliği ile de kanun gerekçelerinde kanunun getireceği fayda ve maliyetlerin yer alması öngörülüyor. 
     





</TEXT>
</DOC>
