<DOC>
<DOCNO> 103881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sontur09.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de en başarılı il Antalya... 
</HEADLINE>
<TEXT>

     Öğrenci Seçme Sınavı ÖSS yerleştirme sonuçlarına göre, en başarılı okullar devlet fen liseleri, en başarılı il Antalya oldu. 
     2002-ÖSS yerleştirme sonuçlarına göre, üniversitelerin lisans programlarına öğrenci yerleştirme bakımından en başarılı okullar devlet fen liseleri oldu. Devlet fen liselerinden sınava başvuran 4 bin 86 adaydan 2 bin 807'i yüzde 68.7 üniversitelerin lisans programlarına yerleşmeye hak kazandı. Devlet fen liselerini, yüzde 58.3 başarı oranıyla özel fen liseleri izledi. Bu okulları, Anadolu liseleri yüzde 45.3 , öğretmen liseleri yüzde 42.4 , yabancı dille öğretim yapan özel liseler yüzde 38.6 ve yabancı dil ağırlıklı liseler yüzde 34 izledi. 
     Akşam liseleri ile bazı mesleki ve teknik liseler, üniversitelerin lisans programlarına öğrenci yerleştirme yönünden son sıralarda yer aldılar. 
     Üniversitelerin lisans programlarına öğrenci yerleştirme oranları baz alındığında, en başarılı il Antalya oldu. Antalya'dan sınava giren 29 bin 946 adaydan 4 bin 367'si yüzde 14.58 lisans programlarına yerleşmeye hak kazandı. Ankara'dan sınava giren 124 bin 407 adaydan 17 bin 328'si yüzde 13.93 , İzmir'den sınava giren 79 bin 140 adaydan 10 bin 684'ü yüzde 13.50 lisans programlarını kazandı. 
     İzmir'i yüzde 13.25 başarı ortalamasıyla Aydın, yüzde 12.89 başarı ortalamasıyla Zonguldak izledi. Zonguldak'ın ardından Kırklareli, Kilis, Muğla, Denizli, Uşak, Isparta, Bursa, Aksaray, Konya ve Mersin yer aldı. İstanbul ise bu illerden sonra 16. sıraya yerleşebildi. İstanbul'dan sınava giren 220 bin 380 adaydan 26 bin 515'i lisans programlarını kazanabildi. 
     En başarısız il ise yüzde 5.73 başarı oranıyla Hakkari oldu. Hakkari'den sınava giren 3 bin 492 adaydan yalnızca 200'ü lisans programlarına yerleşebilirken, Ardahan yüzde 6.71 başarı oranıyla en başarısız ikinci il oldu. 
     2002-ÖSS'ye ve sınavsız geçişe başvuran toplam 741 bin 501 kız adaydan 74 bin 666'sı lisans programlarına yerleşti. Yine ÖSS ile sınavsız geçiş için başvuran toplam 1 milyon 81 bin 587 erkek adaydan da 95 bin 169'u lisans programını kazandı. Buna göre kız adayların yüzde 11.6'sı, erkek adayların da yüzde 10.6'sı lisans programlarına yerleştirildiler. 
     Ön lisans ve Açıköğretim programlarını kazananlar da dahil edildiğinde kız adaylardan 247 bin 418'i, erkek adaylardan da 366 bin 707'si bir yükseköğretim programına yerleştirildi. 
     2002-ÖSS'ye başvuran 1019 özürlü adaydan da 104'ü lisans, 111'i önlisans ve 151'i açıköğretim olmak üzere toplam 366'sı bir yükseköğretim programına girdi. 
     





</TEXT>
</DOC>
