<DOC>
<DOCNO> 139677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko19.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Endişeleri bilmeyenler, İngiltere İşçi Partisi'ne baksınlar 
</HEADLINE>
<TEXT>

     Türkiye Büyük Millet Meclisi TBMM Başkanı Bülent Arınç, bugün sadece Türkiye'de değil dünya kamuoyunda Irak'a uygulanacak silahlı operasyon ve bir harp ihtimaline endişeyle bakıldığını belirterek, ''Bunu herkes biliyor, bilmeyenler İngiltere parlamentosundaki İşçi Partisi'nin durumuna baksın'' dedi. 
     TBMM Başkanı Bülent Arınç, bugün Sayıştay Başkanı Mehmet Damar'ı yeni binadaki makamında ziyaret etti. 
     İadei ziyarette bulunduğunu belirten Arınç, Sayıştay Başkanı Damar ile yaklaşık 45 dakika görüştü. 
     Arınç, görüşme öncesinde gazetecilerin Irak'a asker gönderme ve bulundurma tezkeresi ile ilgili sorularını yanıtlayan Arınç, yetki tezkeresinin ertelenmesinin Cumhurbaşkanı ile yaptığı görüşmeye bağlandığının sorulması üzerine, şunları kaydetti 
     ''Bu tür yorumlara hiçbirşey diyemem. Ben Sayın Cumhurbaşkanı'nın daveti üzerine Köşk'e gittim. Önemli konular görüştük, ikili olarak görüştük. Ne ben, ne de kendileri bu konuda bir açıklama yapmadı. Her ne kadar dün sözcüleri aracılığı ile önemli şeyler söylediyse de bu görüşmemizin içeriğini ortaya koymaz. Ben Meclis Başkanı olarak görevimi yaptım. 
     Bildiğiniz gibi sunuşlar kısmında gündemin içinde yer verdim. Sayın Başkanvekili de tezkereyi okutmak üzereyken hükümetin temsil edilmemesi sebebiyle bir defaya mahsus olarak erteledi. Bunlar içtüzükten kaynaklanan haklardır. Olağanüstü birşey değildir.'' Tezkerenin yarın Meclis'te görüşüleceğini, kendisinin de oturuma başkanlık edeceğini ifade eden Arınç, ''Bunun şu ve bu görüşmeyle veya konuşmayla bir ilgisini kurmak doğru da değil, mümkün de değil'' dedi. 
     Kendisinin her zaman bu tür temaslar yaptığını, tezkerenin ertelendiği günün akşamında da Başbakan Abdullah Gül ile de görüştüğünü ifade eden Arınç, bu görüşmeleri her zaman yapabileceğini söyledi. 
     Arınç, ''Biz Türkiye'de belli noktalarda olan kişileriz. Milletimiz adına doğru olanı yapmaya çalışırız ve yine milletimizin menfaatlerini gözetiriz'' diye konuştu. 
     
     ''İNGİLTERE İŞÇİ PARTİSİ'NE BAKSINLAR'' 
     TMBB Başkanı Arınç, bir gazetecinin ''Siz ABD askerinin Türkiye'ye yerleşmesinden mi endişelisiniz '' sorusu üzerine de Arınç, kendi endişeleri, umutları ve tereddütlerine ilişkin hiçbir yerde konuşmadığını ifade ederek, kendisine bu konuda sorular yöneltildiğinde kişisel düşüncelerini aktardığını bildirdi. 
     Arınç, şöyle devam etti 
     ''Bugün sadece Türkiye'de değil dünya kamuoyunda da Irak'a uygulanacak silahlı operasyon ve bir harp ihtimaline endişeyle bakılıyor. Bunu herkes biliyor. Bilmeyenler İngiltere parlamentosundaki İşçi Partisi'nin durumuna baksın.'' Tezkerenin ikiye bölünmesinin gündemde olduğunun hatırlatılması üzerine de Arınç, tezkerenin ikiye, üçe, beşe bölünmesini hiç görüşmediklerini belirterek, bunların spesifik şeyler olduğunu bildirdi. 
     Tezkerenin nasıl okunacağı, nasıl müzakere edileceği ve nasıl oylanacağının içtüzükte yazılı olduğunu da belirten Arınç, sözlerini şöyle sürdürdü 
     ''Yarın birleşim açık olarak devam ederse siz de görürsünüz. Kapalı olarak devam ederse de içerde bulunanlar müzakerelerin nasıl cereyan ettiğini görürler. Başkan da, divan da, bütün siyasi partiler de içtüzük hükümlerine uymak zorundadırlar. O yüzden hiçkimsenin bir yanlış yapılacağından veya neyin nasıl oylanacağından bir endişesi olmasın. Bunlar yıllardan beri süregelmiş, hepimizin bildiği ve uyguladığı kurallardır.'' 
     





</TEXT>
</DOC>
