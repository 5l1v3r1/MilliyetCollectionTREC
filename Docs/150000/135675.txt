<DOC>
<DOCNO> 135675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sondun03.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan makamları, 77 bin seks suçlusunun izini kaybetti 
</HEADLINE>
<TEXT>

     Amerikan resmi makamlarının, binlerce seks suçlusunun izini kaybettiği bildirildi. 
     Çocuk haklarını savunan bir grup tarafından yapılan araştırma, sadece California eyaletinde, ''Megan yasası'' uyarınca kayıtları tutulması gereken 33 bin suçlunun izinin kaybedildiğini ortaya koydu. 
     ''Parents for Megan's Law'' adlı çocuk hakları savunucuları, ABD'nin 50 eyaletinin yetkililerine başvurarak, seks suçlularıyla ilgili kayıtlarının doğruluk derecesini sordular. Gelen yanıtlardan, eyaletlerin çoğunun seks suçlularının en az yüzde 25'inin izini kaybettiği anlaşıldı. Yetkililer, aralarında Teksas ve New York gibi büyük eyaletlerin de bulunduğu bazı eyaletlerdeyse ''kaç seks suçlusunun kayda geçilmediğinin bilinmediğini'' belirtti. 
     Amerikan yasaları, seks suçlularının adreslerinin her yıl kontrol edilmesini öngörüyor. Araştırma, 32 eyalette adresleri kayıp ya da yanlış olan seks suçlularının sayısının 77 bin olduğunu ortaya koydu. 133 bin 75 seks suçlusunun yaşadığı diğer 18 eyaletteyse bunlardan binlercesinin izlerini kaybettirdiği bildirildi. Suçluların ortadan yok oldukları eyaletlerin başında Oklahoma ve Tennessee geliyor. Bu eyaletlerde kayıp suçlu oranı yüzde 50'yi buluyor. 
     Seks suçlularının izlenmesini öngören yasaya adını veren 7 yaşındaki Megan Kanka, New Jersey eyaletindeki evlerinin karşısına yeni taşınan bir seks manyağı tarafından ırzına geçildikten sonra öldürülmüş, bunun üzerine seks suçlularının izlenmesini öngören bir yasa çıkarılmıştı. 
     





</TEXT>
</DOC>
