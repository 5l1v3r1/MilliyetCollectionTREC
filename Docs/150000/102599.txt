<DOC>
<DOCNO> 102599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/guncel/gun05.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Suya girince ayaklarım uyuştu 
</HEADLINE>
<TEXT>

Su birikintisinden geçerken elektriğe kapılan 4 arkadaşıyla aynı kaderi paylaşmaktan kurtulan İsa, "Oyun oynuyorlar zannettim. Suda elektrik olacağını hiç düşünmedim" dedi 
     MEHMET DEMİRKAYA, DİNÇER ŞEREF İstanbul 

     K ğıthane’de, bastıkları su birikintisinde elektrik akımına kapılarak can veren arkadaşlarıyla aynı kaderi paylaşmaktan son anda kurtulan Abide-i Hürriyet takımı oyuncularından İsa Ateş, dehşet anını anlattı. 
     Gültepe’yi 1 - 0 yendikleri Günyamaç Spor Tesisleri’ndeki karşılaşmanın ardından soyunma odasına gittiklerini belirten Ateş, "Bir grup arkadaş önceden giyinip servis minibüsüne binmek için önden çıktı. Biz de arkalarından çıktık. Arkadaşların suyun içinde düşüp kalktığını gördük. Oyun oynuyorlar zannettim. Suda elektrik olacağını hiç düşünmedim. Minibüse binmek için arkalarından suya girdiğim anda ayaklarımda bir uyuşukluk ve titreme hissettim" dedi. 
     
     Sesim çıkmadı 
     Bağırmaya çalıştığını, ancak sesinin çıkmadığını anlatan Ateş sözlerini şöyle sürdürdü "Suya düştüm, yürüyemedim. Ayağa kalkmaya çalıştım, kalkamadım. Sonra ne olduğunu anlayamadım, kendimden geçtim. Gözlerimi açtığımda neler olduğunu sordum, olayı öğrendim. Arkadaşlarımın ölmesine çok üzüldüm. Beni ve Uğur’u babam kurtarmış, o da yaralı. Buradan çıkınca arkadaşlarımın ailelerini ziyarete gideceğim. İnşallah olayın sorumluları bulunur ve cezalandırılır." 
     Oğluyla birlikte SSK Okmeydanı Hastanesi’nde tedavi gören Zeki Ateş de, "Çocuklar bir anda düşmeye başladı. Yanlarına koştum. Suya girince elektrik olduğunu anlamadım. Oğlumu ve arkadaşı Uğur’u sudan çıkarmayı başardım. O sırada ben de kendimden geçtim" dedi. 
     
Topraklama HATTI YOK      Orçun Türkyılmaz 14 , Ufuk Değirmi 13 , Caner Batıgün 13 ve Mustafa Eryılmaz’ın 45 hayatını kaybettiği olayla ilgili soruşturma başlatan Şişli Cumhuriyet Savcılığı’nın talebi üzerine, Elektrik Mühendisleri Odası İstanbul Şubesi’nden 3 kişilik bilirkişi heyeti olay yerinde inceleme yaptı. 
     Tesislere enerji sağlayan toprağa gömülü hattı kazıyla çıkarttıran heyet, müteahhit Süleyman Sarı ve spor hocası Hakan Öztürk’ten bilgi aldı. Heyet üyesi Erol Celepsoy, hattaki ek yerlerin kesilerek laboratuvara gönderildiğini belirterek şöyle konuştu 
     "Henüz kaçak şuradan olmuştur’ diyecek bir bulguya ulaşamadık. Ancak, şunu söyleyebiliriz ki, binada topraklama hattı yok. Eğer topraklama hattı olsaydı, elektrik kaçağı olduğunda trafodaki sigortanın atması gerekirdi. Elektrik kurumunun arıza servisini özelleştirmesi ve mesleki denetimin olmaması, bu tür sorunların oluşmasının nedenleri arasında." 
     Yapımı süren halı sahanın müteahhiti Sarı ise 1 ay kadar önce İSKİ’nin çalışması sırasında trafodan gelen hattın koptuğunu belirterek, "Elektrik hattına iki yerden ek yapılmıştı. Biri elektrik kurumundan, diğeri de İSKİ tarafından" dedi. 
     
Gözyaşlarıyla uğurlandılar      İhmal sonucu yaşamını yitiren Abide-i Hürriyet Spor Kulübü oyuncuları Orçun Türkyılmaz, Ufuk Değirmi, Caner Batıgün ve oğlunu kurtarmak isterken can veren Mustafa Eryılmaz için spor kulübünün futbol sahasının yanındaki Melikgazi Mescidi’nde tören düzenlendi. Sahada kılınan cenaze namazının ardından Türkyılmaz, Değirmi, Batıgün ve Eryılmaz’ın cenazeleri Hasdal Mezarlığı’nda toprağa verildi. 
     



 GÜNCEL 
















</TEXT>
</DOC>
