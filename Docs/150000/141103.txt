<DOC>
<DOCNO> 141103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/ekonomi/eko01.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramstore dünyanın soğuk çatısı’nda... 
</HEADLINE>
<TEXT>

Moskova dışındaki ilk mağazasını dün Krasnoyarsk bölgesinde açan Ramstore, konserve ve soğuk etle beslenen Sibiryalıları taze et, sebze ve meyveyle tanıştırdı 
     EKONOMİ SERVİSİ 

     Rusya’da altıncı yılında ilk kez Moskova dışına çıkan Ramstore, dünyanın soğuk çatısı olarak bilinen Sibirya’nın en büyük eyaletlerinden biri olan Krasnoyarsk bölgesinde mağaza açtı. 
     Migros’tan yapılan açıklamaya göre, mağazanın açılışı Krasnoyarsk Belediye Başkanı Peter Pimashkov, Ramenka Yönetim Kurulu Başkanı ve Migros Genel Müdürü Ömer Bozer, Ramenka Genel Müdürü Mustafa Sağlam, devlet yetkilileri ve Sibiryalıların katılımıyla gerçekleştirildi. 
     Ramenka Yönetim Kurulu Başkanı ve Migros Genel Müdürü Ömer Bozer de Ramstore’un bölgenin her türlü ihtiyacını karşılayabilmek için geniş ürün çeşidi ve çok uygun fiyatlarla hizmet vereceğini belirtti. Bozer, Krasnoyarsk Ramstore’u bölgede yeni mağazaların izleyeceğini söyledi. 
     Tavuk, et, balık gibi ürünlerin donuk olarak satıldığı bölgede, açık pazarlardan alışveriş etmeye alışkın Sibiryalıların modern şekillerde işlenmiş paket et ve servisli açık et tavuk tezgahı ile ilk defa tanıştığı kaydedilen Migros açıklamasında, işlenmiş taze etlere büyük ilgi gösterildiği, yazın temin ettikleri taze sebze, meyveleri konserveleyerek kışı geçirmeye alışkın olan halkın çok geniş çeşitte taze meyve sebzelerin sunulduğu reyona akın ettiği bildirildi. 
     
     Kazan’a da mağaza 
     Migros’tan yapılan açıklamada, Ramstore’ların Moskova dışında da gelişme kararı uyarınca, Tataristan’ın başkenti Kazan bölgesinde de yeni şube açılacağı, 2003’ün ilk aylarında Rusya’daki Ramstore sayısının 21’e çıkarılacağı kaydedildi. Migros’un Enka ile birlikte yatırımlarını sürdürdüğü belirtilen açıklamada, 2003 yılında ilk çeyrekten sonra da Moskova’da iki yeni alışveriş merkezi ve yeni mağazalar için çalışmaların sürdüğü vurgulandı. 2003 sonunda Rusya’da 11 Ramstore’un hizmete girmesi hedefleniyor. Satışlarını yüzde 50 civarında artırması beklenen Ramstore’lar Rusya’da 1 yılda 30 milyona yakın müşteri bekliyor." 
     
Ürünler ısıtmalı kamyonlarla taşınıyor      Krasnoyarsk Ramstore’da 30 bin ürün dışında her an sıcak ürünlerin sunulacağı fırın, taze sıkılmış meyve suyu, canlı balık, kuruyemiş, gazete dergi, çiçek, hazır yemek gibi yan üniteler de satılıyor. 4 bin 800 metrekare kapalı alana sahip Ramstore’a sevkiyatlar da, kış aylarında sıcaklığın eksi 40 dereceye kadar düşmesi nedeniyle özel olarak yapılıyor. Gazlı içecekler ve bazı gıda ürünleri Moskova’dan özel ısıtmalı araçlarla bölgeye sevk ediliyor. Eskiden televizyon fabrikası olan bir bölgede kurulan mağaza günde 6 - 10 bin Sibiryalıya hizmet verecek. 
     



 EKONOMİ 





















</TEXT>
</DOC>
