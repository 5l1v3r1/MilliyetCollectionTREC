<DOC>
<DOCNO> 127287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo22.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunus, 2010'daki Dünya Kupası Finallerinin Organizasyonuna talip... 
</HEADLINE>
<TEXT>

     Tunus, 2010 yılında düzenlenecek 19. Dünya Kupası finallerinin organizasyonuna aday olduğunu açıkladı. 
     Tunus Devlet Başkanı Zine El Abidin Ben Ali, dün ülkesinin 2010'daki finalleri düzenlemek istediğini söylemişti. 
     Bugün bir açıklama yapan Tunus Futbol Federasyonu Başkanı Hammouda Ben Ammar, devlet başkanının açıklamasının hemen ardından FIFA'ya, organizasyona aday olduklarını içeren yazıyı gönderdiklerini bildirdi. 
     Tunus böylece, FIFA Başkanı Joseph Blatter'ın, 2010'daki finallerin büyük bir olasılıkla ilk kez Afrika kıtasına verileceğini açıklamasından sonra, organizasyona, Güney Afrika Cumhuriyeti ve Fas'tan sonra aday olan 3. Afrika ülkesi oldu. 
     Hammouda Ben Ammar, bir soru üzerine, organizasyonu Fas ile birlikte düzenlemek için de bir plan bulunduğunu, ancak bu durumun 2003 yılı nisan ayında kesinleşeceğini söyledi. Ben Ammar, şu anda tek başlarına aday olduklarını ve ortak adaylık konusunda ilerleyen günlerde Fas Futbol Federasyonu ile görüşmelerde bulunacaklarını sözlerine ekledi. 
     





</TEXT>
</DOC>
