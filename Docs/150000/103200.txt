<DOC>
<DOCNO> 103200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur02.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Macun tüpten çıktı, seçimin arkasındayız" 
</HEADLINE>
<TEXT>

     DYP Genel Başkanı Tansu Çiller, seçimin ertelenmesi olasılığını değerlendirirken, ''Macun tüpten çıktıktan sonra kolay kolay geriye girmiyor. Belki ufak tefek oynamalar gündeme gelebilir. Ama biz 3 Kasım'ın arkasında olacağız'' dedi. 
     Çiller, NTV'de ''Seçim Meydanı'' programının canlı yayın konuğu olarak Ali Kırca'nın sorularını yanıtladı. 
     Çiller, seçimlerin ertelenme olasılığından söz edildiği belirtilerek, bu konudaki görüşünün sorulması üzerine, milletvekili adaylarının belirlenmesinin ardından memnun olmayanların biraraya gelebildiğini ifade etti. Çiller, şöyle devam etti 
     ''Ben seçimlerin mutlaka bu yıl yapılması gereği üzerinde hararetle duruyorum. Seçimler bu yıl mutlaka yapılmalı. 3 Kasım'da yapılmasının mutlaka arkasındayım. Aritmetiğe bakıyorum, biz 3 Kasım'a kesinlikle evet diyen tarafta olacağız. MHP'de öyle olacağını ifade ediyor. Onun dışında acaba hangi parti buna evet diyecek diye düşünüyorum. AK Parti bunu deklare ediyor. Bu bir blok filan değil, partilerin kendi görüşleri. Bunları alt alta koyduğunuz zaman acaba bu sayı yetecek mi ve bu sayıda küskünler olacak mı Diğer partilerin bu konuda kararlı bir blok oluşturması gündeme gelecek mi Bunları bilmiyoruz. Şimdiye kadar tecrübelerim gösterdi ki o macun tüpten çıktıktan sonra kolay kolay geriye girmiyor. Burada belki ufak tefek oynamalar gündeme gelebilir, tarih konusunda da gelebilir. Ama biz 3 Kasım'ın arkasında olacağız. Zaten tarihi değiştirmek için gelecek bu baskı. Ama biz 3 Kasım'ın arkasında olacağız. Bizde bir değişikli olmayacak. 
     Eğer bir erteleme gündeme gelecekse biz ısrarla ama ısrarla bu yıl olmasını istiyoruz. Bu yıl mutlaka olmasını isteriz. 3 Kasım'dan taviz veririz, 3 Kasım'dan döneriz anlamında söylemiyorum. Ama bizim nihayet sayımız belli. Meclis aritmetiği çok ciddi bir biçimde önümüze koyar, bizi çaresiz bırakırsa biz yine de bunun bu yıl olması doğrultusunda yapılabilecek herşeyi yapar ve kamuoyuna anlatmaya çalışırız.'' Çiller, partisinin baraja takılma endişesinin bulunup bulunmadığına ilişkin soruyu yanıtlarken, böyle bir endişelerinin olmadığını söyledi. Çiller, ''Biz baraja takılmayacağımızı çok iyi biliyoruz ama ben büyük bir merkez sağa talibim'' dedi. 
     
     ''İSTİKRAR SAĞDA ARANMALI...'' 
     Çiller, ittifak arayışlarını değerlendirirken, Türkiye'nin istikrar aradığını, istikrar denildiğinde aslında soldan değil, sağdan bahsetmek gerektiğini, çünkü oy potansiyelinin büyük bölümünün sağda olduğunu ifade etti. Çiller, ''Son günlerde sadece solla meşgul olunması aslında istikrar açısından yeterli olmadığı gibi, yanlış alanda top oynanıyor. Merkez sağda bir birliktelik olmasını düşünüyorum'' diye konuştu. 
     İttifak arayışlarında eşi Özer Çiller'in rolünün sorulması üzerine Çiller, eşinin elinden geldiği kadar bu konuların dışında kalmaya çalıştığını kaydetti. 
     Merkez sağdaki partilerden ANAP'ın ilk kez barajın altında kalma noktasında olduğunu ileri süren DYP Lideri, ''Sayın Yılmaz'a bir çağrıda bulunmayı düşünüyor musunuz '' şeklindeki bir soruya,''Biz tavana değil, tabana hitap ediyoruz. Çok yakın zamanda bizden kopmuş arkadaşlarımıza uzanmayı görev biliyoruz'' yanıtını verdi. 
     
     AK PARTİ İLE KOALİSYON... 
     DYP Genel Başkanı Çiller, AK Parti ile SP'yi bir elmanın iki yarısı olarak değerlendirdi. Çiller, ''Geçmişte RP'nin bir tehlike olduğu söylendi. Siz AK Parti'nin elmanın yarısı olduğunu söylediniz. Seçim sonrasında AK Parti'yi bir tehlike olarak görüyor musunuz AK Parti'nin başarısı bir rejim tehlikesi yaratır mı Siz AK Parti ile koalisyon yapar mısınız '' sorunu yanıtlarken, şunları kaydetti 
     ''Koalisyon yapan tek lider ben değilim. Sistemi değiştirmek lazım. Bu sistem de iki turlu seçim... Biz Meclis'te yapamadık bunu. Bugün bunu sandıkta milletin yapması lazım. Eğer bunu yapamazsa ben ne yapacağım derseniz Ben yine seçim diyeceğim. 
     Millet bu defa yaparsa maceralara girmemiş oluruz. Milletten bu defa sandıkta merkez sağı da merkez solu da birleştirmesini istiyorum.'' 
     
     EKONOMİK PROGRAM 
     Çiller, iktidara geldiklerini uygulayacakları ekonomik programı da anlatırken, SSK primleri ile vergi oranlarını düşüreceklerini, böylelikle üretimin ve ihracatın artacağını, işsizliğin önleneceğini söyledi. DYP iktidarında ekonominin Başbakan tarafından yönetileceğini anlatan Çiller, bu işin başında mutlaka tecrübeli bir Başbakan'ın olması gerektiğini kaydetti. Eski Devlet Bakanı Kemal Derviş'in, yaşanan ekonomik kriz nedeniyle Türkiye'ye davet edildiğini söyleyen Çiller, Derviş'in iyi niyetli olduğunu, ancak bugünkü noktada Türkiye'nin Arjantin'den daha kötü duruma düştüğünü savundu. 
     Ali Kırca'nın, ''Derviş'le çalışmayacağınızı söylüyorsunuz'' sözleri üzerine Çiller, ''Öyle bir şey söylemem, ama milletin tepkisini ortaya koyuyorum'' dedi. 
     DYP Genel Başkanı Çiller, bir başka soru üzerine, profesyonel orduya sıcak baktığını, bu uygulamanın dünyada çok yaygın olduğunu belirterek, bu düzenlemenin Türk Silahlı Kuvvetleri ile birlikte ele alınması gerektiğine işaret etti. 
     Çiller, bir özeleştiri yapmasının istenmesi üzerine, liderlerin kolay yetişmediğini, kendisinin de geçmişteki hatalarından ders aldığını belirterek, ''Liderlik tecrübe ve vizyon ister. Ben de tecrübe de vizyon da var'' dedi. 
     





</TEXT>
</DOC>
