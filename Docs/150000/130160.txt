<DOC>
<DOCNO> 130160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/spor/ykocaomer.html </URL>
<DATE> 2003/01/11/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Sağolun çocuklar 
</HEADLINE>
<TEXT>

     Brno’ya geldiğimizde ilk maçımıza çıkmadan teknik kadromuzda ve Federasyon Başkanı Demirhan Şerefhan’la yaptığımız görüşmelerde heyecanları yüzlerinden okunuyordu. Hele takımın teknik sorumlularından Serhan Kartal’ın ne zaman düşüp bayılacağını düşünürken, ilk maçımız için sahaya çıktık. Karşımızda ev sahibi Çek Cumhuriyeti vardı. 
     Daha önceki 22 yaş altı Avrupa Şampiyonası’nda olduğu gibi o zaman Almanlar, bu sefer de Çekler ev sahibi olarak ilk maçlarını Türk Milli Takımı’na karşı oynuyorlardı. Bunun bir nedeni de averaj takımı olarak gördükleri Türkiye’yi yenip, turnuvaya iyi bir başlangıç yapma istediğinden kaynaklanıyordu. Almanlar’da olduğu gibi, bu kez de Çek Cumhuriyeti bu sevinci yaşayamadı. Tüm heyecanına rağmen Milli Takımımız Çekleri sahadan sildi. 
     Aynı gün akşam yapılan ikinci maçta, Avusturya Milli Takımı’nın sadece ismi vardı. Millilerimiz 79- 41 gibi bir skorla sahadan galip ayrılırken Avusturyalıların şaşkınlığı yüzlerinden okunuyordu. 
     3 Ocak günü gruptaki son maçımızı Finlandiya ile yaptık. Çocuklarımız heyecanlarını yendikleri dönemde maçı hep önde götürdüler. Son 10 dakikaya 47 - 40 önde girmelerine rağmen sahadan 55 - 56 mağlup ayrıldılar. Ancak averajla grup ikincisi olarak A Klasmanına çıkmayı garantilediler. Ve bu sene 20 - 27 Haziranda İtalya’nın Sassarı kentinde yapılacak Avrupa A şampiyonasında devlerle mücadele edecekler. 
     Finlandiya maçından hemen sonra akşam üzeri diğer grubun birincisi olan Slevonya maçında ise Milli Takımımız üzerindeki stresi attı ve gerçekten zorlu bir rakip olan Slovenya’yı sahadan silerek 76 - 40 galip ayrıldılar. 
     5 Ocak Pazar günü yapılan birincilik maçında ise Polonya karşısında 69 - 57 mağlup olarak Avrupa B Klasman maçlarını ikinci olarak tamamladılar. Burada etkenlerden bir tanesi takımımızın oyun kurcusu Murat’ın maç günü sabah aşırı efor kaybından dolayı rahatsızlanarak hastaneye kaldırılması ve yapılan iğnelerden sonra maça çıkmasıydı. 
     Tekerlekli sandalye basketbolu ülkemizde gelişiyor. Hem de çok süratle. Avrupalılar farkında. Bir buçuk yıl evvel istanbul’da Dr.Trawinski Kupasına gelen Alman Tekerlekli Sandalye Spor Federasyonu Başkanı Ulf Mehrens Milli Takımımızı gördükten sonra, "Döndüğümde baş antrenörümüzü çağırıp kendisini ikaz edeceğim. Türkiye’de bir şeyler oluyor, Türkler geliyor" demişti. O bizdeki gelişmeyi belki de bizden önce görmüştü. Şimdi bundan sonra yapılacak iş, devletle, sivil toplum kurumlarıyla bu başarılı gençlerimize her türlü desteği vermek ve bunun içinde devletin belli kalıplar içinde yönettiği spor politikasında gerekli değişiklikleri yapmak. 
     
     



 SPOR 


























</TEXT>
</DOC>
