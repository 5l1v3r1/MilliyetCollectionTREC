<DOC>
<DOCNO> 148311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun26.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta Filistin Oteli vuruldu 4 gazeteci yaralandı 
</HEADLINE>
<TEXT>

     Irak'ın başkenti Bağdat'ta, medya mensuplarının kaldığı Filistin Oteli vuruldu. 
     Otelin Reuters ajansı tarafından kiralanan 16. katının isabet aldığını, ajansın dört foto muhabirinin yaralandığını bildirdi. 
     Reuters ajansı, yaralanan 4 gazetecinin de ajansın muhabiri olduğunu, hastaneye kaldırılan gazetecilerin durumu hakkında bilgileri bulunmadığını kaydetti. 
     Ajans, yaralananların muhabir, foto muhabiri, kameraman ve televizyon teknisyeni olduğunu bildirdi. 
     Bu arada, gazetecilerin kaldığı Filistin Oteli'nin, Amerikan askerlerinin binadan Iraklı keskin nişancıların kendilerine ateş ettiğini söylemesinden sonra vurulduğu bildirildi. 
     Abu Dabi televizyonu ise otelin duvarında tank mermisi ya da roket saldırısı sırasında meydana geldiği sanılan delikleri ve mermi izlerini gösterdi. 
     Gazetecilerin saldırıdan sonra bölgeden ayrıldığı, Amerikan askerlerininse gazetecilerden oda pencerelerine beyaz çarşaf asmalarını istediği bildiriliyor. 
     
     Füze ABD uçağından 

     Irak'ın başkenti Bağdat'ta yabancı gazetecilerin kaldığı Filistin Oteli, sabah saatlerinden bu yana otelin üzerinde uçan bir Amerikan uçağından atılan füzeyle vuruldu. 
     Olay sırasında diğer gazetecilerle birlikte otelin alt katında bulunan A.A muhabiri, saat 10.00'dan TSİ 09.00 bu yana Amerikan uçağının 10-20 kez otelin üzerinde uçtuğunu, bir ara dışarı çıktığında otelin Reuters tarafından kiralanan 16. katının doğuya bakan tarafının uçaktan fırlatılan füzeyle vurulduğunu gördü. 
     Reuters muhabirlerinin bulunduğu katın vurulmasından sonra, ajansın yaralanan 4 çalışanı otelin yakınlarındaki bir özel hastaneye kaldırıldı. 
     Devlet hastaneleri aşırı dolu olduğundan, Irak Sağlık Bakanlığı, bazı binaları hastaneye dönüştürmüştü. 
     Bu arada, otel yakınlarındaki Dicle üzerinde bulunan bir köprü, doğrudan Cumhuriyet Sarayı'na çıktığı için Iraklı yetkililerce kapatıldı. Halk Dicle'yi geçmek için başka köprülere yöneliyor. 
     A.A muhabiri, şiddetli bombardımanın devam ettiğini, Bağdat'ta iki gündür gerçek anlamda savaş başladığını belirtti. 
     

     
</TEXT>
</DOC>
