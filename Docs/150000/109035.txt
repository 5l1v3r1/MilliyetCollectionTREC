<DOC>
<DOCNO> 109035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/guncel/agun.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı Bülten’le aranıyor 
</HEADLINE>
<TEXT>

Hakkında onlarca dava olan Akgündüz, yurtdışına kaçarak bu sorunu geçici olarak çözdü. Halen Kırmızı Bülten’le aranan Akgündüz’ün malvarlığına da el konulmuştu 
     EKONOMİ SERVİSİ 

     Fadıl Akgündüz hakındaki ilk dava, Bakırköy’de faaliyet gösteren Jet Sürücü Kursu’nda sınav soru kitapçıklarının el altından piyasaya satıldığı ihbarı üzerine 1992’de açıldı. 1998’de başbakan ve cumhurbaşkanına hakarete varan ithamlarda bulununca gözaltına alındı. SPK, "Usulsüz para topladığı" gerekçesiyle Jet - PA Holding hakkında soruşturma başlattı. 1999’da, "10 - 20 milyara milletvekili satın alırım" sözleri üzerine yine dava konusu oldu. SPK, "Kurul kaydına alınmadan halka arz fiilini gerçekleştirdiği" gerekçesiyle Akgündüz hakkında suç duyurusunda bulundu. 
     
     İSVİÇRE’YE KAÇTI 
     Başbakanlık Takip Kurulu, Jet - PA’nın peşine düştü, Proton otomobilleri için kampanya yapıp otomobilleri teslim etmeyen Akgündüz hakkında beş yıla kadar hapis cezası istemiyle dava açıldı. Maliye müfettişleri 5 trilyon vergi kaçırdığını saptadı. İhtiyati tedbir ve haciz kararlarının toplamı 120 trilyon lirayı aştı. Parasını alıp bitirmediği inşaatlar için de mağdurlar Fadıl Akgündüz hakkında dava açtı. 
     Almanya’daki 106 gurbetçiyi 5 milyon 867 bin mark dolandırdığı iddiasıyla hakkında gıyabi tutuklama kararı çıkarılan Akgündüz’ün Türkiye’deki malvarlığına da, vergi borcu nedeniyle el konuldu. Bağcılar Cumhuriyet Başsavcılığı’nda karapara aklama ve vergi kaçırma suçlarından yargılandığı duruşmalara katılmayan Akgündüz hakkında "Kırmızı Bülten" çıkarıldı. 
     
     ASIL MAĞDUR BENİM’ 
     Binlerce kişinin k r payı dağıtacağını ileri sürerek parasını alan Akgündüz, bugüne kadar değil k r payı, kendisine emanet edilen paraları bile alamayan 106 kişinin suç duyurusunu inceleyen savcılık soruşturma başlatınca yurtdışına kaçtı. İsviçre’nin Zürih kentinde, değiştirdiği imajıyla gazetecilere poz vererek "Asıl mağdur benim" diyen Akgündüz, Jet - PA şirketlerine ortak olarak para kaptıran mağdurlarına gönderdiği mektupta da, yıllardır birlikte olduğu eski arkadaşlarını suçladı. 
     
     TEMELİ ATIP BIRAKTI 
     "Türkiye’nin ilk dünya otomobili" sloganıyla 1999’da motoru bile olmayan İmza’yı tanıtma toplantısı düzenleyen Akgündüz, Siirt’te kurulacak fabrikada üretilecek İmza ile dünyanın en çok satan otomobil firması olacaklarını öne sürdü. Siirt’te fabrikanın temelini attı, ancak gerisi gelmedi. 3 yılda fabrikaya bir çivi bile çakılmadı. Akgündüz, yurtdışına kaçtıktan sonra da, İmza’yı ABD’de kurduğu İmza Motors Inc. adlı şirkette üreteceğini ileri sürdü. 
     



 GÜNCEL 











</TEXT>
</DOC>
