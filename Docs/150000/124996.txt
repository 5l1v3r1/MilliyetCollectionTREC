<DOC>
<DOCNO> 124996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/soneko33.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa günü yüzde 5.02 değer kaybıyla tamamladı... 
</HEADLINE>
<TEXT>

     Borsa, Kopenhag Zirvesi'nden çıkan şartlı tarih açıklamasının ardından haftanın ilk işlem gününde Irak tedirginliği yaşadı. 
     Türkiye'nin ''sınır boyunca asker yığmaya başladığı'' haberleriyle artan satışlar, Borsa'da 12,500 seviyelerindeki desteğin kırılmasına yol açtı. 
     İMKB Bileşik Endeksi ilk seanstaki düşüş eğilimini ikinci seansta da sürdürdü. Endeks, 2. seansta 404.35 puan azalarak 12,392.48 puandan kapandı. 
     Hisse senetleri, ikinci seansta ortalama yüzde 3.16 oranında değer kaybetti. 
     İlk seanstaki 250.60 puanlık düşüş dikkate alındığında, borsa endeksi günün tamamında 654.95 puan azaldı. Hisse senetlerindeki günlük kayıp ise yüzde 5.02 oldu. 
     Endeks, seansa, 8.87 puan kayıpla 12,787.69 puan seviyesinde başladı. Seansın ilk yarısını da 219.40 puan kayıpla 12,577.43 puandan geçen endeks, seans içinde en düşük 12,164.15, en yüksek de 12,829.86 puanı gördü. 
     Kapanışta mali endeks 524.90 puan kayıpla 15,537.86 puana, sanayi endeksi 422.89 puan kayıpla 11,882.66 puana, hizmetler endeksi 220.45 puan kayıpla 7,932.46 puana geriledi. 
     Böylece ilk seansa göre mali grup hisseler ortalama yüzde 3.27, sanayi endeksi ortalama 3.44, hizmetler grubu hisseler de yüzde 2.70 değer yitirdiler. 
     İşlem gören toplam 292 hisse senedinden 253'ü değer kaybederken, 18 hisse senedi değer kazandı. 21 hissenin fiyatında ise değişiklik olmadı. 
     Seansta, 414 trilyon 666 milyar 871 milyon liralık işlem hacmi kaydedildi. İki seanstaki işlem hacmi toplamı da 670 trilyon 774 milyar 398 milyon lira olarak belirlendi. 
     Garanti Bankası, İş Bankası C, Doğan Holding, Turkcell ve Yapı Kredi Bankası en yoğun işlem gören hisse senetleri olarak belirlendi. 
     
     SAVUNMA SANAYİİ İLE İLİŞKİLİ ŞİRKET HİSSELERİ PRİM YAPTI 

     Bu arada, Borsa'da Irak'ta olası bir operasyonun tedirginliğiyle düşüş kaydedilirken, savunma sanayii ile ilişkili bazı şirketlerin hisseleri prim yaptı. 
     Savunma sanayine zırhlı araç üretimi de gerçekleştiren Otokar'ın hisseleri yüzde 18.18 artışla günün en çok değeri artan hissesi oldu. 
     Otokar'ı, askeri birliklerin et ihtiyacını karşılayan Vanet yüzde 17.20, savunma endeksine dahil tek şirket Aselsan Elektronik Sanayii yüzde 17.19 artış ile izledi. 
     





</TEXT>
</DOC>
