<DOC>
<DOCNO> 109702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/soneko16.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank, 2003 yazına kadar özelleşecek 
</HEADLINE>
<TEXT>

     Vakıfbank Genel Müdürü İrfan Erciyas, Vakıfbank'ın özelleştirme sürecinin devam ettiğini, IMF'ye verilen Niyet Mektubu'na göre 2003 yılının Haziran ayına kadar sonuçlandırılacağını bildirdi. 
     Vakıfbank'ın Kamu-Sen üyelerine Kamu-Sen logolu kredi kartı vermesine ilişkin düzenlenen toplantının ardından soruları yanıtlayan Erciyas, Vakıfbank'ın özelleştirilmesine ilişkin ilk ihalenin sonuçlandığını ve teklif gelmediği için gerçekleşmediğini belirtti. 
     Vakıflar Genel Müdürlüğü hissesinin yüzde 75'inin satışa çıkarılacağını belirten Erciyas, "Aynı sistemle çalışmalar devam ediyor. 31.12.2002 bilançosu ile Vakıfbank yeniden satışa sunulacak. Artık alıcıların piyasa koşullarına göre nasıl karar vereceklerini bilemiyoruz" diye konuştu. 
     İlana çıkma mecburiyetinin bulunmadığını vurgulayan Erciyas, danışman firmanın işin programını hazırladığını ve bilanço çıktıktan sonra bir programın yayınlanacağını ve o program çerçevesinde gerçekleşeceğini söyledi. 
     Enflasyona karşı korunmak için, enflasyon oranı üzerinde bankayı büyütmek zorunda olduklarını belirten Erciyas, sonuç hesaplarının yıl sonunda 3 haneli rakamların üzerinde olacağını tahmin ettiklerini söyledi. 
     





</TEXT>
</DOC>
