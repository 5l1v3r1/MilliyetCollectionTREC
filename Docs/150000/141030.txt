<DOC>
<DOCNO> 141030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo06.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Mahmuti Ağır bir atmosferde önemli galibiyet elde ettik 
</HEADLINE>
<TEXT>

     Efes Pilsen, Avrupa Basketbol Ligi'ndeki 2. maçında İspanyol rakibi Unicaja Malaga'yı ikinci yarıdaki güzel oyunuyla deplasmanda 75-74 yenmeyi başarırken, lacivert-beyazlıların antrenörü Oktay Mahmuti, rakipleri karşısında ağır bir atmosferde önemli bir deplasman galibiyeti elde ettiklerini söyledi. 
     Ligde tüm maçların zorlu geçtiğini vurguluyan Mahmuti, ''Dün akşam da çekişmeli geçen bir karşılaşma oynadık. Maç içinde birçok dezavantajımızı ortadan kaldırıp kazanmasını bildik'' dedi. 
     Mahmuti, bu maçı artık unuttuklarını ve gelecek karşılaşmaları düşündüklerini belirterek, amaçlarının tüm maçları kazanmak olduğunu sözlerine ekledi. 
     
     KAMBALA ''GÖREVİMİ YAPTIM'' 
     Efes Pilsen'in başarılı pivotu Kaspars Kambala ise Unicaja Malaga karşısında elinden gelenin en iyisini yapmaya çalıştığını söyledi. 
     Unicaja Malaga karşısında pota altında adeta şov yaparak takımının galibiyetinde büyük pay sahibi olan Letonyalı pivot, ''Takım olarak iyi oynadık ve haklı bir galibiyet elde ettik. Ben de yalnızca görevimi yaptım. Artık önümüzdeki maçları düşünüyoruz'' dedi. 
     





</TEXT>
</DOC>
