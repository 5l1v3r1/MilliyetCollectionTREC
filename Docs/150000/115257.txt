<DOC>
<DOCNO> 115257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sondun25.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Terörizm haklı gösterilemez 
</HEADLINE>
<TEXT>

     Almanya Başbakanı Gerhard Schröder, Moskova'daki rehinelerin kurtarılmasından duyduğu memnuniyeti dile getirerek, ''Terörizm hiçbir sebeple haklı gösterilemez'' dedi. 
     Schröder, bugün başkent Berlin'de yaptığı açıklamada, rehinelerin büyük bölümünün kurtarılmasından dolayı rahatladığını söyledi ve ''Ayrıntılar hakkında henüz fazla bilgi sahibi olmasak da, rehinelerin çok büyük bir bölümünün kurtarılmasından dolayı memnun olmalıyız'' diye konuştu. 
     Bazı rehinelerin ölümünden üzüntü duyduğunu da ifade eden Schröder, kurbanların yakınlarına başsağlığı diledi. 
     Dışişleri Bakanı Joschka Fischer de, yaptığı yazılı açıklamada, Federal hükümetin, yüzlerce rehinenin kurtarılmasından mutluluk, aynı zamanda bir kez daha masum insanların terörizme kurban gitmesinden de büyük üzüntü duyduğunu belirtti. 
     Fischer, 2 Alman rehinenin de kurtarılmış olmasına sevindiğini ve en kısa zamanda ailelerine kavuşmalarını dilediğini kaydetti. 
     Fischer açıklamasında, ''Terörizm hiçbir şekilde haklı gösterilemez. Bu Çeçenistan sorunu için de geçerlidir. Federal hükümet uzun zamandır sorunun barışçı yollardan çözülmesini istiyor. Bu krizin aşılmasında acilen siyasi çözüme ihtiyaç var'' ifadesini kullandı. 
     





</TEXT>
</DOC>
