<DOC>
<DOCNO> 137705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun31.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld Türkiye'nin işbirliği yapacağına inanıyorum 
</HEADLINE>
<TEXT>

     Deniz Arslan bildiriyor - ABD Savunma Bakanı Donald Rumsfeld, Irak'ta bir savaş durumunda Türkiye'nin, bir şekilde ABD ile işbirliği yapacağına inandığını söyledi. 
     Rumsfeld, Pentagon'da ABD Genelkurmay Başkanı Orgeneral Richard Myers ile birlikte düzenlediği basın toplantısında gazetecilerin sorularını yanıtladı. 
     ABD Savunma Bakanı, Irak'a olası savaşta Türkiye'nin ABD'ye yardım etmeyebileceği yönündeki bir soru üzerine, yardımın az ya da çok olmasının farketmeyeceğini, ABD'nin operasyonu her durumda gerçekleştirilebilecek güçte olduğunu söyledi. 
     Rumsfeld, ''Türkiye bir demokrasi. O bölgede göreceli olarak çok az demokratik ülke var. Türkiye'de sağlıklı bir demokratik süreç var. Karar, Türk parlamentosunun. Türkler, uzun dönemli NATO ve ABD müttefiki ve bizimle işbirliği içindeler'' dedi. 
     Donald Rumsfeld, ''Ben, şu ya da bu şekilde Türkiye'nin, savaş durumunda ABD ile işbirliği yapacağına inanıyorum'' diye konuştu. 
     Bir gazetecinin, ''Türkiye bu hafta Amerikan askerlerinin konuşlandırılması kararını meclise getirmeyecek deniliyor. Sizin bir son tarihiniz var mı '' sorusu üzerine Rumsfeld, ''askeri konuşlandırmaları burada konuşmuyoruz'' yanıtını verdi. 
     





</TEXT>
</DOC>
