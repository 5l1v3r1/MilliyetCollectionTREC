<DOC>
<DOCNO> 110287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun06.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
''Irak'ın reddi, diplomasiden savaşa geçiş anlamına geliyor'' 
</HEADLINE>
<TEXT>

     ABD'nin önde gelen gazetelerinden New York Times'da, ABD ve İngiltere'nin silah denetçilerinin geri dönüşüyle ilgili hazırladıkları karar tasarısı ve tasarının daha BM Güvenlik Konseyi'ne sunulmadan Irak tarafından reddedilmesiyle ilgili olarak, ''şayet Irak'ın son sözü buysa diplomasiden savaşa geçişin başlangıcı anlamına gelir'' denildi. 
     ''Irak'ın reddinin, ABD ve İngiltere ile konseyin diğer üyeleri arasındaki görüş farklılıklarını arttırmayı amaçladığını'' kaydeden gazete, Başkan George Bush ve İngiltere Başbakanı Tony Blair'in askeri güçlerini daha üst hazırlık düzeyine yönelttiklerini yazdı. 
     Gazetedeki yorumda, '' Saddam Hüseyin'in en yakın iki yardımcısı olan Başkan Yardımcısı Taha Yasin Ramazan ve Başbakan Yardımcısı Tarık Aziz'in sözleri, Saddam Hüseyin'in, Bush yönetiminin diplomasi yöntemini boşa çıkarma peşinde olduğunu ortaya koyuyor'' görüşü de yer aldı. 
     Yorumda, ''ancak bu taktik geri tepebilir. Bağdat'ta yapılan sert açıklamalar aslında Bush yönetiminin hoşuna gidiyor, çünkü Irak'ın uzlaşmaz tutumu askeri harekat şıkkının ileri sürülmesini kolaylaştırıyor'' denildi. 
     
     DENETÇİLER DE DENETLENECEK 

     ''Bağdat'ın BM denetçilerini koşulsuz kabul etmesinin Saddam Hüseyin'in durumun vahametini anladığıni ortaya koyuyor'' görüşüne yer verilen yorumda, ''denetçilere konseyin 5 daimi üyesinin diplomatlarından oluşan bir heyetin eşlik edeceği ve bu diplomatların, silah denetçilerini denetleyecekleri'' belirtildi. 
     Gazete bu arada, ''ABD ve İngiltere tarafından hazırlanan ve Irak'a, elindeki gizli silahlar konusunda 7 gün içinde açıklama yapma zorunluluğu getiren ve geri kalan 23 günde her türlü denetlemeye izin verme mecburiyeti koyan karar tasarısının bazı Avrupa ülkeleri tarafından tahrik edici bulunduğuna'' da dikkat çekti ve ''Bağdat'ın bu durumdan yararlanmak istediği'' görüşünü ileri sürdü. 
     Yılbaşından itibaren Güvenlik Konseyi üyeliğini üstlenecek Almanya'yı temsil eden bir diplomat ise gazeteye yaptığı açıklamada, ''bu tasarı, kitle imha silahlarının tahribini mi öngörüyor, yoksa rejimin tahribini mi '' sorusunu yöneltti. 
     





</TEXT>
</DOC>
