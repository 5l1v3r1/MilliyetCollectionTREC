<DOC>
<DOCNO> 135033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/soneko26.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Coca-Cola Türkiye ekonomisinde büyüme bekliyoruz 
</HEADLINE>
<TEXT>

     Coca-Cola İçecek A.Ş. Murahhas Azası Ron Jones, genel olarak Türk ekonomisinde büyüme beklediklerini belirterek, ''Pazarın iyiye gittiğini, ekonominin çıkışa gittiğini düşünüyoruz. Bu nedenle yatırımlarımıza devam edeceğiz'' dedi. 
     Jones, düzenlenen basın toplantısında yaptığı konuşmada Türkiye'nin Coca-Cola için çok önemli bir pazar olduğunu vurgulayarak, Coca Cola-ürünleri açısından Türkiye'nin dünyanın 17., Avrupa'nın ise 6. büyük pazarı durumunda olduğunu söyledi. 
     Bunun The Coca-Cola Company'nin Türkiye'ye yönelik güçlü taahhüdünün ve bu çerçevede son 10 yıl içinde yaptığı 500 milyon doların üstündeki yatırımın bir sonucu olduğunu dile getiren Jones, Coca-Cola İçecek tarafından 2.000'i doğrudan olmak üzere yaklaşık 24 bin kişiye istihdam sağlandığını kaydetti. 
     Türkiye'deki 5 tesisin hem ISO 9001, hem de The Coca-Cola Company'nin alınması son derece zor olan kalite belgesi olan TCCQS belgesine sahip olduğunu belirten Jones, dünyada 2 bin üretim tesisinden 31 Aralık 2002 itibariyle sadece 72'sinin bu belgeye sahip olduğunu bildirdi. 
     
     ''BİRLEŞMEKTEKİ AMACIMIZ İŞİMİZİ BÜYÜTMEK'' 

     Konuşmasının ardından gazetecilerin sorularını yanıtlayan Ron Jones, Türkiye'de Coca-Cola şirketlerinin 7 ayrı bireysel şirket halinde kurulduğunu hatırlatarak, 2000 yılında bu şirketlerden üretim şirketlerinin Coca-cola İçecek Üretim A.Ş. adı altında satış ve dağıtım şirketlerinin de Coca-Cola Satış ve Dağıtım A.Ş. adı altında birleştirilmiş olduğunu söyledi. 
     Tüketici açısından tutarlı, hizmet ve servis anlamında yüksek kalite gibi nedenleri bulunduğunu kaydeden Jones, ''Reklam ve promosyon konularında da sinerji yaratabilmek için böyle bir konsolidasyona gittik. Bunda sermaye piyasaları açısından da yatırımlarımızı güçlendirmek gibi nedenlerimiz var'' dedi. 
     Coca-Cola İçecek A.Ş.'nin merkezinin İstanbul Dudullu'da bulunduğunu belirten Jones, merkezi Altunizade'de bulunan Avrasya biriminden farklı bir ünite olduğunu ifade ederek, Dudullu'daki birimin üretim, dağıtım ve şişelemeden sorumlu olduğunu, Altunizade'deki birimin ise marka geliştirme, pazarlama konularından sorumlu olduğunu söyledi. 
     Satınalma sonrasında istihdam kaybı olup olmayacağı, satınalmanın verimliliği ne şekilde etkileyeceğine ilişkin soruyu Jones şöyle yanıtladı 
     ''Birleşmenin verimliliğimiz açısından hiçbir negatif etkisi olmayacaktır. İstihdamda da, dolaylı istihdam alanında yani dışarıdan belirli hizmetleri teminde artış bekliyoruz. Birleşmedeki amacımız piyasadaki pozisyonumuzu geliştirmek ve işimizi büyütmek. 2003'de Türkiye'deki alkolsüz içecek pazarına olumlu bakıyoruz. Çünkü Türkiye'nin genç nüfusu ve alkolsüz içecek tüketen büyük bir kesimi var. Ayrıca turizm sektöründe de olumlu gelişmeler bekliyoruz.'' 
     
     TÜRKİYE'DE YILLIK TÜKETİM 72 ŞİŞE 

     Ron Jones, başka bir soru üzerine de Coca-Cola Company ile kurulan ilişkiden dolayı Türkiye'de üretilen Coca-Cola markalı nihai ürünlerin Türkiye dışında satılamayacağını, ancak Balkanlar'da özellikle Romanya ve Macaristan'a toplam kapasitelerinin yüzde 10'u oranında preform denilen hammadde ihraç ettiklerini bildirdi. 
     Türkiye'nin dünyada 17. büyük pazar olmasına rağmen kişi başına tüketimde standart şişede yıllık 72 şişe ile dünyadaki ortalama 110 şişenin gerisinde kaldığına dikkati çeken Jones, Türkiye'deki potansiyeli bu oranı artırmak için kullanacaklarını söyledi. 
     Krizi ne şekilde atlattıklarına yönelik bir soru üzerine de Jones, ''Ekonomik kriz sırasında pazarımızı korumayı başardık. Bunun en büyük nedeni tüketiciye verilen hizmete tamamen odaklanmamız oldu. Ekonomik kriz olduğunda daha küçük ambalajlara, aile tipi ambalajlara geçerek olabildiğince tüketici gereksinimlerine göre üretimimiz oldu'' şeklinde konuştu. 
     Ron Jones, 2003'te genel olarak Türk ekonomisinde büyüme beklediklerini vurgulayarak, ''Pazarın iyiye gittiğini, ekonominin çıkışa gittiğini düşünüyoruz. Bu nedenle yatırımlarımıza devam edeceğiz'' dedi. 
     
     TURKUAZ SU PAZARINDA BİR NUMARA 

     Ron Jones, Türkiye'de ilk olarak işlenmiş içme suyu markaları olan Turkuaz'ın işlenmiş olmasından dolayı Sağlık Bakanlığı ile ilgili yaşadığı sorunlara ilişkin bir soru üzerine ise, kaynak sularının saf olmadığını dolayısıyla da belli bir filitrasyondan geçmesi gerektiğini ifade ederek, şu görüşleri dile getirdi 
     ''Biz Coca-Cola olarak kaliteye çok önem veriyoruz. Topraktaki mineral yapı ve suyun durağan olmasından dolayı kaynak sularının tadı değişebilir, dolayısıyla biz suyu önce saflaştırıyoruz, arkasından mineralleştiriyoruz. Turkuaz'da çok özel bir saflaştırma kullanıyoruz. Bu teknik çok iyi tuttu ki 1.5 yıl içinde Turkuaz su pazarında bir numara oldu.'' Toplantıda Coca-Cola İçecek A.Ş.'nin Fon Yönetim Müdürü Oya Gür de şirketin gazlı ve gazsız içecekler kategorisinde 11 üründe 120'yi aşkın değişik ambalaj ve kombinasyonda üretim yaptığını, Türkiye genelinde yaklaşık 500 bayi, 250 bin satış noktası ve bini aşkın araçtan oluşan bir filoya sahip olduklarını bildirdi. 
     





</TEXT>
</DOC>
