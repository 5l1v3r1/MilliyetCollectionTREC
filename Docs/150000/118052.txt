<DOC>
<DOCNO> 118052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/spor/aspo.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
6 şiddetindeki Fenerbahçe depreminin sarsıntıları sürüyor 
</HEADLINE>
<TEXT>
ARTÇI ŞOK 
Galatasaray, derbideki ağır hasarın bunalımını Adana’da da atlatamadı. Arif 2 ve Hasan’ın şutları direkte patladı. Ev sahibi de, Pachola ile direkte kaldı 
     CİM - Bom, sezonun en iyi futbollarından birini oynadığı Adanaspor deplasmanında, rakibini de direkleri de aşamadı. Fenerbahçe önündeki ağır yenilginin izlerini taşıyan Galatasaray iyi başladığı ilk 45 dakikada, önce Arif, sonra Hasan Şaş’ın şutlarının direkte patlamasıyla dengeyi bozamadı. Ev sahibi ise savunmaya gömülerek, gol yememeyi amaçladı. İkinci yarıda Aslan yine maça asıldı. Ancak bu kez yine Arif’in gollük şutuna direkler engel oldu. Adanaspor Necati ile bulduğu pozisyonların yanına Pachola’nın direkten dönen frikiğini ekledi, ancak gece sessiz skorla neticelendi. 
     
Revizyon tutmadı      Fatih Terim’in kadroda yaptığı operasyon sonuç getirmedi. Adana’da sahaya sürülen yeni isimlere rağmen Galatasaray umduğunu bulamadı 
     FENERBAHÇE karşısındaki 6 - 0’lık tarihi yenilgi sonrası takımda revizyona giden Fatih Terim’in kadrodaki değişiklikleri Adana’da üç puanı getiremedi. Tecrübeli hoca Ümit Davala, Ümit Karan, Batista ve Vedat’ı kadroya almazken, Hakan Ünsal ile Christian’ı yedek soyundurdu. Sarr, Almaguer, Cihan, Ayhan ve Arif’i ise ilk on birde sahaya sürdü. 
     KADRODAKİ değişikliklere rağmen Sarı-Kırmızılılar zorlu deplasmanda istediğini elde edemedi. Fatih Terim, operasyona gitmediğini belirtip, "Batista’yı yedinci yabancı olduğu için kadroya almadım. Arif, Christian, Hasan Şaş ve Pinto zaten forvet. Bu nedenle Ümit Karan’ı düşünmedim. Ümit Davala’yı ise sakat olduğu için getirmedik" yorumunu yaptı. 
     
Cem Papila      GENÇ hakem çok koştu, pozisyonları yakından takip etmeye çalıştı. Ancak faul kararlarında belirgin yorum hataları vardı. İlk yarıda Bülent ve Halilagiç için sarı kartını cebinde unuttu. Yardımcısı Ekrem Kan da ilk yarıda iki yanlış ofsayt bayrağı ile Galatasaray ataklarını kesti. 90 dakikadaki genel yönetimi vasattı. 
     
90 DAKİKA      ERHAN TELLİ 

     Maç başlarında "İftarda yediğimiz o acılı adananın etkisinden biraz olsun kurtulalım" diyoruz, ama ne mümküm. Bizim için acı dolu dakikalar daha yeni başlıyormuş meğer. Zaten ağırlık çökmüş üzerimize, uyumakla, maç seyretmek arasında gidip gelirken, bir de o yalandan ataklarla geçen ilk 20 dakika iyice sıkıyor bizi. "Sahura kadar oynansa bu maçta hayatta gol olmaz" diye düşünmeye başlarken 19. dakikada Arif’in direkte patlayan kafasıyla biraz kıpırdanıyoruz. Ama ilk yarım saatte başka "tık" da yok. 
     Şehrine gelip, biraz da temiz hava alan Hasan Şaş’a acılı adanalar, bize dokunduğu gibi dokunmamış anlaşılan. Bu maçta hem durmadan koşuyor, hem de attığı şutlarla kaleyi de yokluyor. 32’de ceza sahasına girmeden sağ ayağıyla öyle bir çıkartıyor ki şutu, üst direğe çarpan top kaleyi yerinden oynatıyor. Bu atağın hemen ardından Pinto, müsait pozisyonda topa vurmakta biraz ağır kalınca Adana defansı mutlak bir tehlikeyi de önlüyor. Bu dakikalarda ev sahibi ekipte canlanmalar göze çarparken 34’te Ali Asım sol kanattan Galatasaray defansını sağa sola atarak ceza alanına giriyor, partneri Necati’ye "al da şu golü at artık" diye pasını veriyor. Ama Necati’nin zayıf şutunda Mondragon golü önlüyor. 
     42’de ise Pinto ikinci yarıda yerini Christian’a bırakmasına yol açan son hatasını da yaparak Cihan’ın kafayla kale önüne çevirdiği topu rakip defansın üzerine nişanlıyor ve bir gol daha böylece kaçırıyordu. 
     İlk yarıda başka direkten dönen olmayınca ikinci yarıya geçildi. Bu devrede de Ramazan’a özel direklerarası orta oyunu sahnedeydi. Gol arayışlarını sürdüren Adanaspor, 57’de Murat’ın Necati’ye kale önünde çıkarttığı yüzde yüzlük pozisyonda yan ağlara giden top herkesi" gol" diye ayağa kaldırdı. 
     62’de ise direklerin sevgilisi Arif Erdem, bu kez üst direkten geri dönen şutuyla hayal kırıklığı yaşıyordu. 
     Bir dakika sonrasında Pachola, Galatasaray defansını yararak Mondragon ile karşı karşıya kalıyor. Vuruşunda seken top güç bela kornere çıkartılıyordu. 
     64’te Pachola bu kez frikik atışıyla üst direği öpüyor. Maç bir o direkte, bir bu direkte devam ediyordu. 
     Bu dakikadan sonra Fatih Terim, sırasıyla Berkant ve Balic’i de sahaya sürdü. Ancak yine de gol adına hiçbir şey ufukta gözükmedi. 
     Fenerbahçe mağlubiyetinin acısı Adana’da da devam ederken, Galatasaray bir puana razı olup ligde de kan kaybını sürdürdü. 
     



 SPOR 




























</TEXT>
</DOC>
