<DOC>
<DOCNO> 134890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur28.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı'ndan sendikacılara eleştiri... 
</HEADLINE>
<TEXT>

     Milli Eğitim Bakanı Erkan Mumcu, sivil toplum kuruluşlarının, siyasal konu başlıkları altında örgütlenmiş kuruluşlar olmadıklarını belirterek, ''Kıbrıs, ülkenin bölünmez bütünlüğü, din ve inanç özgürlüğü, laiklik konularında kimsenin bir diğerine üstünlüğü yoktur, bunlar etrafında siyaset yapmaktan vazgeçelim'' dedi. 
     Erkan Mumcu, Kamu-Sen'e bağlı Türk Eğitim-Sen'in yeni hizmet binasının açılış törenine katıldı. 
     Kamu-Sen Genel Başkanı Bircan Akyıldız törende yaptığı konuşmada, Türkiye'nin, KKTC'nin ve Türk milletinin Kıbrıs diye bir sorunu olmadığını belirterek, ''Eğer Kıbrıs ile ilgili sorunu olan varsa çözümü bizde değil, kendilerinde arasınlar'' diye konuştu. 
     ABD'nin olası Irak operasyonuna karşı olduklarını belirten Akyıldız, ''Topraklarımızda yabancı asker istemiyoruz'' dedi. 
     Akyıldız, 58. Hükümet'in görev başına geldiğinde, zorunlu tasarruflarla ilgili sorunu çözeceğini söylediğini belirten Akyıldız, zorunlu tasarruflar konusunun artık bir sorun olmaktan çıkarılması gerektiğini ifade etti. 
     Kamu çalışanlarının bayramdan önce nemalarının ödenmesini beklediklerini dile getiren Akyıldız, hükümetin buna zorunlu olduğunu savundu. 
     Hükümetin kamu çalışanlarına ilk 6 ay için yüzde 5, ikinci 6 ay için yüzde 7 oranında zam yapacağını söylediğini belirten ve bunun yetersiz olduğunu savunan Akyıldız, ''Şimdi de ayda 3 gün, yılda 1 ay zorunlu izin diye yeni bir şey çıktı. Bunu aklınıza bile getirmeyin, gök kubbeyi başınıza yıkarız'' diye konuştu. 
     Türk Eğitim-Sen Genel Başkanı Şuayip Üşenmez de nemaların tamamının bu yıl içinde ödenmesini istediklerini belirterek, çalışanların insanca yaşayacakları bir ücrete kavuşturulması gerektiğini ifade etti. 
     Kıbrıs konusuna da değinen Üşenmez, hükümetin Kıbrıs konusundaki politikasını eleştirerek, eğitim çalışanlarının KKTC Cumhurbaşkanı Rauf Denktaş'a destek olmaya devam edeceklerini belirtti. 
     
     MUMCU'NUN KONUŞMASI 

     Milli Eğitim Bakanı Mumcu da yaptığı konuşmada, Akyıldız ve Üşenmez'in eleştirilerini ''şık'' bulmadığını belirtti. Mumcu, ''Ben buraya üyelerinin neredeyse tamamı bakanlığımız çalışanlarından oluşan bir sivil toplum kuruluşunun yeni binasının açılış törenine katılmak üzere geldim, ama bir sendikanın davetine katılmakta olduğumu belki biraz gözardı ettim, sendika diskuruyla söylem karşılandım'' dedi. 
     Sivil toplum örgütlerinin demokratik hayatın olmazsa olmaz öğelerinden biri olduğunu anlatan Mumcu, şunları kaydetti 
     ''Türkiye'de sivil toplum kuruluşlarının önemli bir yanlışı var. Bunu artık apaçık sivil toplum örgütleriyle de konuşmak gerekiyor. Kendilerine sivil toplum örgütü adını verdiğimiz kuruluşların birçoğu sivil bir demokratik kültüre sahip değiller. Mesela, kendi alanlarında tekel olmak istiyorlar, başkalarının varlığına tahammül göstermiyorlar. Demokratik hayatın temel, meşru aktörlerini yok saymak eğilimine giriyorlar. 
     Çoğulcu demokrasi sivil toplum örgütlerine siyasal alanda söz söyleme hakkı verir, ama demokratik meşruiyete sahip siyasal yapıları saygıyla kabul etmek sorumluğu da verir. Unutulmamalıdır ki sivil toplum örgütleri, siyasal konu başlıkları altında örgütlenmiş bir toplum değil, ortak çıkar ve ilgiler etrafında örgütlenmişlerdir.'' Mumcu, Türkiye'de herkesin demokrasiyi iyice içine sindirmesi gerektiğini belirterek, sivil toplum örgütlerinin, siyasal konular etrafında değil, örgüt üyelerinin gerçek hak ve çıkarları doğrultusunda oluşturulması gerektiğini ifade etti. 
     -''ÖĞRETMENLER SİYASAL KONULARDA ÖRGÜTLENMESİN''- Toplumun siyasal örgütlenme için siyasi partilere gidebileceklerini kaydeden Mumcu, ''Ama öğretmenler örgütlenecekse, mutlaka siyasal konular altında örgütlenmesinler. Bakanın da katıldığı bir toplantıda öğretmenlere bir mesaj verecekseniz, bu her şeyden önce öğretmenlerin hak ve çıkarlarıyla ilgili olmalıdır'' diye konuştu. 
     Mumcu, konuşmasını şöyle sürdürdü 
     ''Kıbrıs konusuyla ilgili konuşmak isterseniz konuşurum, ama bunun için bağımsız bir platform koyarız, orada konuşursunuz. Bu iş emri vakilerle olmaz. Bu işin emri vakilerle yapılmasını şık bulmadığımı ifade etmek isterim. Ben burada yapılan şeyin açıkça bir siyasal duyarlılık etrafında örgütlenmenin provoke edilmesi olduğunu görüyorum. Hiç kimse ülkenin değerlerini kendine aitmiş gibi görmesin artık sivil toplum örgütleri bu eğilimden, bu kolaycılıktan vazgeçmek zorunda.'' Kıbrıs konusunda herkesin aynı duyarlılığa sahip olduğunu dile getiren Mumcu, ''Kıbrıs, din ve inanç özgürlüğü, ülkenin bölünmez bütünlüğü ve laiklik konularında hiç kimsenin bir diğerine üstünlüğü önceliği yok. Bunlar etrafında siyaset yapmaktan vazgeçelim' dedi. 
     Kamu-Sen Genel Başkanı Bircan Akyıldız'ın çalışanlar arasında adalet istediğini hatırlatan Mumcu, Türkiye'de son üç yıldır Gayri Safi Milli Hasıla'da bir düşme yaşanırken kamu çalışanlarına ayrılan payın büyüdüğünü vurguladı. Mumcu, sözlerini, ''Buraya gelip üyelerinizin hoşuna gidecek diye adalet istiyorsak, burası bunun yeri değildir. Herkes elini vicdanına koysun. Umarım, öğretmenlerin meselelerini de konuşacağımız imkanlar buluruz'' diye tamamladı. 
     Konuşmaların ardından, Erkan Mumcu, Bircan Akyıldız ile birlikte yeni binayı hizmete açtı. 
     





</TEXT>
</DOC>
