<DOC>
<DOCNO> 113949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur30.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Hiçbir siyasi beklentim yok 
</HEADLINE>
<TEXT>

     YTP Genel Başkan Yardımcısı Hüsamettin Özkan, Yeni Türkiye hareketinin neferi olduğunu belirterek "Ne siyasetten, ne makamdan, ne koltuktan, hiçbir siyasi beklentim yok" dedi. 
     Şişli Belediyesi'nce Kurtuluş Eskişehir Mahallesi'nde yaptırılan "Kurtuluş Semt Polikliniği"nin açılış törenine katılan Özkan, konuşmasına "Konuşmaya pek alışık değilim" diyerek başladı. İnsan kaynağının dünyanın en zengin sermayesi olduğunu ve her ülkenin insana yatırım yaptığını vurgulayan Özkan, "İnsana yatırım yapan ülkeler kazanacak, yapmayanlar kaybedecek. Biz insanımıza yatırım yapacağız" diye konuştu. 
     Özkan, 3 Kasım seçimlerinin yaklaştığını hatırlatarak, ülkenin, sorunlarına kalıcı ve doğru çözüm üretecek siyaset ve siyasetçiye ihtiyacı bulunduğunu ifade etti. 
     Özkan, "Gelin siyaseti, ufku geniş, temiz, dürüst, ilkeli, sözünün eri olan kadrolara, genç kadrolara açalım. Ama sözünün eri olanlara açalım. Sözünden dönenlere değil" diye konuştu. 
     Artık 21. yüzyılda olunduğunu hatırlatan Özkan, "Sağ ve sol gibi kavramları kullanarak bağnazlık yapma ve halkı kandırma devri sona ermektedir. Kısaca siyaset kabuk değiştirdi" dedi. 
     Özkan, herkesi Yeni Türkiye için hep birlikte olmaya çağırarak "Bu hareketin ben genel başkan yardımcısı değil, neferiyim. Ne siyasetten, ne makamdan, ne koltuktan, hiçbir siyasi beklentim yok" diye konuştu. 
     Şişli Belediye Başkanı Mustafa Sarıgül de, asla mücadelesine ihanet edenlerden olmadığını belirterek, kendilerinin bireysel çıkar peşinde değil, yeni Türkiye'nin peşinde koştuklarını söyledi. 
     Sarıgül konuşmasını, Ermenice "Sizi seviyorum" diye tamamladı. 
     





</TEXT>
</DOC>
