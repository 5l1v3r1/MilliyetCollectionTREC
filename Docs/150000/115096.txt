<DOC>
<DOCNO> 115096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sonspo17.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Jovanovski "Denizlispor maçını kazanacak güçteyiz" 
</HEADLINE>
<TEXT>

     Samsunspor Teknik Direktörü Georgi Jovanovski, yarın Denizlispor ile yapacakları maçı kazanacak güçte olduklarını söyledi. 
     Georgi Jovanovski, kulüp basın sözcüsü Tahsin Kosif ve genel menajer Süleyman Hurma, yarın yapılacak Denizlispor maçı öncesi Nuri Asan Tesisleri'nde ortak basın toplantısı düzenledi. 
     Denizlispor'un güçlü bir takım olduğunu ifade eden Makedon teknik adam, ''Denizlispor'un her mevkisinde iyi futbolcuları var. Maç kadrosunda eksik oyuncularımız olmasına karşın kazanmak için oynayacağız. Ben, kadroma ve futbolcularıma güveniyorum'' dedi. 
     Jovanovski, geçen hafta deplasmanda yaptıkları Gaziantepspor maçında, kazanamamalarına karşın çok iyi mücadele ettiklerini hatırlatarak, ''Gaziantepspor maçında oynadığımız gibi iyi oynarsak, Denizlispor maçını kazanırız'' diye konuştu. 
     
     ''KENDİ SAHAMIZDA İSTİKRAR İSTİYORUZ'' 
     Kulüp basın sözcüsü Tahsin Kosif de son zamanlarda sahalarında yaptıkları maçlarda elde ettikleri galibiyetleri bir istikrara dönüştürmek istediklerini ifade ederek, ''Yarınki maçı kazanmak istiyoruz. Ankaragücü maçında taraftarların desteği maçı kazanmamızda büyük rol oynadı. Bu maçta da taraftarlarımızdan aynı desteği bekliyoruz'' dedi. 
     Bir gazetecinin, Denizlispor maçını yönetecek hakem Metin Tokat hakkında ne düşündüklerini sorması üzerine ise genel menajer Hurma, şunları söyledi 
     ''Metin Tokat, ülkemizin önemli hakemlerinden biridir. Burada çok başarılı bir maç çıkaracağına inanıyorum. Hakemlere karşı önyargılı davranılmaması gerektiğini düşünüyorum. Gerek taraftarlarımızın, gerekse oyuncularımızın hakemlere önyargılı davranarak olumsuz davranışlarda bulunmaları durumunda, Samsunspor bunu ağır bir bedel olarak öder. Bu konuda dikkatli olunması gerekir.'' 
     
     MUHTEMEL KADRO 
     Öte yandan, yarın akşam 19 Mayıs Stadı'nda Denizlispor ile karşılaşacak Samsunspor'da, kart cezalısı Serkan Aykut ve Vural ile sakatlıkları süren Müslim, Coşkun ve Celil, bu maçta forma giyemeyecek. 
     Samsunspor'un, yarın akşamki maçta muhtemelen şu 11 ile mücadele etmesi bekleniyor 
     Shorunmu, Osman, Kenan, Ercan, Ertan, Can, Adnan, Musa, Mehmet, Ertuğrul ve Sinan. 
     





</TEXT>
</DOC>
