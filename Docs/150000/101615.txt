<DOC>
<DOCNO> 101615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun27.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İran sinemasına Locarno'da iki ödül. 
</HEADLINE>
<TEXT>

     İran'da bu yıl gösterime giren ''Men Terane, Punzdeh Sal Darem'' Ben Terane, 15 Yaşındayım adlı filminin genç başrol oyuncusu Terane Ali Dusti, İsviçre'deki Locarno Film Festivali'nde en iyi kadın oyuncu ödülünü aldı. 
     Hayatı Nov gazetesinin haberine göre, Resul Sard Ameli'nin yönettiği filme de jüri özel ödülü verildi. 
     Film, 15 yaşında genç bir kızın, tutucu toplum ve kısıtlayıcı yasalara karşı tek başına direnerek zafere ulaşmasının ve babasız çocuğuna nüfus cüzdanı almasının öyküsünü anlatıyor. Hapisteki babasına ve kendisine bakan lise öğrencisi Terane, yurtdışında yaşayan ve çok az tanıdığı uçarı bir delikanlıyla istemeden yaptığı ''geçici evlilikten'' hamile kalıp çocuğunu doğurmaya karar verince, doğumdan önce ve sonra binbir güçlükle mücadele etmek zorunda kalıyor. Terane, mahkeme yoluyla hem çocuğunun babasının hamileyken ayrıldığı eski eşi olduğunu ispat ediyor, hem de çocuğuna, ''babası'' hanesini boş bıraktırdığı nüfus cüzdanı alıyor. 
     
     YENİ FİLM, YENİ YÜZ 
     Film, İran sinemasında önemli bir yer tutan kadın filmlerinin yeni ve umutlu türünün ilk örneği olarak büyük övgü ve seyirci desteği almıştı. 
     Locarno'da da en iyi kadın oyuncu ödülünü alan Terane Alidusti, bu yıl Tahran'da düzenlenen 22. Uluslararası Fecr Film Festivali'nde, aynı filmdeki oyunuyla uluslararası yarışma bölümünde en iyi kadın oyuncu ödülüne de layık görümüştü. 
     ''Ben Terane, 15 Yaşındayım'', eski bir milli futbolcunun kızı ve edebiyatla roman yazacak kadar içli dışlı olan Terane'nin ilk oyunculuk deneyimi. 
     İki büyük festivalde en iyi kadın oyuncu ödülünü alarak oyunculuk hayatına güçlü bir başlangıç yapan Terane Alidusti, eski kadın yıldızların hep tekrara dayanan oyunculuklarının tıkadığı İran sinemasına ulusal ve uluslararası arenada yeni bir soluk getirdi. 
     





</TEXT>
</DOC>
