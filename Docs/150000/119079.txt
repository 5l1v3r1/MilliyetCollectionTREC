<DOC>
<DOCNO> 119079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo04.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da mutluluk rüzgarları... 
</HEADLINE>
<TEXT>

     Birinci Süper Futbol Ligi'nde, Beşiktaş ile birlikte yenilmezlik unvanına sahip olan Gaziantepspor'da yönetim, teknik kadroya inanıyor ve güveniyor. 
     Kulüp profesyonel futbol şubesi sorumlusu Asım Atmaz, yaptığı açıklamada, genç kadroyu en iyi biçimde değerlendirerek futbolcuları kenetleyen ve başarıda pay sahibi olan teknik direktör Gigi Multescu ve ekibine güvendiklerini ve yeni sezonda da çalışma isteği içinde olduklarını söyledi. 
     Gaziantepspor'un başarısında pay sahibi olan kadronun, bazı çevreler tarafından yıpratılmak ve takımın yolunun kesilmek istenildiğini savunan Atmaz, ''Bunun için de yıpratma kampanyaları hiç dinmedi. Ancak, görünen köy kılavuz istemez. Hiç tahmin edilmeyecek ölçüde başarılı olan teknik kadroya inanıyor ve güveniyoruz'' dedi. 
     Şampiyonluk iddialarının olmadığını, ancak tüm maçlara ''kazanma'' hedefiyle çıktıklarını anlatan Atmaz, ''Başarıyı kıskanan çıkar çevreleri, geçen sezonki oyunları oynayarak önümüzü kesmeye çalışıyorlar. Ama yönetim olarak, prensiplerde ve fiyatta yine anlaşırsak Multescu ile yolumuza devam edeceğiz. Bunu kimse engelleyemez'' diye konuştu. 
     Atmaz, yarın Diyarbakırspor ile yapacakları karşılaşmayı kazanarak, zirvedeki yerlerini ve yenilmezlik unvanlarını koruyacaklarına inandığını da sözlerine ekledi. 
     





</TEXT>
</DOC>
