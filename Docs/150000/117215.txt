<DOC>
<DOCNO> 117215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur06.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin eğitimdeki zor kararı "Başörtüsü..." 
</HEADLINE>
<TEXT>

     Adalet ve Kalkınma Partisi'nin AKP sistemle çatışabileceği konulardan biri olan görülen başörtüsünün, partinin temel belgelerinde hiç ele alınmadığı görüldü. 
     Parti'nin eğitime yönelik düzenlemeleri ağırlıklı olarak özel teşebbüsün önünün açılması ile Yükseköğretim Kurulu ve üniversiteler üzerinde yoğunlaşacak. 
     Milletvekili genel seçimlerinden zaferle çıkan ve elde ettiği milletvekili sayısıyla yapmak isteyeceği düzenlemelerde sıkıntı çekmeyecek olan AKP'nin, eğitim sistemine ilişkin düzenlemeleri somut herhangi bir değişiklik öngörmüyor. Parti, programında ve seçim beyannamesinde eğitimin önemini "her alandaki kalkınmanın en önemli unsuru" ve "toplumun kalitesinin yükseltilmesinin aracı" cümleleriyle vurgulamasına karşın, hedeflerini "özgür düşünen, yeniliklere açık, özgüven sahibi, hayatta olumlu bakan, problem çözme yeteneği gelişmiş, bilim ve teknoloji üretebilen" insanların yetirtirilmesi şeklinde belirledi. 
     Eğitimdeki hedefleri doğrultusunda gerçekleştireceği düzenlemeleri, daha önceki hükümetlerin programlarından farklı olmayan AKP, zorunlu eğitimin "makul" bir süre içerisinde on bir yıla çıkarılmasına işaret ediyor. Eğitime ilişkin yetkilerin Milli Eğitim Bakanlığı'nın üst kademelerinde toplanmasını eleştiren AKP, çözüm olarak yetkilerin alt birimlere ve taşra yönetimine dengeli olarak aktarılması, yerel yönetimlerin rolün arttırılmasını belirledi. 
     
     BAŞÖRTÜSÜNÜN "B"Sİ YOK 
     AKP'nin, temel belgelerinde eğitime ilişkin en dikkat çekici konuyu ise, hassas başörtüsü sorunuyla ilgili tek bir değerlendirmenin bile bulunmaması oluşturdu. 3 Kasım seçimlerine yönelik son mitinglerde Genel Başkan Recep Tayyip Erdoğan'ın yumşak bir çıkışma sahiplendiği başörtüsü Parti'nin program ve seçim beyannamesinde herhangi bir şekilde ifade edilmedi. 
     
     ÖZEL TEŞEBBÜS VURGUSU 
     AKP, özel girişimcinin eğitim sistemine yönelik yatırımlarında ise ön açıcı bir konumda olacak. Parti'nin, bu konuda yaklaşımı "Eğitimin her alanında özel teşebbüs desteklenecek ve özel teşebbüsün eğitimdeki payı artırılacaktır" şeklinde ifade edildi. 
     
     YÖK VE ÜNİVERSİTELER 
     Parti'nin, yükseköğretime ilişkin hedefleri ise ayrıntılı bir biçimde belirtilmemesine karşın, YÖK ve üniversitelerin bugünkü durumu eleştirildi. Seçim beyannamesinde "Temel görevi özgürce bilgi üretmek, yaymak, ulusal ve uluslararası düzeyde bilimsel araştırma ve incelemeler yapmak ve nitelikli ve eğitim ve öğretim vermek olan üniversitelerimiz son yıllarda uygulanan yanlış politikilar nedeniyle problem yumağı haline gelmiştir" değerlendirmesinde bulunulurken, "Yükseköğretimde köklü bir reforma ihtiyaç vardır" demekle yetinildi. AKP, vakıf üniversitelerini desteklemeyi de hedef olarak belirledi. 
     





</TEXT>
</DOC>
