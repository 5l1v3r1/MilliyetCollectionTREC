<DOC>
<DOCNO> 134519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/ekonomi/aeko.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Pamukbank için hesap sordu 
</HEADLINE>
<TEXT>
3 yıl uzun 1 yıla çekin teminatı sağlama alın 
Pamukbank konusunda uyarı mektubu gönderen IMF, Çukurova Grubu’ndan sağlam teminatlar alınmasını ve gruba Yapı Kredi’deki hisselerini satmak için tanınan sürenin üç yıldan bir yıla indirilmesini istedi 
     EKONOMİ SERVİSİ 

     Çukurova Grubu ile Bankacılık Düzenleme ve Denetleme Kurumu BDDK arasındaki protokolün imzalanması için son gün 31 Ocak dolarken IMF’den hükümete uyarı geldi. 
     Uluslararası Para Fonu IMF bu konuyla ilgili olarak bir mektup gönderdi. IMF Avrupa Birinci Bölge Direktörü Michael Deppler’in imzasını taşıdığı öğrenilen mektupta, Çukurova Grubu ile BDDK arasındaki protokolde belirtilen bazı maddelere itiraz edildi. 
     
     Ödeme planı uyarısı 
     Protokolde, Yapı Kredi’de, Pamukbank’ın hakim ortaklarının Çukurova Grubu sahip olduğu hisselerin, temettü hariç ortaklık haklarının, 4389 sayılı Bankalar Kanunu’nun amir hükümleri çerçevesinde TMSF tarafından kullanımına ilişkin mevcut uygulamaya devam edilmesi, Çukurova Grubu’nun, söz konusu hisselerin bir kısmını Bankalar Kanunu’nun ilgili hükümlerine uyum sağlamak amacıyla stratejik ortak bularak üç yıl içinde elden çıkarması öngörülüyordu. 
     IMF’nin mektubunda, Çukurova’ya, Yapı Kredi’deki hisselerini elinden çıkartmak için tanınan üç yıllık sürenin çok uzun olduğu belirtilirken, bu sürenin bir yıla indirilmesi önerildi. Mektupta, Çukurova Grubu’nun Pamukbank’a olan borçlarının ödeme planına ilişkin uyarı da yer aldı. IMF, ödeme planındaki teminatların sağlam olmasını istedi. Bilindiği gibi Çukurova Grubu’nun Pamukbank’a 2.7 milyar dolar, Yapı Kredi’ye 2.3 milyar dolar, diğer Fon bankalarına da 200 milyon dolar borcu bulunuyor. 
     
     Değer tartışması 
     IMF’nin uyarıda bulunduğu teminat konusunda, BDDK ile Çukurova Grubu arasında prüz çıktığı öğrenildi. Çukurova, borcuna karşılık grubun bazı şirketlerinin hisselerini devretmeyi önerdi. BDDK ise şirket hisselerini devralmak değil, sağlam teminat gösterilmesini istedi. Ayrıca söz konusu şirketlerin değeri konusunda da uzlaşılamadığı belirtiliyor. 
     BDDK ile Çukurova arasındaki protokol metninin 18 sayfa olduğu belirtilirken, dün de bu konuda BDDK’dan açıklama gelmedi. Protokolde, Çukurova’nın, Yapı Kredi ve Pamukbank’ta bulunan Turkcell’in yüzde 19.77’sine karşılık gelen hisselerini almak için Pamukbank’tan 300 milyon dolar kredi kullanması ve grubun borçlarının üç yılı ödemesiz 15 yıllık ödeme planına bağlanması öngörülüyor. 
     
Başkent’te Pamukbank trafiği      ANKARA Milliyet 

     BDDK Başkanı Akçakoca önceki gün MGK toplantısından bir saat önce görüştüğü Başbakan Abdullah Gül’le, gece saat 24.00’te de Devlet Bakanı Ali Babacan’la birlikte yeniden bir araya geldi. Gece saat 01.30’a kadar süren görüşmede, IMF’nin mektubunun da gündeme geldiği öğrenildi. 
     
     Karamehmet Ankara’da 
     Dün de Başkent’te hareketli saatler yaşandı. Çukurova Grubu yetkilileri ile BDDK yönetimi dün sabah bir araya gelirken, görüşmelere öğlen verilen iki saatlik aradan sonra gece yarısına kadar devam edildi. 
     BDDK’daki görüşmeler sırasında Çukurova Grubu’nun Başkanı Mehmet Emin Karamehmet’in de Ankara’da olduğu ve görüşmeleri grubunu idare merkezinden takip ettiği öğrenildi. 
     
     Başbakanlık’ta zirve 
     BDDK ile Çukurova yöneticileri arasındaki görüşme sürerken, akşam 21.00’de Başbakanlık’ta da bir zirve yapıldı. Başbakan Gül, Başbakan Yardımcısı Abdüllatif Şener ve Devlet Bakanı Ali Babacan, BDDK Başkanı Akçakoca, Hazine Müsteşarı Faik Öztrak, Merkez Bankası Başkanı Süreyya Serdengeçti ile bir araya geldi. 
     Yaklaşık bir saat süren görüşmeden sonra bürokratlar Başbakanlık’tan ayrılırken Gül, Şener ve Babacan’ın görüşmesi devam etti. 
     
Zaman doldu açıklama gelmedi      Mehmet Emin Karamehmet’in sahibi olduğu Çukurova Grubu’nun Pamukbank, Yapı Kredi ve diğer fon bankalarına olan 5.2 milyar dolarlık borcunun yeniden yapılanması ve Çukorva Grubu ile Yapı Kredi arasındaki İstanbul Yaklaşımı sürecinin devamı için yapılan görüşmelerin sonucu açıklanmadı. BDDK, daha önce 31 Ocak tarihini hem Çukurova Grubu’nun Yapı Kredi’yle İstanbul Yaklaşımı sürecinin devam edip etmeyeceği, hem de Pamukbank konusundaki protokolün imzası için son tarih olarak açıklamıştı. 
     24 Ocak’ta Danıştay kararı gereği Pamukbank’ı eski sahibi Mehmet Emin Karamehmet’e veren BDDK, 27 Ocak 2003’te Çukurova Grubu ile bir ön protokol yaparak, Pamukbank’ı tekrar Fon’a almıştı. Taraflar arasında yapılan protokolde görüşmelerin devam ettiği ve ayrıntılı kesin sonuçların 31 Ocak’ta açıklanacağı belirtilmişti. 
     Ön protokolde, Çukurova Grubu’nun Yapı Kredi’deki hisselerini de üç yıl içinde elinden çıkartması öngörülüyordu. 
     Bu arada, BDDK, Yapı Kredi’nin Çukurova Grubu’nun borçlarının İstanbul Yaklaşımı çerçevesinde yeniden yapılandırılması için de 31 Ocak’ı son tarih olarak göstermişti. Yapı Kredi, grubun borçlarını dokuz yıllık bir ödeme planına bağlarken, Atel’in yarı hissesini 269 milyon dolara devralmıştı. 
     BDDK bu sürecin devam etmesi için grubun Pamukbank’a olan borçlarının çözümlenmesini şart koştu. BDDK, Çukurova Grubu ile TMSF arasında 31 Ocak 2003’e kadar borç ödeme protokolünün sonuçlanmasını, aksi takdirde, Yapı ve Kredi liderliğinde Çukurova Grubu ile yapılacak finansal yeniden yapılandırma sözleşmesinin sona erdirilmesi gerektiğini bildirmişti. 
     
Çifte standart var’Meclis’e önerge veren CHP Milletvekili Bodur, Pamukbank’ta Danıştay kararını bekleyen BDDK’nın Tarişbank’ta bu süreç bitmeden karar almasını çifte standart olarak yorumladı 
     ANKARA Milliyet 

     Tarişbank’ın Denizbank’a devrine ilişkin Meclis araştırması isteyen CHP İzmir Milletvekili Ali Rıza Bodur ve 30 arkadaşı, TBMM’ye önerge verdi. Bodur ve 30 arkadaşı, Tarişbank’ın Denizbank’a devri sırasında kamu zararı oluşup oluşmadığının araştırılmasını istedi. 
     Önergede, Tarişbank’ın mevzuata aykırı olarak TMSF’ye devredildiği öne sürülerek, şu ifadelere yer verildi "Tarişbank’ın mevzuata uygun olmayan şekilde TMSF’ye devri üzerine, işlemin iptali ve yürütmenin durdurulmasına ilişkin olarak Danıştay nezdinde dava açılmıştır. Tariş birliklerinin açmış olduğu bu davanın reddedilmesi üzerine temyiz yoluna gidilmiş ve Danıştay Dava Daireleri Genel Kurulu, bu defa bankanın TMSF’ye devrine ilişkin BDDK’nın kararının yürütmesinin durdurulmasına karar vermiştir. Tarişbank hisselerinin Denizbank AŞ’ye satışına ilişkin hukuki süreç devam ederken, satış prosedürü, kurulun normal süreci dışında, kısa bir sürede tamamlanmıştır. Ayrıca, 120 bin ortaklı bir bankanın satış şekli, kamuoyuyla, en başta ortaklarıyla paylaşılmamıştır. Bu durum bankanın hisselerinin hangi koşullarda satıldığı sorusunu gündeme getirmiştir". 
     
     TARİŞ sorusu 
     30 arkadaşıyla birlikte önergeyi veren CHP Milletvekili Bodur, BDDK’nın tam bir çifte standart uyguladığını belirterek şunları söyledi 
     "Tarişbank’a el konulmasının ardından, Danıştay’a dava açılmıştır. Henüz dava sonuçlanmadığı halde, bankanın devri yapılmıştır. Oysa ortada bir hukuku süreç sözkonusudur. Nasıl Pamukbank olayında Danıştay’ın kararı beklendiyse, aynı şekilde Tarişbank’ta da beklenmeliydi. Burada 120 bin ortağı olan TARİŞ gibi bir birliğin hakkı yenmiştir." 
     



 EKONOMİ 
















</TEXT>
</DOC>
