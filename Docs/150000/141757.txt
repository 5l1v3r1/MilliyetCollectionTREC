<DOC>
<DOCNO> 141757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/spor/ytan.html </URL>
<DATE> 2003/03/10/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Trabzon’a yazık oldu 
</HEADLINE>
<TEXT>

     Trabzonspor, 1 - 0 önde olduğu Galatasaray maçında penaltı kaçırıyor ve maçı da kaybediyor. Keza Fenerbahçe maçında yine Trabzonspor önde, 1 - 0 galip, iyi de oynuyor... Sonuç, maçı Fenerbahçe 3 - 1 kazanıyor. 
     Alın işte size Beşiktaş maçı. 
     Trabzonspor yine önde... Üç uzatma dakikasının son on saniyesinde Beşiktaş beraberlik golünü atıyor. 
     Yine bir derbi maçı yine bildik görüntüler, yine yazık oldu Trabzonspor’a. 
     Hele bu son maça çok yazık oldu. Sonuç, cidden acı verdi. 
     Niyesi şöyle 
     Bir İlhan, biraz da Pancu... Bunun anlamı şu, Beşiktaş sahaya dokuz savunma adamı ile çıktı. Yani, süper ligin namağlup lig lideri ve UEFA kupasında çeyrek finalist Beşiktaş’ın teknik direktörü oyun kurgusunu daha işin başında kazanmak değil kaybetmemek üzerine kurmuş. Üçlü defans blokunun önüne iki ön libero, Tayfur ve Giunti’yi yerleştiren Rumen hoca, onların da sağ yanında Tamer ve Kaan, sol yanında Pancu ve Serdar. 
     Lucescu’nun bu dahiyane taktiği ilk yarıda tuttu. Beşiktaş bu yarıda, kendi yeterliliği ile tek poziyon üretemedi, üst üste üç pas yapamadı. 
     Trabzonspor birinci yarıda topa ve oyuna hakim oldu. Oyunu istediği gibi yönlendirdi. Ancak, Trabzonspor’un skoru değiştirecek ayakları, derin top uygulaması yapamadı ve kalabalık Beşiktaş defansı arasında kayboldu. 
     Beşiktaş Sergen’i ve Maldaraşanu’yu, Trabzonspor’da Mehmet Yılmaz’ın yerine Erman Özgür’ü oyuna alarak iki teknik adam son kozlarını oynadılar. 
     İki küçük gerginliğin dışında müsabaka kendi halinde sürerken 82’de Fatih’in golü geldi. Doğrusunu isterseniz, Ronaldo bir kez Fatih’i kaçırdı. Fatih’te iyi yükseldi. 
     Lucescu’nun bir puan hesabı Pancu’nun uzatma dakikalarında gelen golü ile tuttu... Namağlupluk unvanını korudu ve altın buldu. 
     Şu bir gerçek, Trabzonspor ayıpsız bir maç çıkardı... Savaştı, boğuştu, kazanmayı çok istedi. O bildiğimiz bir üretkenlik içinde olmasa da kazanmayı hak eden taraftı. 
     Bir değil bin kere yazık oldu Trabzonspor’a. 
     Kuddusi Müftüoğlu ile ilgili kanaatim asla değişmedi, değişeceğe de benzemiyor... 12. kuralı yorumlamada ciddi hatalar yapıyor... Yapmıyor, bilmiyor. İki lisan bilmek de hakemliğe yetmiyor, önce kuralları bileceksin... 
     Haluk Ulusoy’un da izlediği maçta Müftüoğlu, bir pet şişeye anons yaptırdı. Her maça Ulusoy’u gönderemeyeceğimize göre, bundan böyle her stadın en görünür yerine sayın Başkan’ın büyük boy resmini asalım. Kurallar, sonuna kadar eksiksiz olarak uygulanır. 
     



 SPOR 






























</TEXT>
</DOC>
