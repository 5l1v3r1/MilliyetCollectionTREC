<DOC>
<DOCNO> 114132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/siyaset/siy01.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
GP, krizin simgesi 
</HEADLINE>
<TEXT>
Seçmen, sandıkta sorumlu davranır 
Anketlerde "sorumsuz" davranan bir kısım seçmenin, sandık başında sorumlu davranacağı ve protesto duygusunun yanında bir de "kim yönetebilir " sorusuyla hareket edeceği muhtemeldir 
     AKP'nin arkasında ne var Öteki partiler ne yapıyor - 5 
TAHA AKYOL 

     Genç Parti’yi unutmuş değilim. Bir "kriz simgesi" olan bu partiyi, dizimizin sonunda genel bir değerlendirme yaparken ele almayı uygun buldum. 
     Hiçbir örgütü, geleneksel tabanı, siyasi gelenekleri olmayan bu nevzuhur Genç Parti, bir holdingin siyaset için örgütlenmesi ve gerçekten çok profesyonel propaganda faaliyeti yapmasının eseridir. 
     Ancak bunu yapan herkes öyle birden bire yükselemez yükselebileceği ortamın olması lazımdır ki, bu "kriz ortamı"dır. 
     Belli başlı partilerin yıpratıcı koalisyonlarda büyük oy kayıplarına uğradığı, ekonomik krizin milyonları "yandım Allah " noktasına sürüklediği bir ortamda, 1950’lerin başında Fransa’da nasıl Mösyö Pujade’nin partisi yükselmişse şimdi de Cem Uzan’ın GP’si yükseliyor. 
     Pujadizm yüzde 20’leri aşıp sabun köpüğü gibi sönmüştü. Sosyoloji diye bir bilim varsa iddiaya girerim ki, GP de seçimlerde ne oy alırsa alsın, belli bir süre sonra sabun köpüğü gibi sönecektir. 
     Nasıl sürekli bağıramazsak, böyle bağırma partileri de sürekli olamaz. 
     Eziliyorum diye bağıran kitlelerdir yine bu GP’yi yükselten... Oranları hatırlayalım. 
     Türkiye’nin yüzde 24.4’ü "eziliyorum" diye feryat ediyor bu yüzde 24.4’ün yüzde 30’u AKP’ye gidiyor, ondan sonra CHP ve GP, sonra HADEP, sonra değer partiler... 
     GP de vergileri kaldırıyor, herkese birçok şeyi bedava dağıtıyor. Ekonomik analizlere girmeden, kaynak göstermeden bol keseden atıyor, öfkeli kitlelerin öfkesine seslenerek herkesi suçluyor. 
     Hiçbir TV programında tartışmayı, soru cevabı kabul etmiyor, gazetecilerle görüşmüyor... Çünkü "neo Pujadizm"in büyüsü bir fiskede bozulur. Buna imkan vermiyor. 
     "Müslümanım" diyenler arasında GP, AKP’den sonra ikinci... Muhafazakar olmayan "Müslümanım" diyenlerle iletişim kurabilmiş. 
     "Türküm" diyenler arasında AKP ve CHP gibi geleneksel kökleri olan iki partiden hemen sonra, nevzuhur GP üçüncü... Türk bayrağına benzeyen simgesi, marşlar, IMF’ye karşı bir meydan savaşı, bir yiğitlik hamaseti 
     
     Ödünç oylar 
     Bu tablo, bir toplumda enflasyon yıllarca yükseklerde gezerse, gelir dağılımı böyle bozulursa, popülizm siyasi bir maraz haline gelirse Mösyö Pujade’ların ve Cem Uzan’ların çıkabileceğini gösteriyor. Toplumsal öfkenin ve çözüm konusunda toplumsal şaşkınlığın simgesi olarak... 
     SAM’ın araştırmasına göre, her parti için seçmenler milletvekilleri adaylarının kim olduğunu şu veya bu ölçüde biliyorlar bu oran yüzde 40 civarında... GP’de ise adayları bildiğini söyleyenlerin oranı yüzde 11’e düşüyor hiçbir partide bu kadar düşük değil. Çünkü GP bir parti’ değil, bayileriyle, personeliyle bir holdingin siyasi örgütlenmesi... 
     Yine SAM’a göre, bu seçimde "ödünç oylar"ın yani aidiyet duyarak benimsemediği halde verilecek oyların en çok gideceği iki parti var Biri CHP... Bunun sebebi CHP’yi geleneksel olarak benimsemeden de bu seçimde alternatif görenler, belki de Derviş faktörü... 
     Onunla eşit derecede "ödünç" oy alacak parti ise Genç Parti... Yani aidiyet duymadan, benimsemeden, öfkeyle, protestoyla bu seferlik oy vermek... Onun için Pujadizm gibi sabun köpüğü diyorum. 
     Öfkeyle kalkanın zararla oturup oturmayacağını seçimlerden sonra göreceğiz. 
     
     Oylar kimlerden 
     ANAR’ın 2 Ekim araştırmasına göre GP’nin oyları yüzde 9’dur ve 1999 seçimlerinde öncelikle iktidar partilerine verilmiş oylardan geliyor 
     Yani, geçen seçimde ANAP’a, DSP’ye ve MHP’ye verilmiş toplam oyların üçte biri bu seçimde GP’ye yöneliyor. "İktidardan kaçış"ın en yüksek, krizin en derin olduğu ortamda anlaşılabilir bir olay... 
     
     DSP Yağmalanan parti 
     SAM’ın araştırması DSP oylarının nasıl yağmalandığını, başka bir deyişle Ecevit’in yükselişinde, soldan da, sağdan da oy olarak nasıl geniş bir sosyal koalisyon kurabildiğini gösteriyor. DSP, bir tür küçük çaplı "Ortanın Solu" imiş, her kesimden oy alabilmesiyle... 
     Kalan DSP oyları "kararsız, hiçbiri, diğer, oy kullanmam" gibi eğilimler içinde. 
     Türkiye’de rejimin toparlanması bakımından bu tablo son derece önemli. 
     Evvela şu belli ki, Ecevit kendi seçmeniyle CHP arasında büyük bir duvar çekmiş, DSP’den kopanların ancak yüzde 32’si CHP’ye gidebiliyor. Bu aynı zamanda CHP’nin DSP tabanında oy çekme bakımından yeterli "mıknatisiyet"e sahip olamadığını da gösterir. 
     İkincisi "Demokratik Sol", rahatlıkla AKP’ye oy verebilecek kesimlerden de oy alabilmiş demek ki Ecevit’in 28 Şubat sürecindeki bazı itirazları ile eskiden türban yasağına şiddetle karşı çıkan sözleri ve Fethullah Gülen’in liberal İslam anlayışına gösterdiği ilgi gibi faktörler... 
     
     DSP’den GP’ye oy kayışı 
     DSP oylarından GP’ye gidenleri yine protesto, ekonomik ve kültürel popülizm faktörlerine bağlayabiliriz. 
     Bu durum şunu gösteriyor ki, tarihimizin en önemli siyasi tecrübelerinden biri olan "Ortanın Solu" hareketinin de ispatladığı gibi, sol, sağa gidebilecek oyların önemli bir bölümünü çekebilir aradaki Tek Parti mirası engelini kaldırmak, yani sol bir ekonomik ve siyasi programla birlikte muhafazakar değerlere açılmak şartıyla... 
     
     Sandıktan ne çıkacak 
     Bütün kamuoyu araştırmaları AKP, CHP ve GP diye sıralama yapıyor, sonra öbür partiler... 
     Genel seçmen sosyolojisinin teorik verilerinden yola çıkarsak "anketlerde sorumsuz davranan bir kısım seçmenin sandık başında sorumlu davranacağı" yani protesto duygusunun yanında bir de "kim yönetebilir " şeklinde sorumluluk hissiyle hareket etmesi bunun da oylarda birkaç puan değişiklik yapması, mesela GP’yi aşağı çekmesi muhtemeldir. 
     Son zamanlarda MHP, ANAP ve DYP oylarında nispi artışlar hissedilmesi bunun işareti olabilir. 
     Ne olursa olsun sıralamanın pek değişeceğini sanmıyorum. 
     
     Parçalanmış yelpaze 
     Sandıktan felaket’ çıkabilir Seçmenin kabul edilemez çapta büyük bir bölümünün Meclis dışı kalması gibi... Barajı aşacak az sayıdaki partinin anlaşıp koalisyon kuramaması gibi... 
     GP ile kim koalisyon kuracak mesela Tek başına bir AKP iktidarının kendini toplum geneline kabul ettirmesi hem kendi tavrına hem Meclis’teki muhaliflerinin sorumlu veya sorumsuz davranmasına bağlı olacaktır... CHP’li bir koalisyon düşünürsek anlaşabileceği ortağı kim olacaktır 
     1991 seçimlerinden beri karşılaştığımız bu tür koalisyon sorunlarının artık zirveye çıktığı, "parçalanmış yelpaze"nin tıkanmakta olduğu görülüyor. 
     
     Kaygan zemin 
     Türk demokrasisinin parçalanmışlık yanında diğer bir ağır hastalığı, koalisyonların sağ sol kimliklerini, gelenekleri eritmesi ve başarısızlıkları yüzünden her kesimde parti değiştiren büyük bir kaygan seçmen kitlesinin ortaya çıkmış olmasıdır. 1991’den sonra 1999 seçimlerine kadar seçmenlerin yüzde 60’ı ya sağın içinde, ya solun içinde veya sağ ile sol arasında yer değiştirmiştir 
     AKP merkez sağda bir toparlanma işaretleri verse de, hızla aldığı kaygan oylar hızla gidebilir. 
     Bu kaygan zemin partilerin en az dört yıllık uzun vadeli programlar yapıp uygulamasını çok zorlaştırıyor, onları günlük popülist tavizlere zorluyor. Halbuki Türkiye’nin temel sorunlarının hepsi ancak uzun vadeli, ısrarlı, sebatlı, istikrarlı politikalarla çözülebilecek niteliktedir. 
     
     Çözüm Reformda 
     DSP, MHP, ANAP koalisyonu, on yıldır birikmiş sorunların ve krizin de zorlamasıyla ağır ve acı ameliyatlara başlamış ama koalisyon içinde çıkan görüş ayrılıkları ile dağılmıştır. Çünkü her bir parti beş on puan oy kaybını göze alamayacak kadar seçmen dalgalanmalarına bağımlı idi. Yüzde 40’lık bir tek parti bu sorunları rahat çözerdi. Artık sağı ve solu toparlayacak, mesela Fransa’da olduğu gibi sağın kitle koalisyonlarıyla demokrasinin bir kanadını, solun kitle koalisyonlarıyla demokrasinin öteki kanadını kuracak Yarı Başkanlık, ittifak, iki turlu seçim gibi mekanizmaları düşünmenin zamanı çoktan geldi de geçiyor bile... 
     
İki temel demokrasi hastalığı      YÖNETEMEYEN demokrasimizin iki temel hastalığı var Biri darbelerle partilerin kapatılması yüzünden sağın parçalanması... 
     Diğeri merkez solun, parçalanmışlıkla birlikte, geleneksel zayıflığı... 
     Sağ parçalandığı için, sol zayıf olduğu için ülkeyi iyi yönetemiyorlar. 
     Solun ve daima toplam olarak çoğunluğu temsil eden sağın toparlanmasında, Yarı Başkanlık sistemi gibi yeni sistemler düşünmek gerekiyor. 
     
     Baykal’ın doçentlik tezi 
     Solun geleneksel zaafına gelince... 
     Deniz Baykal’ın 1970’te yayımlanan "Siyasal Katılma" adlı doçentlik tezinde bizdeki sağın ve solun düşünme biçimi çok güzel resmedilmiştir. 
     Kemalist kökenli merkez sol "akılcı, ileri, modern, doğru, adil gibi soyut değerlere göre toplumu düzenlemek" istemektedir. Demokrat Parti ve merkez sağ gelenekte ise, "toplumda beliren ihtiyaçlara göre" politika oluşturulamamakta, halkın sorunlarının çözümüne öncelik verilmektedir. 
     Birincisi, "rasyonel, sistematik ve ütopik" karakter taşıdığı halde, öbürü "fonksiyonel, ampirik ve pragmatik" niteliktedir. Sf. 117 - 118 
     Ekonomiyi solun değil sağın bildiği şeklindeki yaygın kanaatin köklerinde bu düşünme biçimi farkı var. 
     Basite indirirsek, sağ için kızın türbanlı olup olmaması değil okula gitmesi fonksiyon önemli... Kemalist kökenli sol için önce türbanın çıkarttırılması değer önemli... 
     Türkiye’nin dengeli bir yöneten demokrasiye geçmesi için başkanlık sistemi gibi sağı solu toparlayacak yeni sistemler ve soldaki zaafiyeti gidermek için de solun halkın değerleriyle değil dertleriyle uğraşmayı esas alarak kitlelere açılması gerekiyor. 
     
     - BİTTİ - 
     



 SİYASET 















</TEXT>
</DOC>
