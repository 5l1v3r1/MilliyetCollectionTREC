<DOC>
<DOCNO> 100832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur29.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Turgutlu'da Genelkurmay Başkanı Org. Özkök sevinci... 
</HEADLINE>
<TEXT>

     Genelkurmay Başkanlığı'na Orgeneral Hilmi Özkök'ün getirilmesi Manisa'nın Turgutlu İlçesi'nde sevinçle karşılanırken, Turgutlu Sanayi ve Ticaret Odası Başkanı Süleyman Turgut, ''Turgutlu'dan paşaların çıkması, itibarımızı artırdı'' dedi. 
     Turgutlu Sanayi ve Ticaret Odası Başkanı Turgut, hemşehrileri Orgeneral Hilmi Özkök'ün Genelkurmay Başkanlığı'na getirilmesinden büyük mutluluk duyduklarını söyledi. 
     Emekli Orgeneral Fikret Küpeli'nin de Turgutlulu olduğunu belirten Turgut, ''Turgutlu'dan paşaların çıkması itibarımızı artırdı'' diyerek, şöyle konuştu 
     ''Orgeneral Fikret Küpeli'den, emekli oluncaya kadar Turgutlular tarafından, Turgutlu için hiçbir talepte bulunulmamıştır. Ancak bugün ilçemizin birçok problemi bulunmaktadır. Hükümetin bunları çözmesi için herkese olduğu gibi paşamızın da destek ve yardımlarına ihtiyacımız olacaktır.'' Turgutlu Genç İşadamları Derneği Başkanı Hasan Göbekli ise Genelkurmay Başkanı Orgeneral Özkök'ün Turgutlu'nun tanınmasında büyük katkısı olduğunu düşündüklerini, Orgeneral Özkök'ün Turgutlu'ya büyük faydası olacağına inandığını söyledi. 
     Turgutlu Belediye Başkanı Yunus Erkan ise, Manisa'dan 7. Cumhurbaşkanı Kenan Evren'den sonra ikinci kez Genelkurmay Başkanı çıktığını belirterek, ''Sevinçli ve gururluyuz'' dedi. 
     





</TEXT>
</DOC>
