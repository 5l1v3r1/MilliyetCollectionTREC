<DOC>
<DOCNO> 118529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/ekonomi/eko08a.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa Irak korkusuyla düştü 
</HEADLINE>
<TEXT>

Irak’ın BM’nin silahsızlanma kararını reddetmesi, borsada satış baskısı yarattı. Hisse senetleri yüzde 5.3 değer kaybederken, dolar 17 bin liralık artış gösterdi 
     EKONOMİ SERVİSİ 

     2000 yılı başından sonra en hareketli günlerini yaşayan borsa, Irak Parlamentosu’nun BM’nin silahsızlanma kararını reddetmesini, kar amaçlı satışlar için bahane ederek hızla düştü. Irak Parlamentosu, son kararın Başkan Saddam Hüseyin’de olduğunu bildirdi. Haftaya yüzde 3.2’lik kayıpla başlayan borsa, dün de Irak tedirginliği nedeniyle yüzde 5.3’lük daha düşüş yaşadı. Endeks 676 puan gerileyerek 12.097 puana inerken, son iki günlük kayıp yüzde 8.5 olarak gerçekleşti. Endeks geçen hafta yüzde 29.4 yükselmişti. Irak gerginliği nedeniyle en yüksek oranlı düşüşler ortalama yüzde 15 ile turizm hisselerinde gözlendi. İşlem hacmi 978.6 trilyon oldu. 
     
     Dolar yükselişe geçti 
     Dün 1 milyon 640 bin liraya kadar çıkan doların yükselişi bu seviyeden gelen satışlarla hız kesti. Dolardaki yükselişte Irak gerginliği etkili oldu. Dolar dün öğle saatlerinde bankalararası piyasada 1 milyon 645 bin liraya kadar çıkmasına rağmen günü 22 bin liralık artışla 1 milyon 640 bin, serbest piyasada da 17 bin liralık artışla 1 milyon 640 bin liradan kapandı. 
     
     Bono faizleri 55’den döndü 
     Geçen hafta yüzde 52.73’e kadar gerileyen bono faizleri, Irak gerginliğiyle yeniden yükselişe geçti. Gün içinde yüzde 55’e kadar çıkan 2 Temmuz 2003 vadeli bononun faizi yüzde 54.04’ten kapandı. Irak Parlamentosu’nun aldığı kararın son karar olmadığını belirten bankacılar, faizdeki yükselişin sınırlı olduğunu kaydettiler. 
     



 EKONOMİ 

























</TEXT>
</DOC>
