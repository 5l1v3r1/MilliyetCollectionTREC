<DOC>
<DOCNO> 113893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/soneko10.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan faiz raporu... 
</HEADLINE>
<TEXT>

     Ankara Ticaret Odası ATO , ''Türkiye'nin son 3 yılda faize ödediği 100 milyar dolar ile 100 kamyon altın alabileceğini, 111 baraj yapılabileceğini ve 18 yıllık ham petrol ihtiyacının karşılanabileceğini'' hesapladı. 
     ATO'nun ''Faizle Kaçan Büyük Fırsatlar'' raporuna ilişkin yapılan yazılı açıklamada, 3 yılda faize ödenen 100 milyar dolarla, tanesi 20 bin dolardan 5 milyon adet otomobil, tanesi 22 milyon dolardan 4 bin 545 adet F-16 savaş uçağı alınabileceği belirtildi. Yine tanesi 30 bin dolardan 3 milyon 300 bin adet ev, tanesi 14 milyar dolardan 7 adet GAP yapılabileceğine dikkat çekildi. 
     Raporda, faiz ödemesi ile ilgili yapılan bir başka kıyaslamada ''1986 yılından bu yana yapılan tüm özelleştirme gelirlerinin 10.1 milyar dolar 10 katı, Telekom değerinin 3 milyar dolar 33 katı, Türkiye'nin en büyük 500 şirketinin 2001 yılı ciroları toplamının 35 milyar dolar 3 katı, bankacılık sektörü özkaynak toplamının 10 milyar dolar 10 katının faiz ödemelerine harcandığı ortaya çıkmıştır'' denildi. 
     Diğer yandan, 3 yıllık faiz ödemeleriyle, çeşitli ülkelerin milli gelirlerinin karşılaştırılmalarının da yer aldığı raporda, Bulgaristan'ın milli gelirinin 9, Suriye'nin 6.5, Slovakya'nın 5, Azerbaycan'ın 23, Gürcistan'ın 29, Ermenistan'ın 50, Estonya'nın 20, Kostarika'nın milli gelirinin 10 katı tutarındaki paraya denk geldiğine de işaret edilerek, ''3 yıllık faiz ödemesinin 34 ülkenin milli geliri toplamına'' eşit olduğu kaydedildi. 
     ATO Başkanı Sinan Aygün, ATO tarafından hazırlanan raporu değerlendirdiği açıklamasında, son 3 yılın Türkiye açısından ''Yıkım Yılları'' olduğunu belirterek, ''Bu parayla ülkeler kurulurdu. Ne yazık ki, Türkiye açısından yıkım olmuştur'' dedi. 
     Kriz yıllarında Hazinesiyle, halkıyla Türkiye'nin ağır bir bedel ödediğini kaydeden Aygün, ''Türkiye son 3 yıl faize bin kamyon altına eşit bir para vermiştir. Neredeyse üç yıl içinde, hergün hazinenin kapısına 10 tonluk bir kamyon gelmiş ve 10 ton altını yükleyip gitmiştir. Hangi ülke bu şartlarda krize girmez, hangi ülke ekonomisi bu şartlarda çökmez'' yorumunu yaptı. 
     





</TEXT>
</DOC>
