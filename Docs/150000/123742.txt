<DOC>
<DOCNO> 123742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/soneko10.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi, üç aylık dönemde geçen yıla oranla yüzde 7.8 büyüdü... 
</HEADLINE>
<TEXT>

     Türkiye ekonomisi, Temmuz, Ağustos ve Eylül aylarını kapsayan yılın üçüncü 3 aylık döneminde, geçen yılın aynı dönemine kıyasla yüzde 7.8 oranında büyüdü. 
     Büyüme hızı, yılın dokuz ayında ise yüzde 6.2 olarak gerçekleşti. 
     Devlet İstatistik Enstitüsü DİE , 2002 yılının üçüncü 3 aylık dönemine ilişkin Gayri safi milli hasıla GSMH geçici sonuçlarını açıkladı. 
     Buna göre yılın üçüncü 3 ayında GSMH, cari fiyatlarla 84 katrilyon 933 trilyon 246 milyar lira, 1987 yılı sabit fiyatlarıyla 37 trilyon 451 milyar lira olarak belirlendi. 
     Bu yılın üçüncü üç aylık dönemine büyüme hızı ise cari fiyatlarla yüzde 44.9, sabit fiyatlarla yüzde 7.8 olarak hesaplandı. 
     
     

     DİE'nin açıkladığı rakamlara göre bu yılın üçüncü üç aylık döneminde ithalat vergisinin yüzde 25.6, ticaretin yüzde 9.7, sanayi sektörünün de yüzde 10.5 arttı. 
     Buna karşılık, söz konusu üç ayda Mali kuruluşlar yüzde 3.2, inşaat sektörü ise yüzde 2 oranında küçüldü. 
     DİE'nin 2002 yılının üçüncü üç aylık dönemine ilişkin açıkladığı Gayri Safi Milli Hasıla GSMH rakamlarına göre, sabit fiyatlarla sektörel bazda inşaat ve mali kuruluşlarda küçülme yaşanırken, diğer sektörler büyüdü. 
     Sektörler itibariyle büyüme hızlarına bakıldığında, en fazla büyümenin yaşandığı sektör ithalat vergisi olurken, sanayi yüzde 10.5, ticaret yüzde 9.7, serbest meslek ve hizmetler sektörü yüzde 7.7, tarım sektörü yüzde 6.6, ulaştırma ve haberleşme sektörü yüzde 5.1 oranında büyüdü. 
     Aynı dönemde en fazla küçülmenin yaşandığı sektör yüzde 3.2 ile mali kuruluşlar olurken, inşaat sektöründe de yüzde 2 oranında gerileme yaşandı. 
     Sonuçta, bu yılın üçüncü üç aylık döneminde sabit fiyatlarla gayri safi yurtiçi hasıla GSYİH yüzde 7.9, gayri safi milli hasıla GSMH da yüzde 7.8 oranında büyüdü. 
     
     9 AYLIK DÖNEM 

     Yılın 9 ayında ise ithalat vergisi yüzde 15.9, sanayi yüzde 8.8, ticaret yüzde 8.4, serbest meslekler ve hizmetler yüzde 6.4, tarım ise yüzde 5 oranında büyüdü. 
     Aynı dönemde mali kuruluşlar yüzde 6.8, inşaat ise yüzde 3.4 oranında daralma yaşandı. 
     Bu dönemde GSYİH yüzde 6.5, GSMH ise yüzde 6.2 oranında büyüdü. 
     
     HARCAMA GRUPLARINA GÖRE GELİŞME HIZLARI 

     Bu arada 2002 yılının üçüncü üç aylık döneminde, geçen yılın aynı dönemine göre, sabit fiyatlarla özel nihai tüketim harcamaları yüzde 2.6, devletin nihai tüketim harcamaları yüzde 12.1, gayri safi sabit sermaye oluşumu da yüzde 6.9 oranında artış kaydetti. 
     Mal ve hizmet ithalatı yüzde 19.1 oranında, mal ve hizmet ihracatı ise yüzde 16 oranında yükseldi. 
     9 aylık dönemde ise özel nihai tüketim harcamaları yüzde 1.1, devletin nihai tüketim harcamaları yüzde 5.9, mal ve hizmet ithalatı yüzde 13.7, mal ve hizmet ihracatı da yüzde 10.6 oranında yükseldi. 
     Aynı dönemde, Gayri Safi Sabit Sermaye Oluşumu ise yüzde 5.7 oranında daraldı. 
     İMALAT SANAYİ ÜRETİM ARTIŞI 11.8 DİE,imalat sanayi üretim artış hızını ise, toplamda yüzde 11.8 olarak açıkladı. 
     DİE'nin 2002 yılının üçüncü üç aylık dönemine ilişkin açıkladığı Gayri Safi Milli Hasıla GSMH rakamlarına göre, imalat sanayi üretim artış hızı kamu sektöründe yüzde 6.3, özel sektörde ise yüzde 14.2 olarak hesaplandı. 
     Kamu kesiminde üretim, ayakkabı dışında giyim eşyasında yüzde 38.2, taşıt araçlarında yüzde 34.2, demir-çelik metal ana sanayiinde yüzde 29.5, gıda maddelerinde de yüzde 17.6 oranında arttı. 
     Kamuda, diğer kimyasal ürünler imalatı yüzde 82.8, dokuma sanayi üretimi yüzde 54.8, elektrik makinaları ve aygıtları üretimi yüzde 51.3, çeşitli petrol ve kömür türevleri üretimi de yüzde 49.3 oranında azaldı. 
     
     ÖZEL KESİM 

     Özel kesimde ise en yüksek üretim artışı yüzde 70.3 ile çeşitli petrol ve kömür türevlerinde görüldü. 
     Üçüncü üç ayda, tütün sanayi imalatı yüzde 24, ayakkabı sanayi imalatı yüzde 36.9, ana kimya sanayi yüzde 41.3, elektrik makinaları ve aygıtları üretimi de yüzde 40.5 oranında arttı. 
     Bu dönemde özel kesim üretimi diğer imalat sanayiinde yüzde 23.9, basın yayın ve bunlara bağlı sanayiinde yüzde 18.8, ağaç mobilya ve döşeme imalatında da yüzde 10.3 oranında daraldı. 
     
     9 AYDA GSMH 

     Öte yandan DİE, bu yılın 9 aylık döneminde GSMH'nin cari fiyatlarla 193 katrilyon 760 trilyon 927 milyar lira olduğunu açıklarken, gelişme hızını da cari fiyatlarla yüzde 59.2, sabit fiyatlarla da yüzde 6.2 olarak hesapladı. 
     Aynı dönemde zımni fiyat deflatörünü de yüzde 49.9 olarak belirledi. 
     
     2001 GSMH SONUÇLARI 

     DİE ayrıca, daha önce açıklanan 2001 yılı gayri safi milli hasıla GSMH sonuçlarını, elde edilen yeni verilerdeki değişmeler nedeniyle yeniden hesapladı. 
     Buna göre, 2001 yılında üçer aylık 4 dönemin toplamı olarak elde edilen GSMH değeri cari fiyatlarla 176 katrilyon 483 trilyon 953 milyar lira, kişi başına gelir de 2 bin 123 dolar oldu. 
     DİE'ye göre, 2001 yılı GSMH değeri sabit fiyatlarla 107 trilyon 783 milyar lira oldu. Gelişme hızları da cari fiyatlarla yüzde 40.5, sabit fiyatlarla ise -9.5 oldu. 2001 yılında zımni fiyat deflatörü yüzde 55.3 olarak hesaplandı. 
     2001 yılında kişi başına GSMH değeri, cari fiyatlarla bir önceki yıla göre yüzde 38.1 artarak 2 milyar 571 milyon 977 bin 513 liraya çıkarken, dolar değerinde yüzde 28.4'lük azalış yaşandı ve 2 bin 123 dolara indi. 

     
</TEXT>
</DOC>
