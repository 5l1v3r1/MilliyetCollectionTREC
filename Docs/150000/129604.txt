<DOC>
<DOCNO> 129604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur21.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Algan Erdoğan aday olabilir 
</HEADLINE>
<TEXT>

     YSK Başkanı Algan, Yargıtay Cumhuriyet Başsavcısı Sabih Kanadoğlu'nun dünkü açıklamalarına bugün yaklaşık 45 dakika süren bir yanıt verdi. Algan, isim vermeden Kanadoğlu'nun kamuyonua yönelik yaptığı açıklamanın YSK'yı baskı altına almak amacı güttüğünü öne sürdü. Algan, AKP lideri Erdoğan'ın Siirt'ten aday olup olamayacağına ilişkin net açıklama yapmadı ancak üstü örtülü bir şekilde "aday olabilir" mesajı verdi. 
     YSK Başkanı, "9 Şubat'taki Siirt seçimlerinde, siyasi partiler aday listelerini hazırlayacaklardır. Ölüm, istifa ya damilletvekili seçilmeye engel bir durumun ortaya çıkması durumunda, siyasi partiler yeni aday gösterebileceklerdir. Listelerin kesinleşmesinden sonra, aday boşluğu oluşması halinde boşalan adayın yerine alttan yukarıya doğru olmak üzere kaydırma usulü gözetilecektir." Erdoğan'ın aday olmasına itiraz gelmesi durumunda nasıl bir karar alacaklarının sorulması üzerine Algan, "itirazlar vaki olduğunda kurul bu itirazları kanunlar çerçevesinde değerlendirir" diye yanıt verdi. 
     YSK Başkanı Algan, Kanadoğlu'nun açıklamalarına yönelik olarak da şunları söyledi ve hukuk zirvelerinde tartışma olduğu izlenimi yarattı 
     "Şikayetler resmi olarak ifade edilmelidir. Hal böyleyken her kurumun başkanı çıkıp da bunları kamuya ifade ederse kafaları bulandırır. Bizim öncelikli başvuru mercilerimiz siyasi partilerimiz, bilim adamlarımız, konuyla ilgili şahıslardır. Resmi kurumlarda bir netice alabilmek için yazıyla müracaat edilir. 
     Burası bir yargı kurumudur. Hakimlerden oluşan bir kurumdur. Kurumları önceden yönlendirme gibi hususlar kanunlara aykırıdır. Üye arkadaşlarımız, yargının iki büyük yüksek mahkemesinin üyeleridir. Yönlendirme ve baskı altına alınma gibi bir husus netice bulmaz." 
     





</TEXT>
</DOC>
