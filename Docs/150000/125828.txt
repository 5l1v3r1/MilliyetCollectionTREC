<DOC>
<DOCNO> 125828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sondun14.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı "Geçmişte yaşananlar unutulmasın" 
</HEADLINE>
<TEXT>

     KKTC Başbakanı Derviş Eroğlu, çalışma ziyaretinde bulunmak üzere Ankara'ya gitti. 
     Eroğlu'na Ankara ziyareti sırasında KKTC Maliye Bakanı Mehmet Bayram ve Başbakanlık Müsteşarı Hasan Güngör eşlik ediyor. 
     Eroğlu, bugün saat 16.00'da AK Parti Genel Başkanı Recep Tayyip Erdoğan ile görüşecek, yarın da saat 14.30'da Başbakan Abdullah Gül ile bir araya gelecek. 
     Öte yandan Eroğlu, ''Kanlı Noel'' olarak da bilinen, ''21 Aralık Milli Mücadele Şehitlerini Anma ve Kıbrıslı Türklerin Soykırım Günü'' dolayısıyla yayımladığı mesajda, var oluş mücadelesinin henüz bitmediğine işaret ederek, geleceği oluştururken geçmişin göz önünde bulundurulması gerektiğini vurguladı. 
     Daha güvenli ve esenli yıllar için temkinli olunarak Türkiye ile işbirliği içinde ilerlemek gerektiğini ifade eden Eroğlu, ''Kıbrıs Türk tarihinde kara bir sayfa olarak yer alan bu yıldönümü, geleceği kurarken geçmişte yaşadıklarımızın göz önünde bulundurulmasının önemine işaret etmektedir'' dedi. 
     Eroğlu, mesajında şunları kaydetti 
     ''BM, 1964'te aldığı talihsiz bir kararla Rumları, gasp edilmiş Kıbrıs Cumhuriyeti'nin yasal hükümeti olarak ilan etme gafletinde bulunmuştu. Bu gaflet, bugün gelinen noktadaki çıkmazın temel nedenidir. Var oluş mücadelesi şehitlerimize karşı vicdan borcumuzu, ancak ulusal davanın vazgeçilmez ilkeleri çerçevesinde kenetlenerek ve yeni nesillerin geçmişteki acı günleri yaşamalarına imkan tanımayarak ödeyebiliriz. 
     Kıbrıs tarihinde acı bir iz bırakan Kanlı Noel'in 39. yıldönümünde var oluşumuz ve halkımızın esenliği yolunda canlarını feda eden aziz şehitlerimizi rahmetle anar, gazilerimize ve kahraman Kıbrıs Türk halkı ile bize her zaman destek ve güç veren anavatan Türkiye'ye minnet ve şükranlarımı sunarım.'' 
     





</TEXT>
</DOC>
