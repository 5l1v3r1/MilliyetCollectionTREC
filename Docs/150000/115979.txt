<DOC>
<DOCNO> 115979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo07.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Yunanlı taraftarlarını çiçeklerle karşıladı... 
</HEADLINE>
<TEXT>

     Fenerbahçe ile Panathinaikos takımları arasında yarın yapılacak UEFA Kupası 2. tur ilk maçını izlemek üzere 140 kişilik Yunanlı taraftar kafilesi İstanbul'a gelirken, Sarı Lacivert Derneği, Panathinaikoslu taraftarları Atatürk Havalimanı'nda çiçeklerle karşıladı. 
     Sarı Lacivert Derneği Başkanı Ahmet Aksoy, Yunanlı taraftarlara Fenerbahçe'nin bayrak ve flamalarını verirken, Panathinaikos Taraftarlar Derneği Başkanı ve aynı zamanda kulübün yönetim kurulu üyesi olan Hunaris Dimitris de Aksoy'a kendi kulüplerinin bayrak ve flamalarını hediye etti. 
     Başkan Aksoy, sporun dostluk çatısı altında yapılmasına inandıklarından dolayı böyle bir organizasyonu karşılıklı olarak yapmaya karar verdiklerini belirterek, ''Yarın bir maç yapılacak. Sonuçta bir takım tur atlayacak. Ama burada oluşturmaya çalıştığımız dostluk, 2 ülkenin 2008 Avrupa Futol Şampiyonası'nı organize etmesine yardım edecektir. Oluşturmaya çalıştığımız dostluk köprüsü her iki ülke insanı tarafından kalıcı hale gelecektir'' diye konuştu. 
     Panathinaikoslu taraftarlar, marşlar eşliğinde havalimanından otellerine yerleşmek üzere ayrıldı. 

     
</TEXT>
</DOC>
