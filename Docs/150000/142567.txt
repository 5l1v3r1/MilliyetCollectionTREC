<DOC>
<DOCNO> 142567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/ekonomi/eko05.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’nin İş Kanunu acelesi CHP’yi kızdırdı 
</HEADLINE>
<TEXT>

AKP’lilerin oyları ile İş Kanunu’nun Meclis’te hemen’ görüşülmesi kabul edildi. CHP’liler sert tepki gösterdi 
     ANKARA Milliyet 

     İş Kanunu Yasa Tasarısı’nın hemen görüşülmesi ile ilgili Danışma Kurulu toplantısında başlayan tartışmalar, Meclis Genel Kurul görüşmelerinde de sürdü. AKP Grup Başkanvekili Salih Kapusuz, tasarının hızla genel kurula getirilmesi konusunda "Buna mecbur kaldık" dedi. Çalışma Bakanı Murat Başesgioğlu da bazı işyerlerinin İş Güvencesi rahatsızlığından dolayı işçi çıkarmaya başladıklarını belirtti. 
     
     Kapusuz Mecburduk 
     Görüşmelerde CHP’li milletvekilleri sert eleştirilerde bulundu. Grup Başkanvekili Mustafa Özyürek, hükümetin çatışma ortamı yarattığını belirtti. AKP’nin bir yerlerden talimat’ aldığını ileri süren Oğuz Oyan da "Tasarı gelirse muhalefet yapma biçimimiz farklı olur. İktidar muhalefet çatışmasına dönüşür" dedi. Enver Öktem ise "Dinden, imandan bahsedersiniz. İşçi hakkını yediniz, cehenneme gideceksiniz" diye çıkıştı. Bayram Meral’in "Hoca geliyor hoca" demesine AKP’liler tepki gösterdi. Mikrofonlar kapatılarak oturuma ara verildi. 
     AKP Grubu adına konuşan Mahfuz Güler, "Önemli olan, işyerlerinin açık kalması. 120 maddelik tasarıda uzlaşılamayan madde sayısı birdir" dedi. Salih Kapusuz ise tasarının genel kurula erken getirildiği eleştirilerinin haklı olabileceğini belirterek, "Mecbur olduk. Ya iş güvencesi yasasını erteleyecektik, ya da bu tasarıyı yasalaştıracaktık" dedi. Görüşmelerde tasarının altı maddesi kabul edildi. 
     



 EKONOMİ 
















</TEXT>
</DOC>
