<DOC>
<DOCNO> 139148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun23.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman sözcü "Türkiye'ye vaat edilenin dışında yardım yok" 
</HEADLINE>
<TEXT>

     Alman hükümet sözcü yardımcısı Thomas Steg, federal hükümetin, Türkiye'ye vaat edilen askeri yardımlar dışında yardım yapmayacağını söyledi. 
     Steg, başkent Berlin'de yaptığı açıklamada, NATO'nun Türkiye'nin savunmasıyla ilgili olarak tüm üye ülkelerden yeni taleplerde bulunduğunu doğrulayarak, ''Bu konuda bugün Savunma Bakanlığı'na yeni talepler iletildi. Ancak Alman hükümeti, Türkiye'ye askeri yardım yapılması konusunda sorumluluğunu yerine getirdiğine ve gerekli dayanışmayı gösterdiğine inanmaktadır'' dedi. 
     NATO'nun yeni taleplerinin NATO üyesi ülkeler tarafından görüşüleceğini ve bir karara bağlanacağını belirten Steg, ''Biz dayanışmamızı çok erken bir zamanda göstermeye başladık. AWACS uçaklarının ve Patriot füzelerinin gönderilmesini kararlaştırdık. Şimdi diğer üye ülkelerin neler yapmaya hazır olduğunu görmek istiyoruz'' diye konuştu. 
     AWACS erken uyarı uçaklarıyla Patriot hava savunma füzelerinin Türkiye'ye gönderilmesi konusunda federal meclisin onayına gerek olmadığını kaydeden Steg, ''AWACS uçaklarının görevi sadece Türkiye'nin savunmasına yöneliktir. Irak'taki olası hedeflerin tespit edilmesi değil'' dedi. 
     Steg, ''Irak'taki BM silah denetçilerine Mart sonuna kadar süre tanınması şeklinde Kanada'nın yaptığı yeni önerinin, ABD ile uzlaşma sağlanması için bir imkan olup olamayacağına'' ilişkin soru üzerine de ''Şu an için herhangi bir uzlaşmaya varmak için neden görmüyoruz. Bizim tutumumuz açıktır. 1441 numaralı BM kararı temelinde Irak'ın barışçı şekilde silahsızlandırılması için çabalarımızı sürdürmek istiyoruz'' dedi. 
     Steg ayrıca, Bağdat yönetiminin, BM silah denetçilerinin başkanı Hans Blix'in talebi doğrultusunda 1 Mart'tan itibaren Essamud tipi füzelerini de imha etmeye başlayacağından emin olduğunu söyledi. 
     Sözcü yardımcısı Steg, Başbakan Gerhard Schröder'in bugün Moskova'ya yapacağı ziyaretle ilgili olarak da Schröder ile Rusya Devlet Başkanı Vladimir Putin'in, Irak konusundaki ortak tutumlarını bir kez daha vurgulayacaklarını söyledi. 
     Savunma Bakanlığı'nın bir sözcüsü de NATO'nun yeni talepleriyle ilgili olarak hiçbir açıklama yapamayacağını söyledi. 
     





</TEXT>
</DOC>
