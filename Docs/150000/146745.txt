<DOC>
<DOCNO> 146745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun23.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Irak'ta yeni rejim kurulmasıyla ilgili gizli planları... 
</HEADLINE>
<TEXT>

     İngiltere'de yayımlanan The Guardian gazetesi, ABD'nin savaş sonrasında kurulacak yeni Bağdat rejimiyle ilgili gizli planlarını geliştirmekte olduğunu ve bu planların, Amerikalı yetkililerin de yönetimde olmasını öngördüğünü yazdı. 
     Bu planların Kuveyt'te hazırlanması sırasında Amerikalı yetkililerin görüş ayrılıklarına bile düştüğü öne sürülen haberde, planda 23 üyeli bir kabine önerildiği, her bakanın başında bir Amerikalı yetkilinin bulunmasının öngörüldüğü, ayrıca her bakanlığın ABD tarafından seçilip atanacak 4'er danışmanı bulunacağı iddia edildi. 
     Hükümetin Irak lideri Saddam Hüseyin'in düşürülmesinden hemen sonra kurulacağı, bütün ülkenin Saddam rejiminin elinden kurtarılmasının beklenmeyeceği de öne sürülen habere göre, her bir kent alındıkça General Tommy Franks tarafından geçici hükümete devredilecek. Bağdat rejiminin düşmesinin yaklaştığına dair beklentiler güçlendikçe, bu geçici hükümetin muhtemel üyelerinin yavaş yavaş Kuveyt'te toplanmaya başladığı da belirtilen haberde, hükümetin nasıl oluşacağına dair bütün karar mekanizmasını ABD'nin elinde tuttuğunun görüldüğü de öne sürüldü. 
     Bu konuda en etkili kişinin de Savunma Bakan Yardımcısı Paul Wolfowitz olduğu iddia edilen haberde, bu durumun da resmi olarak yetkileri elinde tuttuğu sanılan General Jay Garner'ı kızdırdığı ve bu ismin, Wolfowitz tarafından atanması düşünülen Iraklı danışmanlar kadrosunda itiraz ettiği isimleri bile kabul etmek zorunda kaldığı belirtildi. 
     En çok tartışılan ismin ise Wolfowitz tarafından önerilen Irak Ulusal Kongresi liderlerinden Ahmed Çelebi olduğu kaydedilen haberde, Savunma Bakanı Donald Rumsfeld tarafından desteklenen Çelebi'nin bazı yakın adamları ve yeğeninin de kendisiyle birlikte hükümette yer almaya hazırlandığı ifade edildi. Haberde, ABD Dışişleri Bakanlığı ile Merkezi Haber Alma Teşkilatı'nın CIA ise Çelebi ismine derin kuşkuyla baktığı Çelebi'nin başbakanlığa hazırlandığı, ama kendisine ABD yönetimindeki bu çekişmeler yüzünden finans bakanlığında danışmanlık da önerilebileceği, Çelebi ve yakın çevresinin ise buna karşı çıktığı öne sürüldü. 
     Gazetenin haberinde, ABD'nin Irak yönetiminde doğrudan etkili olma planının İngiltere'yi ve Başbakan Tony Blair'i de rahatsız edeceğine işaret edildi. 
     





</TEXT>
</DOC>
