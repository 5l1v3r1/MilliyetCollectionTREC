<DOC>
<DOCNO> 100557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo04.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte maçlara evsahipliği yapan statlarımız... 
</HEADLINE>
<TEXT>

     Birinci Süper Futbol Ligi'nin 2002-2003 sezonunda maçların yapılacağı statlardan çok büyük bir bölümünde ışıklandırma sistemi bulunuyor. 
     Ligde mücadele edecek 18 takımın maçlarını yapacağı çim zeminli 16 ayrı stattan 13'ünde maçlar gece yapılabilecek. 
     Ligin yeni takımlarından Elazığspor'un yanı sıra, Malatyaspor ve İstanbulspor ise statlarında ışıklandırma sistemi henüz olmadığı için maçlarını gündüz oynayacak. 
     Malatya İnönü Stadı'nda ışıklandırma sisteminin 29 Ekim'de hizmete girmesinin planlandığı, Elazığ Atatürk Stadı'nın ise ancak gelecek sezona hazır olacağı öğrenildi. 
     
     EN FAZLA KAPASİTE KADIKÖY'DE 

     Birinci Süper Lig'de mücadele edecek takımlar içinde stadındaki seyirci kapasitesi en yüksek takım Fenerbahçe olacak. 
     Yenileme çalışmaları sürdürülen Fenerbahçe Şükrü Saracoğlu Stadı'nın şu andaki seyirci kapasitesi 52 bin kişi. 
     Maraton ve kale arkası tribünleri yeniden inşa edilen statta, numaralı tribünün de yenilenmesiyle seyirci kapasitesi 64 bin kişiye ulaşacak. 
     Bu arada, Altay ve Göztepe, kendi sahasında ''3 Büyükler'' dışındaki maçlarını Alsancak Stadı'nda yapacak. İzmir temsilcileri Fenerbahçe, Galatasaray ve Beşiktaş ile kendi evindeki maçlarını ise, yaklaşık 65 bin kişi kapasiteli Atatürk Stadı'nda oynayacak. 
     80 bin kişilik kapasitesiyle Türkiye'nin en büyük stadı konumundaki İstanbul Atatürk Olimpiyat Stadı'nda ise şimdilik lig maçı yapılmayacak. 
     
     KOLTUK SİSTEMİ, KAPASİTELERİ AZALTTI 

     Kulüplerin maçlarını yaptıkları statlarda UEFA'nın isteği doğrultusunda koltuk sistemine geçmesiyle birlikte, statların seyirci kapasitesinde de önemli ölçüde düşüşe neden oldu. 
     Beşiktaş'ın maçlarını yaptığı tarihi BJK İnönü Stadı, koltuk sistemine geçilmeden önce 40 bin biletli seyirciyi barındırabilirken, bu rakam koltuk sistemine geçilmesiyle resmi olarak 23 bin 400'e düştü. 
     Aynı biçimde Galatasaray'ın Ali Sami Yen Stadı'ndaki 35 bin kişilik seyirci desteği de şimdilerde 22 bin 500'e kadar geriledi. 
     
     LİG MAÇLARININ YAPILACAĞI STATLAR 

     Birinci Süper Lig'de 2002-2003 sezonunda maçların yapılacağı statlar ve yetkililerden alınan biletli seyirci kapasiteleri şöyle 
     

TAKIM STAT KAPASİTE Adanaspor 5 Ocak 16.000 Altay Alsancak 16.500 Ankaragücü Ankara 19 Mayıs 19.125 Beşiktaş BJK İnönü 23.400 Bursaspor Bursa Atatürk 19.700 Denizlispor Denizli Atatürk 18.000 Diyarbakırspor Diyarbakır Atatürk 18.000 Elazığspor Elazığ Atatürk 16.000 Fenerbahçe FB Şükrü Saracoğlu 52.000 Galatasaray Ali Sami Yen 22.500 Gaziantepspor Kamil Ocak 17.000 Gençlerbirliği Ankara 19 Mayıs 19.125 Göztepe Alsancak 15.000 İstanbulspor Güngören Belediye 10.500 Kocaelispor İsmetpaşa 11.800 Malatyaspor Malatya İnönü 17.000 Samsunspor Samsun 19 Mayıs 13.500 Trabzonspor Hüseyin Avni Aker 21.700      





</TEXT>
</DOC>
