<DOC>
<DOCNO> 114916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur12.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
''Beyaz Enerji Davası'' kitap oldu 
</HEADLINE>
<TEXT>

     Kamuoyunda, "Beyaz Enerji Davası" olarak bilinen soruşturmalar, "İddialar, Cevaplar ve Kararlar" adı altında kitap haline getirildi. 
     Bakanlıktan istifa etmesine neden olan soruşturmaları, 125 sayfalık bir kitapta toplayan eski Enerji ve Tabii Kaynaklar Bakanı Cumhur Ersümer, ANAP Genel Merkezi'nce 1 milyon adet bastırıldığı bildirilen kitabı, Çanakkale'de yerel televizyonda katıldığı bir açık oturumda tanıttı. 
     Kitap için "Beyaz Enerji Davasının bir ibret belgesidir" diyen Ersümer, bakanlıktan istifa etmesine neden olan soruşturmayı, "yargısız infaz" olarak niteleyerek "Bu kitap, Türkiye'de bir savcının nasıl taraflı davrandığının, bilirkişi raporlarının nasıl baskı altında ve düzmece yazıldığının bir delilidir" dedi. 
     Yerel Ton TV'de, Çanakkale Sanayici ve İşadamları Derneği'nin ÇASİAD düzenlediği ve ANAP milletvekili adaylarının katıldığı açık oturumda konuşan Ersümer, enerji ihaleleri konusunda TBMM'ye verilen soruşturma önergesi nedeniyle yaptığı konuşmanın tam metni ile ihaleler, iddialar ve davanın gelişimiyle ilgili tüm belgelerin kitapta yer aldığını bildirdi. 
     Enerji ve Tabii Kaynaklar Bakanlığı'nda çete oluşturarak ihalelere fesat karıştırıldığı iddiasının "uydurma bir iddia" olduğunun yargı kararlarıyla belirlendiğini ifade eden Ersümer, şöyle konuştu. 
     "Atılan iftiralar, uydurulan yalanlar üzerimize bulaşmadı. Gazete sütunlarında ve sorgulama odalarında mahkum edilmek istendik, ama sonuç ortada. Şimdi bize iftira atanların kamu vicdanında kendilerini aklamalarını bekliyoruz." 
     





</TEXT>
</DOC>
