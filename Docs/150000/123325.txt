<DOC>
<DOCNO> 123325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun27.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide, Kenya'daki saldırıları üstlendi 
</HEADLINE>
<TEXT>

     El Kaide örgütünün sözcüsü Süleyman Ebu Geyt, Katar'daki El Cezire televizyonunda kendi sesiyle yayınlanan açıklamasında, geçen ay Kenya'da İsrail hedeflerine düzenlenen saldırıları örgüt adına üstlendi. 
     Ebu Geyt, kasette, Kenya'nın Mombasa kentinde 16 kişinin öldüğü otele yönelik saldırı ile bir İsrail uçağını hedef alan füze saldırısını El Kaide adına üstlendiklerini söyledi. 
     ABD tarafından aranan El Kaide'nin önde gelen liderlerinden Ebu Geyt, ABD'nin geçen yılın Ekim ayında Afganistan'da düzenlediği operasyonlardan bu yana bilinmeyen bir yerde saklanıyor. 
     İnternet sitesi ''www.jehadonline.org''da da Ebu Geyt'in sesiyle yayınlanan mesajda, ''Mombasa'daki iki operasyon El Kaide'nin eseridir'' denilmişti. 
     Mesajda, İsrail ve ABD çıkarlarına yönelik ''daha ciddi'' saldırı tehdidi yer almış, ''Daha önceki koşullar, Amerikan-siyonist ittifakına yönelik olarak düzenlediğimiz cihat operasyonlarını üstlenmemize olanak vermiyordu, ancak bugün bunu yapabilecek koşullara sahibiz'' ifadeleri kullanılmıştı. 
     Mombasa kentinden 28 Kasım'da havalanan ve 261 yolcusu bulunan İsrail uçağına iki füze fırlatılmış, birkaç dakika sonra da Mombasa'daki bir otele intihar saldırısı düzenlenmişti. 
     Saldırıda, 3 saldırganın yanı sıra 3 İsrailli ile 10 Kenyalı hayatını kaybetmişti. 
     
     KENYA ALARMDA 

     Kenya'da, 10 gün önce düzenlenen İsrail karşıtı saldırıların sorumluluğunun El Kaide örgütü tarafından üstlenmesinden sonra, güvenlik güçlerinin en üst düzeyde alarma geçirildiği bildirildi. 
     Kenya'nın Mombasa kentinde 28 Kasım'da düzenlenen saldırıların soruşturulmasında görevli Komiser Yardımcısı William Langat, ''Her taraftan gelen yeni söylentiler ve gerçek tehditler nedeniyle bütün ülke en üst düzeyde alarm durumunda'' dedi. 
     Langat, bütün güvenlik güçleri, ordu ve donanmadan ek önlemler almalarının istendiğini ve donanmanın bundan böyle karasularında daha çok devriye gezdiğini belirtti. 
     El Kaide örgütünün sözcüsü Süleyman Ebu Geyt, Katar'daki El Cezire televizyonunda kendi sesiyle yayınlanan açıklamasında, geçen ay Kenya'da İsrail hedeflerine düzenlenen saldırıları örgüt adına üstlenmişti. 
     Kenya'nın Mombasa kentinde İsraillilerin işlettiği otele yönelik saldırıda 16 kişi ölmüş, bir İsrail uçağı füze saldırısına hedef olmuştu. 
     





</TEXT>
</DOC>
