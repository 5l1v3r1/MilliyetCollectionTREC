<DOC>
<DOCNO> 125274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur26.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen erkek öğrenciyi sınıfta dansöz gibi oynatmış 
</HEADLINE>
<TEXT>

     Denizli'nin Sarayköy İlçesi'nde bir veli, Kaymakamlığa, Savcılığa ve İlçe Milli Eğitim Müdürlüğü'ne şikayette bulunarak oğlunun, bir arkadaşı ile şakalaştığı gerekçesiyle Sarayköy Lisesi Müdürü tarafından arkadaşlarının önünde tokatlanarak, kravatının beline bağlandığını iddia etti. 
     Sarayköy Lisesi 1. sınıf öğrencisi F.A'nın babası H.A, oğlunun bir arkadaşı ile şakalaşması üzerine Okul Müdürü Mevlüt Arık tarafından diğer öğrencilerin önünde tokatlanarak, boynundaki kravatın beline bağlanarak aşağılandığını ileri sürdü. H.A ''Kaymakamlık, Savcılık ve İlçe Milli Eğitim Müdürlüğü'ne başvurdum'' dedi. 
     Olayı oğlunun kendisine anlatmadığını, işyerine gelen arkadaşlarından öğrendiğini kaydeden baba, F.A'nın artık okula gitmek istemediğini söyledi. 
     Öğrenci F.A. ise cuma günü meydana gelen olaydan sonra ''büyük bir şok'' yaşadığını belirterek, olayı şöyle anlattı 
     ''Haftasonu İstiklal Marşı için bahçede toplandığımızda yanımdaki arkadaşımla şakalaştık. Okul Müdürümüz beni gördü ve yanına çağırdı. Tokatladıktan sonra boynumdaki kravatımı alıp, belime bağladıktan sonra hadi git dedi. Sıradaki yerime dönerken bir başka öğretmenin Şimdi tam Nez'e benzedin dediğini duydum. Okulu bırakmayı hatta intihar etmeyi bile düşündüm. '' Okul Müdürü Mevlüt Arık ise suçlamaların asılsız olduğunu ileri sürdü. Arık, öğrenciye kesinlikle vurmadığını ve öğrencinin kravatını beline bağlamadığını anlatarak, şöyle konuştu 
     ''Öğrenciyi yanıma çağırdım ama vurmadım. Kravatı da çözülmüş vaziyette boynunda duruyordu. F.A, okulun karate takımında. Kravatı öyle görünce beline mi bağlayacaksın dedim. Bütün olay bundan ibaret.'' 
     
     İNCELEME BAŞLATILDI 

     Sarayköy Kaymakamı Mustafa Döner ise, dayak olayı için kendilerine gelen şikayet dilekçesi üzerine inceleme yapılacağını söyledi. 
     Döner, dayağın mazeretinin olamayacağını belirterek, ''Gerekli işlemler yapılacaktır''dedi. 
     İlçe Milli Eğitim Müdürü Himmet Aytekin de eğitimde ve eğitimcilikte dayağa yer olmadığını belirterek, müfettiş isteyeceklerini kaydetti. 
     





</TEXT>
</DOC>
