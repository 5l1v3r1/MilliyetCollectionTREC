<DOC>
<DOCNO> 148771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun02.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin'in oğlu Kusay ile kaçtığı iddia edildi 
</HEADLINE>
<TEXT>

     Bağdat'ın ABD kuvvetlerince ele geçirilmesinin ardından Saddam ve oğullarının akıbetiyle ilgili belirsizlik sürüyor. Ve her geçen saat Saddam ile ilgili yeni bir iddia ortaya atılıyor. İşte Saddam ile ilgili iddialar... 
     Irak lideri Saddam Hüseyin'in, oğullarından Kusay ile Amerikan bombardımanından sağ kurtulduğu ve Bağdat dışına çıkmayı başardığı öne sürüldü. Bu yoldaki açıklama, Iraklı muhalefet lideri Ahmed Çelebi tarafından CNN'e yapıldı. 
     Çelebi, CNN'in haberine göre, ''Öldürülmüş olduklarına dair bizde bilgi yok. Bildiğimiz, oğlu Kusay ile Bakubah kentinin Diyala bölgesindeki bazı evlerde kaldıkları'' diye konuştu. Bakubah kenti, Başkent Bağdat'ın kuzeydoğusunda bulunuyor. 
     Haberde, ''Kimyasal Ali'' olarak bilinen General Ali Hasan El Mecid'in de yaralı, fakat sağ olduğu ve aynı kesimde saklandığına dair bilgi alındığı iddia edildi. 
     Çelebi, CNN'e açıklamasında, ''Saddam'ın askeri açıdan yenilgiye uğratılmasının fazla önem taşımadığını, ancak Baas Partisi kalıntılarının ülke açısından tehdit oluşturduklarını ve asıl bunların kökünün kazınması gerektiğini'' söyledi. 
     
     "SADDAM RUS BÜYÜKELÇİLİĞİ'NDE" 

     Saddam Hüseyin'in nerede olduğuyla ilgili bir başka iddia da Lübnan Parlamentosu Başkanı Nabih Berri’nden geldi. Berri, Saddam Hüseyin'in hava saldırılarından kurtulduğunu ve Washington’la Moskova arasındaki bir anlaşma uyarınca Rusya Büyükelçiliği’nde saklandığını iddia etti. 
     Berri, Saddam'ın oğulları Kusay ve Uday'ın ise Saddam Hüseyin’in doğum yeri olan Tıkrit kentine kaçtıklarını iddia etti. Berri, iddiasını Rus elçisinin Bağdat’a geri dönmesi ve ABD Ulusal Güvenlik Sekreteri Condoleeza Rıce’ın Rusya’yı ziyaret etmesine dayandırdı. 
     ABD Genelkurmay Başkanı Richard Myers ise, Saddam ve oğullarının akıbeti konusunda henüz ellerinde net bir bilgi olmadığını söyledi. 


     
</TEXT>
</DOC>
