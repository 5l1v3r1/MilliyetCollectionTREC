<DOC>
<DOCNO> 145840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/guncel/gun08.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırı alarmı .. 
</HEADLINE>
<TEXT>

Tesislere bir taksiyle intihar saldırısı yapılacağı ihbarı alan ABD’liler kendi askerlerini de aradı 
     ÖZGÜR CEBE Mardin DHA 

     Mardin Organize Sanayi Bölgesi’nde konuşlanan ABD askerleri, bir taksiyle intihar saldırısı düzenleneceği yönündeki ihbar üzerine alarma geçti. Kızıltepe yolu üzerindeki iki fabrika ve havaalanı karşısındaki iplik fabrikasında konuşlanan ABD askerleri, fabrikaların etrafında yeni mevziler kazarken, güvenlik önlemlerini de iki katına çıkardı. Konuşlandıkları tesislere bir taksiyle intihar saldırısı düzenleneceği ihbarı alan ABD’li askerler, fabrikaların girişindeki binaların üstünde kum torbalarıyla siperler kurdu, tesis girişlerine de beton bloklardan zikzak biçiminde kalkan oluşturdu. Gece projektörlerle çevreyi tarayan ve gece görüş dürbünleriyle etrafı didik didik tarayan ABD askerleri, kendi araçlarını bile aramaya başladı. 
     Üç helikopter pistinin yapılacağı KİDAŞ İplik Fabrikası’nın çevresindeki siperde bulunan bir ABD askeri de, görüntü almaya çalışan DHA muhabirlerine silahını doğrultarak uzaklaşmalarını istedi. DHA ekibinin görüntü almaya devam etmesi üzerine siperdeki diğer asker de silahını gazetecilere çevirdi. Daha sonra aracı durduran ABD’li subayın kimlik kontrolü yapmasıyla gerginlik son buldu. 
     
     
     


GÜNCEL 






















</TEXT>
</DOC>
