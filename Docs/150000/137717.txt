<DOC>
<DOCNO> 137717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/soneko10.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de tarım ve hayvancılıkta ''yok'' yok 
</HEADLINE>
<TEXT>

     Ekonomik krizlerin altında ezilen Türk çiftçisi her şeye rağmen üretimine devam etti. 
     Öyleki Türkiye, üretim miktarı olarak fındık, incir, kayısı, kiraz, ayva ve haşhaş üretiminde 1'inci, karpuz, kavun, salatalık, taze fasulye ve mercimekte 2'inci, domates, patlıcan, biber, elma, antepfıstığı, nohut ve kestanede 3'üncü oldu. 
     Zeytin, vişne, ceviz, kuru soğanda 4'üncü, bal, şekerpancarı ve ıspanakta 5'inci olan Türkiye, hayvancılıkta ise sınıfta kaldı. 
     Birleşmiş Milletler Gıda ve Tarım Örgütü'nün FAO 2002 yılı istatistiklerine göre, üzüm, pamuk, çay, tütün, keçiboynuzu üretiminde dünya 6'ıncısı olan Türkiye, arpa, erik, yeşil soğan, şeftali ve vanilyada 7'inci, buğday, greyfurt, badem, kabak, marul, anasonda 8'inci, çavdar, çilek, ayçiçeği ve armutta 9'uncu, enginar ve limanda 10'uncu oldu. 
     Türkiye, milli yemeğinin ana malzemesi kuru fasulyede 16'ıncı olabilirken, büyük miktarda ithalat yaptığı mısırda 27'inci, pirinçte 40'ıncı, muz da ise 56'ıncı sırayı alabildi. 
     Çin, toplam sebze üretiminde dünya üretiminin yüzde 47.7'sini tek başına karşılayarak 368.6 milyon ton sebze üretti açık ara birinci olurken, Hindistan 68.1 milyon tonla ikinci, ABD 35.5 milyon tonla üçüncü, Türkiye 24.8 milyon ton sebze üretimiyle 4'üncü sırada yer aldı. 
     Yine dünyada 471.4 milyon ton olan toplam meyve üretiminde 68.4 milyon tonla yine birinci olan Çin'i, 48.6 milyon tonla Hindistan, 34.5 milyon tonla Brezilya takip ederken, Türkiye yaklaşık 11 milyon tonluk üretimle 11'inci sıraya yerleşti. 
     Dünya nüfusunun sadece yüzde 1.1'i olan Türkiye, dünya sebze üretiminin yüzde 3.2'sini, meyve üretiminin ise yüzde 2.3'ünü karşıladı. 
     
     HAYVANCILIK, ARICILIK VE BALIKÇILIK... 

     Türkiye'de 1980 öncesinde 60 milyona kadar çıkan koyun sayısının 27 milyona, 15-16 milyon olan sığır sayısının 10.5 milyona, yine 15-16 milyon olan keçi sayısının ise 7 milyon başa düştüğü görüldü. Koyun sayısında 9'uncu, keçide 18'inci, sığırda 25'inci olan Türkiye, tavuk sayısını ise bu dönemde 58-60 milyondan 217.6 milyon adete çıkardı. Tavuk sayısında 12'inci, hindi sayısında 11'inci olan Türkiye süt üretiminde 17'inci, yumurta üretiminde 19'uncu, et üretiminde ise 32'inci sırayı alabildi. Türkiye, en iyi olduğu alanlardan biri olan bal üretiminde 5'inci olurken, yün üretiminde ise 10'unculukta kaldı. 
     Üç yanı denizlerle çevrili olan Türkiye'nin balık üretiminde 29'unculukta kalırken, sadece bir yanı deniz olan Çin'in 41.5 milyon tonla dünya balık üretiminin üçte birini gerçekleştirmesi dikkati çekti. 
     Tarım, hayvancılık, balıkçılık ve arıcılıktaki seçilmiş 72 üründen 35'inde Çin, 8'inde Hindistan birinci olurken, Türkiye 6 üründe ilk sırayı aldı. 
     ABD 5, Rusya 4, Brezilya, Meksika, İtalya ve İspanya 2, Fransa, Arjantin, Mısır, Endonezya, İran ve Avustralya 1 üründe birinci oldular. 
     Çin, 1.3 milyarlık nüfusunun da etkisiyle üretimde açık farkla birinci olmasına rağmen, 2001 yılı verileriyle 9.4 milyar dolarlık gıda ve hayvan ihracatıyla 11'inci olabildi. Bu alanda 6.3 milyar dolarlık ithalat yapan Çin, ithalatta ise 12. oldu. ABD, 37.9 milyar dolarlık gıda ve hayvan ihracatı, 29.6 milyar dolarlık ithalatıyla ilk sırayı alırken, Türkiye ihracatta 20'inci, ithalatta 58'incilikte kaldı. 2001 yılında Türkiye, 3 milyar 235.4 milyon dolarlık gıda ve hayvan ihracatı, 703.9 milyon dolarlık da ithalatı yapabildi. 
     





</TEXT>
</DOC>
