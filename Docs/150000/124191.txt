<DOC>
<DOCNO> 124191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko41.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Marka konferanslarının üçüncüsü, İstanbul'da başladı... 
</HEADLINE>
<TEXT>

     Dünyaca ünlü perakende uzmanı Jim Dion, ''Marka güvendir, bir taahhüttür. Markanın mutlaka en yüksek düzeyde aklaki değerlere sahip olması gerekiyor'' dedi. 
     Yürekli Eğitim ve Danışmanlık tarafından ilki 2000 yılında düzenlenen marka konferanslarının üçüncüsü İstanbul'da başladı. 
     Konferansta, ''Perakendecilikte Yapılan En Büyük Marka Hataları Nasıl Engellenir '' konulu bir sunum yapan Dion, ABD pazarında da büyük başarılar imza atan Mavi Jeans ile ilgili bir anısını anlattı. 
     Türkiye'ye geldikten 2 gün sonra alışverişe çıktığını ve perakende mağazalarını gezdiğini belirten Dion, Mavi adlı inanılmaz bir mağaza gördüğünü söyledi. 
     İki gün sonra yine aynı mağazaya gittiğini, yanında medyadan birilerinin de olduğunu kaydeden Dion, şöyle konuştu 
     ''Mavi'nin kalitesi beni çok etkiledi. Oradan ayrılırken, mağaza yöneticisi bana bir çanta verdi. Otele döndükten sonra çantanın içine baktığımda, benim bedenime uyan çok güzel jean gömlek vardı. Beni şaşırtan şey şuydu Benim giyeceğimi bilmiyorlardı. Bir şekilde bu hediye hazırlanmıştı. Bu beni çok şaşırttı. Bu sabah otelime Mavi'den bir poşet daha geldi. Mavi ile ilgili güzel yayınlar göndermişler. Burada gerçekten ayrıntıya önem veren bir şirket var. Mavi'den birileri marka konusunda birisinin mağazada olduğunu anlamış, bir hazırlık aşaması vardı. İnanılmaz güzel bir örnekti. Bu hikayeyi Mavi belki de 5 bin kere anlatıldığını duyacak. Önümlüzdeki 10 yılda ben bunu anlatırım. İnanılmaz düşük bir yatırımla inanılmaz bir yatırım yaptılar.'' 
     
     MARKA HATALARI 
     Jim Dion, markanın güven, bir taahhüt olduğunu ve uzun sürede oluşturulabileceğini, markanın emtia ile karıştırılmaması gerektiğini söyledi. Dion, ''Marka tanınmalı. İnsanlar o markayı görünce tanımalı'' dedi. 
     İnsanların davranışlarında mantık aramamak gerektiğini, herkes için geçerli değerler olmadığını, birtakım algılamalar bulunduğunu kaydeden Dion, gerçek olanın tüketicilerin algılaması olduğuna dikkat çekti. 
     Konuşmasına, marka hatalarına Benetton, Levi's ve Firestone örneklerini vererek devam eden Dion, Benetton'ın Colours dergisinin bir sayısında idam cezasını bekleyen 26 mahkuma yer verildiğini hatırlattı. Dion, ''Dergi bu adamları kahramanmış gibi gösterdi. Müşteriler markayı tümüyle boykot etti. Sears, markayı mağazalarından çıkardı. Benetton'ın tekrar geriye dönmesi 10 yıl aldı. Markayı neyle bağlantı kuracağınız konularında çok dikkatli olun. Ahlaki değerler de önemli'' diye konuştu. 
     
     ''KAMUOYUNDA İMAJINIZ SON DERECE ÖNEMLİ'' 
     Dion, perakendecilere tavsiyelerde bulunurken, ''Markanız bir kişiye bağımlı olmasın. Bir kişiyle özdeşleştirmeyin. Markanızın mutlaka en yüksek düzeyde ahlaki değerlere sahip olması gerekiyor. Kamuoyundaki imajınız son derece önemli. Güven telkin etmelisiniz'' dedi. 
     Perakende uzmanı Jim Dion, iyi şirketlerin iyi elemanları bulması ve gidip danışmanlara boşu boşuna para vermemesi gerektiğini söyledi. 
     Yapı ve Kredi Bankası Bireysel Bankacılık Yönetiminden Sorumlu Genel Müdür Yardımcısı Nazan Somer de, markanın artık finans sektörü için de çok önemli hale geldiğini söyledi. 
     Yapı Kredi'nin World Card'ının açık ara pazar liderliğini koruduğunu, 2001 yılında Avrupa'da 5,700 banka arasında ilk 10 girdiğini kaydeden Somer, World Card'ın sadece bir isim olmaktan çıkıp markalaşma sürecine girdiğini anlattı. 
     Interbrand Direktör Yardımcısı Susanne Acreman da, World Card'da ihtiraslı ve sıcak olduğu için mor rengi kullandıklarını belirtti. 
     





</TEXT>
</DOC>
