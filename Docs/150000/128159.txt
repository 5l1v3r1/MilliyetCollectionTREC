<DOC>
<DOCNO> 128159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur18.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturcu satıcısının kızı uyuşturucu komasına girdi... 
</HEADLINE>
<TEXT>

     Yalova'nın Çınarcık İlçesi'nde, ''uyuşturucu madde kullanmak ve ticaretini yapmak'' suçlarından sabıkalı kişinin, uyuşturucu bağımlısı olduğu öğrenilen kızı, koluna yüksek dozda eroin enjekte etmesi sonucu komaya girdi. 
     Alınan bilgiye göre, Valiakı Caddesi'ndeki ''Belediye Bayanlar Tuvaleti''nde çalışan Nagihan Yılmaz, kapısı uzun süre açılmayan tuvalete girdiğinde bir genç kızı baygın halde buldu. 
     Görevlinin ihbarı üzerine olay yerine gelen ''112 Acil Sağlık'' ekipleri, koluna yüksek dozda eroin enjekte etmesi sonucu komaya girdiği anlaşılan genç kıza müdahale ettiler. 
     Çınarcık İlçe Emniyet Müdürlüğü ekipleri de genç kızın, uyuşturucu ticareti yapmak ve kullanmak suçlarından 11 yıl cezaevinde yatan ve halen İstanbul'da 22 kilogram eroinin yakalanmasıyla ilgili bir davada tutuksuz yargılanan Sabri Kahya'nın uyuşturucu bağımlısı kızı Irmak Kahya 25 olduğunu belirlediler. 
     Sağlık ekiplerinin ilk müdahalesinin ardından Bursa Devlet Hastanesi'ne sevk edilen Kahya, Dahiliye Kliniği Yoğun Bakım Ünitesi'nde tedavi altına alındı. 
     Bu arada, olayın ardından ''Kızına uyuşturucu temin ettiği'' iddiasıyla gözaltına alınan Sabri Kahya'nın, polise verdiği ifadede, ''kızının 5 yıldan beri uyuşturucu bağımlısı olduğunu, tedaviye rağmen yeniden uyuşturucuya başladığını, son bir haftadır sinirlerinin çok bozuk olduğunu'' söylediği öğrenildi. Kızına eroini kendisinin sağladığını da öne süren Kahya'nın sorgulaması sürüyor. 
     Çınarcık İlçe Emniyet Müdürlüğü yetkilileri, genç kızın uyuşturucuyu başka kişilerden almış olabileceği ihtimali üzerinde de durduklarını, bu nedenle soruşturmanın çok yönlü sürdürüldüğünü bildirdiler. 
     Bursa Devlet Hastanesi yetkilileri, Kahya'nın durumunun iyiye gittiğini söylediler. 
     
</TEXT>
</DOC>
