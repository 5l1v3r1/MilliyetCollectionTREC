<DOC>
<DOCNO> 110418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur28.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ''Yarın grup kararı alacağız'' 
</HEADLINE>
<TEXT>

     DYP Genel Başkanı Tansu Çiller, seçimlerin bir an önce yapılmasını doğru olduğunu düşündüklerini belirterek, ''Aksi takdirde Türkiye, büyük bir çıkmazla karşı karşıya kalacak '' dedi. 
     Özel uçakla Trabzon'a giden Çiller, hareketinden önce Atatürk Havalimanı'nda gazetecilerin sorularını yanıtladı. 
     Grup başkanvekilleri kanalıyla Meclis'in tatile girmesi için önerge vereceklerini ve seçim sürecinin devam etmesi için girişimlerde bulunacaklarını ifade eden Çiller, ''Biz, çok net bir biçimde bu seçimlerin bir an önce yapılmasının doğru olduğunu düşünüyoruz. Aksi takdirde Türkiye, büyük bir çıkmazla karşı karşıya kalacak'' diye konuştu. 
     Çiller, yarın ayrıca, parti grubunu da toplayacaklarını ifade ederek, şunları söyledi 
     ''Yarın, seçimlerin ertelenmemesi ve Meclis'in tatile girmesi konusunda grup kararı alacağız. 
     Önemli olan bu konuda diğer partilerin ne düşündüğüdür. Diğer partiler, görülüyor ki bir oyunun içindeler. Seçimi ertelemek için bir lobi oluşturulmuştur. Seçim ertelenirse kimse ne olacağını düşünmüyor. Ondan sonra yapmak istedikleri şey, seçim barajını yüzde 5'e indirmektir. Bundan çok büyük endişelerimiz var. Bunu önlemek için gereken şeyleri yapacağız. Aynı zamanda bütün liderleri dolaşıp, bunun yanlış olduğunu ifade edeceğiz. 
     Mesele seçim yasalarını değiştirmek değil, barajı indirerek kendilerini Meclis'e atmaktır. Gelinen noktada herkes kendi çıkarlarını aşmak durumundadır. Ben umutluyum. Yarın Meclis'te sağduyu galip gelecektir.'' 
     
     ''DÜMDÜZ GİDİYORUZ'' 

     YTP Milletvekili Gaffar Yakın tarafından, DSP Genel Başkanı ve Başbakan Bülent Ecevit'e iletildiği belirtilen öneriyle ilgili soru üzerine de Çiller, ''Bütün dünya kamuoyu önünde ilan ediyorum. Bu tip girişimler devamlı yapıldı. Biz de bu girişimlere zaman zaman muhatap olduk. Ama hiçbir noktada eğilmedik, bükülmedik, dümdüz gidiyoruz. Türkiye için doğrusu budur'' diye konuştu. 
     DYP Genel Başkanı Tansu Çiller, bu tür girişimlerle Meclis'in millet nezdinde itibar kaybedeceğini belirterek, ''Sandık demokrasinin onurudur. Bununla kimse oynamasın'' dedi. 
     





</TEXT>
</DOC>
