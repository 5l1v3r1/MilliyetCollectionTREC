<DOC>
<DOCNO> 140153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur22.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen Başkanı Sayın Mumcu, demokrasicilik oynuyor 
</HEADLINE>
<TEXT>

     Eğitim Sen Genel Başkanı Alaaddin Dinçer, Milli Eğitim Bakanlığı'nın MEB oluşturduğu Atölye Çalışma Grubu'nun yürüttüğü, Anayasa'da ve YÖK Yasası'nda değişiklik öngören yasa taslakları çalışmasıyla ilgili olarak, ''Sayın Mumcu demokrasicilik oynuyor'' dedi. 
     Alaaddin Dinçer, sendika genel merkezinde düzenlediği basın toplantısında, MEB'in yasa taslağı çalışmalarını yürütmesi için oluşturduğu Atölye Çalışma Grubu'ndan çekildiklerini bildirerek, gerekçelerini anlattı. 
     Yasa taslağından harç, ikinci öğretim ve hizmetlerin taşeronlaştırılması ile ilgili hükümlerin çıkarılmasını, üniversitelerde oluşturulacak kurullarda eğitim ile ilgili tarafların dışında hiçbir kurum ve kuruluşun bulunmamasını, vakıf üniversitelerinin kamulaştırılmasını istediklerini kaydeden Dinçer, bu görüşlerinin yasal düzenleme içinde yer alması için sendika adına temsilci olarak Prof. Dr. Mustafa Altıntaş'ı gönderdiklerini söyledi. 
     Bakan Mumcu'nun, çalışmalara tüzel kişilik olarak katılımlarından rahatsızlık duyduğunu öne süren Dinçer, şunları kaydetti 
     ''Sayın Bakan'ın temsilcimizi bireysel katılımcı olarak kabul etmesi, paralı eğitimi kurumlaştırma çabaları, üzerinde görüş birliğine varılmamış konuları oybirliği ile kabul edilmiştir biçiminde kamuoyuna yansıtması, üniversiteyi oluşturan öğrenci örgütlerini, öğretim elemanları ve çalışanların örgütü olarak eğitim işkolunda yetkili sendikanın temsilini kabul etmezken sermaye çevrelerinin örgütlerini demokratik katılım olarak nitelemesi, bizleri bu sürece katılmamızı gözden geçirmeye zorlamış ve katkımızı geri çekmeye götürmüştür. 
     Sayın Mumcu, demokrasicilik oynuyor. Tavrı bellidir. Kafasındaki Amerikanvari üniversiteyi yaratma çabası içindedir. Mumcu filmin sonunu bekleyin demişti. Filmin sonu bizce bellidir. Eğitimin katledilme süreciyle karşı karşıyayız.'' Prof. Dr. Mustafa Altıntaş da, Mumcu'nun her toplantıya, elinde kimin hazırladığı belli olmayan farklı bir metinle geldiğini öne sürdü. Altıntaş, ''Metinlerdeki maddeler arasında çelişkiler var. Taslakta fırsat eşitliği, hak eşitliği deniliyor, bununla türbanı meşrulaştırmak mı istiyorsunuz diye soruyoruz. Bakan da niyetimi mi yargılamak istiyorsunuz diyor. Oradaki tartışmalarda türbana evet diyenler de var'' dedi. 
     





</TEXT>
</DOC>
