<DOC>
<DOCNO> 109801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/guncel/gun03.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis çocukları banka soyup adam öldürdü 
</HEADLINE>
<TEXT>

İzmir’de İş Bankası şubesini soyan, bir polisi de pompalı tüfekle vurarak şehit eden soyguncular, polis çocuğu iki sevgili çıktı... 
     ALİ ÖZKAYA, MURAT EĞİLMEZ DHA 

     27 yaşındaki Sergin Deniz ve 19 yaşındaki sevgilisi Meral Alkan, dün saat 12.30 sıralarında Girne Bulvarı’ndaki İş Bankası Nergis Şubesi’ne girdi. İkisi de polis çocuğuydu. Sergin’in babası Kınık’ta görevliydi, Meral’in babası da aynı ilçede görevliydi ama bir ay önce emekli olmuştu. Sergin ve Meral, şubeye büyük bir soğukkanlılıkla girdiler. Sergin, elbise kılıfı içinde bir pompalı tüfek taşıyordu. Çevrelerine bir göz attıktan sonra Sergin aniden tüfeğini çıkarıp içerdeki herkesi ölümle tehdit etmeye başladı. 
     
     15 MİLYAR TL ALDILAR 
     Önce güvenlik görevlisinin yanına gidip onun tabancasını aldı. Böylece geçici bir süre için güvende olacaklar ve bu sürede parayı alıp kaçabileceklerdi. Meral’le birlikte vezneye yöneldiler. Veznedarı tehdit edip 14 milyar 990 milyon TL aldılar. Buraya kadar planları iyi gidiyordu. Hızla bankadan çıkıp ara sokaklardan birine girdiler. Bankanın müdürü hemen arkalarından dışarı çıkıp havaya uyarı ateşi açtı. Birkaç banka görevlisi ise peşlerine takılmıştı. Soygunu öğrenen emniyet müdürlüğü, bölgeye peş peşe polis ekibi aktarmaya başladı. 
     
     KILIK DEĞİŞTİRDİLER 
     Meral ve Sergin, polis çocukları oldukları için eşk llerinin ve giysilerinin tüm ekiplere bildirildiğini çok iyi biliyordu. Bu nedenle giysilerini değiştirmek için Gün Sazak Bulvarı’nda inşaatı yeni bitmiş bir apartmana girdiler. Ancak dikkatli bir vatandaş, iki gencin halinden şüphelenip polisi aradı. Derhal apartmanın bulunduğu yere gelen polisler, kendilerini fark edip uzaklaşmaya çalışan soyguncuları durdurmak için havaya uyarı ateşi açtı. 
     
     BENİ TEHDİT ETTİ’ 
     Sergin, panik içindeydi. O da polise pompalı tüfeğiyle karşılık verdi. Tüfeğinden çıkan kurşunlardan biri polis memuru Lütfü Ambarlı’ya isabet etti. Ambarlı ağır yaralanmıştı. Yakalanacaklarını anlayan iki sevgili, silah zoruyla durdurdukları taksiye binerek kaçmaya çalıştı. Ancak polis ekiplerinin kuşatması sonucu kıskıvrak yakalandılar. Soyguncular, Asayiş Şubesi’ne getirildi. Burada Meral’in başkasıyla evli olduğu, ancak Sergin Deniz’le yaşadığı anlaşıldı. Sergin, ifadesinde iş bulamadığı ve parasız olduğu için soyguna karar verdiğini söyledi. Meral ise sevgilisi kendisini tehdit ettiği için soyguna katıldığını ileri sürdü. 
     
Şehit düşen polis 3 çocuk babasıydı      Çatışmada 17 yıllık polis memuru Lütfü Ambarlı ağır yaralandı. Önce Karşıyaka, ardından da Ege Üniversitesi Hastanesi’ne sevk edilen 42 yaşındaki üç çocuk babası Ambarlı sağda , göğsüne ve başına saçmalar isabet etmesi sonucu Beyin Cerrahisi Servisi’nde ameliyata alındı, ancak kurtarılamadı. 
     
Bonnie Clyde gibi...      Banka soyup kaçmaya çalışırken polis memurunu şehit eden polis çocukları Sergin Deniz ve Meral Alkan, yaşamları film olan ünlü ABD’li soyguncular Bonnie Clyde’ı anımsattı. Teksaslı iki sevgili 1930’lu yıllarda banka ve benzin istasyonlarını soymuş, polisleri aylarca peşlerinden koşturmuş ve öldürülmüşlerdi. İki soyguncunun hayatı, başrollerini Faye Dunaway ile Warren Beatty’nin oynadığı Bonnie Clyde filmiyle tüm dünyada ilgiyle izlenmişti. 
     



 GÜNCEL 


















</TEXT>
</DOC>
