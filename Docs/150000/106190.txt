<DOC>
<DOCNO> 106190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/guncel/gun07.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce rapor, sonra okul 
</HEADLINE>
<TEXT>

HIV taşıyıcısı olduğu için okuldan kaydı silinen Y.’nin kaderini, sağlık durumunu ve virüsün nasıl bulaştığını anlatan rapor belirleyecek... 
     ALİ ÖZKAYA DHA 

     İzmir Milli Eğitim Müdürü Behçet Yavuz, AIDS’li olduğu gerekçesiyle ilköğretim okulundaki kaydının silindiği öne sürülen 6 yaşındaki Y.O.’nun, sağlık durumuyla ilgili rapora göre öğrenim hakkından yararlanacağını söyledi. Henüz 20 günlükken Kızılay’dan alınan kandan HİV virüsü alan Y.O.’nun 6 Şehit Komando Er Fatih Özcan İlköğretim Okulu’na kaydının yapılmadığı iddiasını soruşturan Milli Eğitim müfettişi, dün Müdür Vekili Fazıl Ahmet Arduç, diğer görevliler ve Neşe O.’nun ifadesine başvurdu. Neşe O., 17 Ağustos 2002’de oğlunu okulun anasınıfına kaydettirdiğini, Y.O.’nun HİV virüsü taşıdığını öğrenen Arduç’un hafta başında kendisini çağırdığını ve kaydın silindiğini bildirdiğini söyledi. 
     
     OĞLUM SADECE TAŞIYICI’ 
     Oğlunun sağlık durumu ve virüsün başkalarına nasıl geçebileceği konusunda rapor alacağını kaydeden Neşe O. şöyle konuştu "Oğlum şu anda sadece hastalığın taşıyıcısı. Vücudu bağışıklık kazandı. Hastalık bu aşamada sadece kan ve cinsel yolla bulaşıyor. Ama bunu kimse anlamak istemiyor. Artık aynı okula gitmesi mümkün değil." 
     



 GÜNCEL 





















</TEXT>
</DOC>
