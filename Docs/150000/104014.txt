<DOC>
<DOCNO> 104014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/soneko05.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB'ye haftalık bakış... 
</HEADLINE>
<TEXT>

     Milletvekili genel seçimlerine ilişkin son günlerde ortaya atılan değişik senaryolar, Borsa'da dikkatle izleniyor. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, hisse senetleri piyasasında satış trendinin 8 aydır devam ettiğini, son haftalarda seçim sonrası hükümet senaryolarının belirsizliğinin de endekste alıcıların zayıflamasına ve yukarı hareketlerin tepki alımları ile sınırlı kalmasına neden olduğunu kaydetti. 
     Geçtiğimiz hafta Kemal Derviş'in merakla beklenen siyasi adresinin açıklanmasının piyasalarda yukarı hareket denemesine neden olduğunu ancak 9,750 seviyesindeki ana direncin üzerinde hareketi getirmediğini vurgulayan Yüksel, şu görüşleri dile getirdi 
     ''Zayıf çıkışın nedeni piyasada hala 4 Kasım senaryolarının belirsizliğini koruması. Bundan sonra siyasi cephede yeni birleşmeler ve ittifaklar, 4 Kasım senaryoları, hisse senetleri piyasasında kısa vadeli dalgalanmalar yapacaktır. 
     Gündemimizdeki önemli diğer maddesi ise olası Irak Operasyonu olacaktı. Bu konuda gelecek açıklamalar da piyasada hareket yönünü etkileyebilir. 
     Uluslararası piyasalarda ise taban oluşumunun devam ettiği gözlenmekte. Bu olumlu gelişme eğer yükseliş trendine dönüşürse İMKB'de de olumlu yansımaları görülebilir.'' Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, 9,000-9,100 seviyesinde hacimsiz hareketlerin devamının, endekste 8,500 ana desteğine geri çekilme riskini beraberinde getireceğine dikkat çekti. 
     





</TEXT>
</DOC>
