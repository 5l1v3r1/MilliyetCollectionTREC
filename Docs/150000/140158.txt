<DOC>
<DOCNO> 140158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur27.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Benzin istasyonu soygunlarıyla ilgili 3 kişi teşhis edildi 
</HEADLINE>
<TEXT>

     İzmir'in Ödemiş İlçesi'nde, şüphe üzerine gözaltına alınan 3 kişi, Menemen'de soyulan benzin istasyonu sahibi ve iki çalışanı tarafından teşhis edildi. Zanlılarda ele geçirilen silahlar balistik incelemeye gönderildi. 
     Ödemiş'e bağlı köy yollarında gece uygulama yapan İlçe Jandarma Komutanlığı ekipleri, bir otomobilde bulunan 3 kişiyi şüphe üzerine gözaltına aldı. Şüphelilerin üzerinde ve araçta yapılan aramada, ruhsatsız 4 tabanca ile 5 bıçak ele geçirildi. 
     Ödemiş İlçe Jandarma Komutanlığı yetkilileri, gözaltındaki kişilerin, son aylarda İzmir ve ilçelerindeki benzinlik soygunlarını gerçekleştirmiş olabileceği ihtimali üzerine, İzmir polisi ile bağlantı kurdu. 
     Köylülerden esrar almak amacıyla Ödemiş'e geldiklerini iddia eden şüphelilerde ele geçirilen ruhsatsız tabancalar, soygun olaylarında kullanılıp kullanılmadığının belirlenmesi amacıyla Kriminal Laboratuvara gönderildi. 
     Bu arada, bir ay önce kar maskeli gaspçılar tarafından soyulan Menemen İlçesi'ndeki Akgün Petrol İstasyonu'nun sahibi Muhlis Akgün ile pompacı Gürsel Tekin, teşhis için Ödemiş'e getirildi. Yapılan teşhiste, Akgün ile Tekin, kendilerine gösterilen şüphelilerin gözlerinin ve ses tonlarının, kar maskeli soygunculara çok benzediğini bildirdi. 
     Jandarma yetkilileri, pompacı Orhan Bellisan'ın ölümüyle sonuçlanan Bayraklı'daki Hora Benzin İstasyonu'nda çalışan iki görevlinin de Ödemiş'e çağrılarak teşhis yaptırılacağını kaydetti. Kriminal Laboratuvar sonuçlarının çıkmasının ardından gözaltındaki 3 kişinin benzin istasyonu soygunlarıyla ilgilerinin olup olmadığının tespit edileceği belirtildi. 
     





</TEXT>
</DOC>
