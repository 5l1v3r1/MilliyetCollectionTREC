<DOC>
<DOCNO> 143478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sontur15.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Türkiye, kendi tercihi olmadan işbirliğine sürüklendi" 
</HEADLINE>
<TEXT>

     CHP Genel Başkanı Deniz Baykal, Türkiye'nin, ABD'nin kararlılığı ve baskısı sonucunda işbirliği yapmak zorunda kaldığını belirterek, ''Türkiye kendi tercihi olmadan, zorlanarak, itilerek bu işbirliğine sürüklenmiştir''dedi. 
     Baykal, partisinin grup toplantısında yaptığı konuşmada, İkinci Dünya Savaşı'ndan sonra ilk kez BM kararlarının bir kenara itilerek bir büyük güç tarafından kabaca bir savaşın başlayacağına tanık olunacağını bildirerek,'' Bu savaştan sonra dünya artık bir başka dünya olacak, kuvvet diplomasisi hak diplomasisinin yerini alacaktır'' görüşünü kaydetti. 
     ''Hükümetin olasi bir Irak savaşı konusunda aylardan beri izlediği politika malesef tam bir başarısızlıktır''diyen Baykal, Türkiye'nin şu anda savaş karşısında nerede durduğunun ve ne yapacağının hala belli olmadığını söyledi. 
     Baykal, şöyle konuştu 
     ''Perşembe günü tezkerenin TBMM'ye geleceği söyleniyor. Türkiye dün niçin bu kararı almıştır. Bu konuda şimdiye kadar alamadığınız güvenceleri alıp o tedbirleri oluşturdunuz mu ki bugün bu kararı alıyorsunuz Yok ama mecburuz, çaresiziz diyorsanız, işte bu izlediğiniz politikanın iflasıdır. ABD'nin kararlılığını gördük onun için diyorsanız, malesef çok geç kaldınız. 
     Türkiye'yi yönetenler bugüne kadar durumlarını netleştirmedikleri için bütün bu olumsuzluklar yaşanmıştır. Türkiye, zorlanarak, itilerek, kendi tercihi olmadan bu işbirliğine sürüklenmiştir. En yanlışı olmuştur ve Türkiye açısından onur kırıcı bir durumdur. Ekonomik ve siyasi anlamda herhangi bir gelişme olmadan sadece zorlandığımız için bu noktaya geldiysek işte bu olmadı. Bundan sonrası için de çok yanlış sinyal verildi. Türkiye böyle bir duruma hiç düşmemişti.'' 
     





</TEXT>
</DOC>
