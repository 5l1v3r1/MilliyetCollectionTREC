<DOC>
<DOCNO> 108063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sondun12.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ve Pakistan, Irak'ın kararından memnun... 
</HEADLINE>
<TEXT>

     İran hükümeti, Irak'ın BM'nin silah denetçilerinin ülkeye dönmesini koşulsuz olarak kabul edeceğini açıklamasından memnuniyet duyduğunu bildirdi. 
     Hükümet sözcüsü Abdullah Ramazanzade, AFP'ye yaptığı açıklamada, bunun makul bir karar olduğunu ifade ederek, ''bölgede savaş davullarının susmasını'' umduğunu söyledi. 
     Ramazanzade, ''İran, uluslararası topluluğun Irak ile yaptığı her türlü işbirliğini memnuniyetle karşılıyor'' dedi. 
     Irak'ın açıklamasını memnuniyetle karşıladığını bildiren Pakistan yönetimi de bunun ''gerilimi azaltmasını'' umduğunu açıkladı. 
     Pakistan Dışişleri Bakanlığı Sözcüsü Muhammed Aziz Han, BM Güvenlik Konseyi kararlarının hayata geçirilmesiyle gerilimin azalacağını umut ettiklerini belirtti. 
     Pakistan Devlet Başkanı Pervez Müşerref, daha önce yaptığı açıklamada, ABD'nin Irak'a saldırmasının Müslüman dünyasında çok kötü karşılanacağını söylemişti. 
     
     HOWARD ''SADDAM HÜSEYİN'E GÜVENİLMEMELİ'' 
     Öte yandan, Avustralya Başbakanı John Howard, Irak'ın BM silah denetçilerinin ülkeye dönüşünü koşulsuz kabul ettiği açıklamasının, Bağdat'ın uluslararası toplumla arasındaki sorunun askeri harekata başvurmadan çözülmesi konusunda ihtiyatlı yaklaşılması gereken ''bir ilk adım'' olduğunu söyledi. 
     Howard, parlamentoda yaptığı konuşmada ayrıca, Irak lideri Saddam Hüseyin'e güvenilmemesi uyarısında bulunurken, Bağdat'ın geçmişte taahhütlerini yerini getirmediğini belirtti. 
     Dışişleri Bakanı Alexander Downer'ın bugün parlamentoda Irak'ın geçmişte BM kararlarına uymaması ve BM Genel Kurulu çervesinde geçen hafta New York'ta Amerikalı yetkililerle yaptığı görüşmeler konusunda açıklama yapacağını belirten Howard, Downer'ın açıklamasıyla Avustralya'nın Bağdat'a yönelik olası bir harekatta nasıl bir rol oynaması gerektiği konusunda meclis görüşmelerinin açılacağını belirtti. 
     Yunanistan yönetiminin de kararı olumlu bulduğu, ancak Irak Devlet Başkanı Saddam Hüseyin'in bu taahhütün gerçek olduğunu kanıtlaması gerektiğini düşündüğü bildirildi. 
     Açıklamayı ''çok iyi bir gelişme'' olarak yorumlayan Yunan diplomatik kaynaklar, ''Saddam'ın geçmişte daha önce birçok kez yaptığı gibi kararından dönmemesi ve hemen kararı uygulaması gerektiğini'' ifade ettiler. 
     





</TEXT>
</DOC>
