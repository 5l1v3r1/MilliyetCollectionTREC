<DOC>
<DOCNO> 108282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/soneko27.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
S.Arabistan petrol üretimi konusunda ikna edildi... 
</HEADLINE>
<TEXT>

     Petrol İhraç Eden Ülkeler Örgütü OPEC petrol bakanlarının Japonya'nın Osaka kentinde yarınkı resmi toplantısı öncesinde, Suudi Arabistan'ın da üretim miktarında değişiklik yapılmaması konusunda ikna edildiği öğrenildi. 
     Kuveyt Petrol Bakan Vekili Şeyh Ahmed el Fahd el Sabah, Suudi Arabistan'ın da OPEC çoğunluğuyla birlikte hareket etmeyi ve üretim kısıntısının aynen sürdürülmesini kabul ettiğini söyledi. 
     Bu açıklama sırasında, Şeyh Ahmed ile birlikte basın mensuplarının karşısına çıkan Suudi Arabistan Petrol Bakanı Ali el Naimi'nin ise sessizliğini koruduğu görüldü. 
     OPEC üyelerinin büyük çoğunluğunun üretim kısıntısını hafifletme yanlısı olmadığı bilindiğinden, Suudi Arabistan'ın şimdiye dek açıklamadığı tutumu, gelecek aylardaki petrol üretim miktarı ve dolayısıyla fiyatların belirlenmesinde kilit önem arzediyordu. 
     Bazı sektör uzmanları ve petrol ithal eden ülkeler, Suudi Arabistan'ın üretim kısıntısını gevşeterek, petrol arzının bir miktar artırılmasından yana ağırlık koyacağını umuyordu. 
     





</TEXT>
</DOC>
