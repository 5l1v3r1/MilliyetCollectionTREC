<DOC>
<DOCNO> 123816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur27.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlardan iddia "Sapık, Hepatit-B taşıyıcısı olabilir..." 
</HEADLINE>
<TEXT>

     İstanbul'un Anadolu Yakası'ndaki çeşitli ilçelerde küçük yaştaki 15 kıza tecavüz ettiği ya da tecavüze yeltendiği iddiasıyla tutuklanarak cezaevine konulan Yaman Özçelik'in Hepatit-B taşıyıcısı olabileceği bildirildi. 
     Ümraniye'de bulunan Özel Çamlıca Hayat Hastanesi Başkekimi Uzman Dr. Namık Kemal Tartanoğlu, Yaman Özçelik'in 11 Ekim 2000 tarihinde yüksek ateş, bulantı, kusma gibi şikayetlerle kendi hastanelerine yatırıldığını ve burada ''akut viral hepatit'' teşhisi konulduğunu söyledi. 
     Hastanede 19 gün yatarak tedavi gören Özçelik'te Hepatit B tespit edildiğini kaydeden Dr. Tartanoğlu, şöyle devam etti 
     ''Yaman Özçelik'in, taburcu olduktan sonra belli sürelerde belli testleri yaptırması gerekiyordu. Ama bir daha bizim hastanemize gelmedi. Başka yere gidip gitmediğini bilmiyorum. Özçelik, Hepatit B taşıyıcısı olabilir. Hepatit B, kandan ve cinsel ilişkiden bulaşan bir hastalıktır. Bu nedenle, eğer taşıyıcıysa hastalığını mağdur çocuklara da bulaştırmış olabilir. Asayiş Şube Müdürlüğü'ne telefon ve faksla sanığın bu durumunu bildirdik. Mağdurların mutlaka Hepatit B testlerini yaptırması gerekiyor.'' 
     
     MÜŞAHADE KOĞUŞUNDA YALNIZ KALIYOR 
     Öte yandan, Yaman Özçelik, Kartal Özel Tip Kapalı Cezaevi'nde müşahade koğuşunda tutuluyor. 
     Kartal Cumhuriyet Başsavcısı Yusuf Ulu, dün gece Üsküdar Nöbetçi 2. Sulh Ceza Mahkemesi'nce tutuklanan Yaman Özçelik'in Kartal Özel Tip Kapalı Cezaevi'ne getirildiğini hatırlatarak, 2 kişilik müşahade koğuşunda yalnız kaldığını söyledi. 
     Özçelik'in herhangi bir talebinin bulunmadığını kaydeden Ulu, sanığın güvenlik nedeniyle bir süre daha müşahade koğuşunda tutulacağını bildirdi. 
     





</TEXT>
</DOC>
