<DOC>
<DOCNO> 130350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sondun21.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'daki ABD askerlerinin bir bölümü Basra'ya gitti... 
</HEADLINE>
<TEXT>

     Almanya'da Aachen kenti yakınlarındaki Eifel kasabasında Spangdahlem Amerikan hava üssünde görev yapan askerlerden 200'ü, bugün Basra Körfezi'ne doğru yola çıktı. 
     Körfez bölgesinde nerede görev yapacakları açıklanmayan askerlerin, bölgedeki F-16 tipi savaş uçaklarının bakımlarından sorumlu olacakları bildirildi. 
     Bölgeye gönderilen Amerikalı askerlerin komutanı Albay Stephen Mueller, gelecek 2 ayda Spangdahlem üssünden yaklaşık 500 askerin bölgeye gönderileceğini belirterek, ''Henüz savaşın eşiğinde değiliz ve sorunun barışçı ve diplomatik şekilde çözülebileceğine inanıyoruz'' dedi. 
     Almanya'daki en büyük Amerikan hava üssü olan Spangdahlem'de, 5 bini asker olmak üzere toplam 14 bin kişi görev yapıyor. 
     
     ALMAN GENERALDEN DE UYARI 
     Öte yandan, Afganistan'da görev yapan Uluslararası Güvenlik Destek Gücü'nun ISAF komutasını Şubat ayı ortalarında Türkiye'den devralacak Alman-Hollanda Kolordusu'nun komutanı Alman general Norbert van Heyst, Irak'a yönelik bir harekat düzenlenmesinin, Afganistan'daki güvenlik durumunu da ciddi şekilde tehlikeye sokacağı uyarısında bulundu. 
     Heyst, Alman Haber Ajansı'na DPA yaptığı açıklamada, ''Irak'a yönelik bir harekatın, Afganistan gibi Müslüman bir ülkenin güvenliğine etkisi olacağı görüşündeyim. Halk arasındaki görüş böyle bir harekattan dolayı değişebilir. Böyle bir durumu Körfez Savaşı'nda da yaşadık'' dedi. 
     Kabil ve civarında ilk aşamada 6 ay süreyle 22 ülkeden toplam 4900 askere komuta edecek Heyst, Afganistan'daki durumun gerginleşmesi halinde ISAF'ın kendi güvenliğinin sağlanmasını ön planda tutacağını söyledi. 
     ISAF askerlerinin, büyük çatışmalara girebilecek donanıma sahip olmadığını belirten Heyst, ''Güvenlik durumunun kötüleşmesi halinde görevimizi kademeli şekilde azaltacağız. Böyle bir durumda geceleri devriye gezmekten vazgeçebiliriz'' diye konuştu. 
     DPA, haberinde ayrıca, ISAF Komutanı Tümgeneral Hilmi Akın Zorlu'nun benzer endişeleri dile getirdiğini belirtti. 
     





</TEXT>
</DOC>
