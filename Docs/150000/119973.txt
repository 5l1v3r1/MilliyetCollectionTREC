<DOC>
<DOCNO> 119973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/soneko21.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye masası şefi Brekk 4. gözden geçirme için hazırız 
</HEADLINE>
<TEXT>

     IMF Türkiye masası şefi Odd Per Brekk, ''Standby anlaşmasının dördüncü gözden geçirmesini çok fazla gecikmeden tamamlayabilmek için IMF olarak çalışmaya hazırız'' dedi. 
     Odd Per Brekk, yeni hükümetin kurulmasını memnuniyetle karşıladıklarını belirterek, hemen çalışmaya başlama arzusu içinde olduklarını ifade etti. 
     Hükümetin kurulmasıyla birlikte sıranın resmi temasa geldiğini söyleyen Brekk, ilk resmi teması gerçekleştirmek üzere IMF merkezinden üst düzeyde bir heyetin, yakında kısa bir ziyaret için Türkiye'ye geleceğini bildirdi. 
     Brekk, IMF'den gelecek üst düzey heyetin, hükümet yetkilileri ile yapacağı görüşmede, hükümetin amaçları konusunda görüş alışverişinde bulunacağını vurguladı. 
     Odd Per Brekk, bu üst düzey resmi ziyaretin ardından, gözden geçirme çalışmalarına devam etmek üzere tam kadrolu bir IMF heyetinin Türkiye'ye geleceğini ifade etti. 
     Türkiye'nin yaklaşık 1.6 milyar dolarlık IMF kredisini alabilmesi için, henüz tamamlanamayan dördüncü gözden geçirme incelemesinin bitirilerek, IMF tarafından onaylanması gerekiyor. 
     





</TEXT>
</DOC>
