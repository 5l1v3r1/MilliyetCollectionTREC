<DOC>
<DOCNO> 132040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur08.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya yağmur ve rüzgara teslim oldu... 
</HEADLINE>
<TEXT>

     Antalya'da, yağış ve şiddetli rüzgar hayatı olumsuz etkiliyor. 
     Meteoroloji yetkililerinden alınan bilgiye göre, dün sabah saatlerinde başlayan yağışlı ve rüzgarlı hava, bir hafta etkili olacak. 
     Sahil kesimlerde yağmur şeklinde süren yağışlar, Saklıkent, Korkuteli, Elmalı ve Akseki gibi yüksek kesimlerde karla karışık yağmur, akşam saatlerinde ise kar şeklinde olacak. 
     Hava sıcaklığının gündüz 13, 14 geceleri ise 6, 7 derece olacağını belirten meteoroloji yetkilileri kentte, şiddetli rüzgarın etkili olacağını, kıble ve lodostan esen rüzgarın hızının, zaman zaman saate 60, 70 kilometreyi bulacağını bildirdiler. 
     Antalya'da dün sabah saatlerinde başlayan yağışların aralıklarla sürdüğünü ve hayatı olumsuz etkilediğini söyleyen Meteoroloji yetkilileri, son 24 saat içerisinde Antalya kent merkezinde metrekareye 122 kilo, Finike'de ise 100 kilo yağış düştüğünü kaydettiler. 
     Antalya'da dün sabah saatlerinde başlayan yağışlar nedeniyle Kumluca'daki çok sayıda seranın sular altında kaldığı da bildirildi. 
     Kumluca Kaymakamı Ahmet Kurt, Mavikent ve Beykonak beldelerinde binlerce dönüm tarım arazisinin sular altında kaldığını, binlerce seranın da, taban suyu yükselmesi nedeniyle zarar gördüğünü bildirdi. 
     Antalya Valisi Ertuğrul Dokuzoğlu, bu sabah Kumluca'ya giderek tarım arazileri ve seralarda meydana gelen hasarı yerinde tespit etmek amacıyla inceleme başlattı. 
     Öte yandan, Kemer İlçesi ile bu ilçeye bağlı Kuzdere Köyü arasında ulaşım, Kuzdere Çayı'nın taşması nedeniyle iki saat süreyle trafiğe kapalı kaldı. Yapılan çalışmalar sonucunda Kemer ve Kuzdere'yi birbirine bağlayan köprü trafiğe açılarak, ulaşım sağlanmaya başladı. 
     Antalya - Kemer karayolunda da heyelan nedeniyle yola düşen taş ve kaya parçaları, trafiğin zaman zaman aksamasına neden oluyor. 
     Yetkililer, önümüzdeki bir hafta içerisinde vatandaşların, yağmur ve şiddetli rüzgara karşı dikkatli olmalarını istedi. 
     





</TEXT>
</DOC>
