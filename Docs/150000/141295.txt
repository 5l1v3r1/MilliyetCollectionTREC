<DOC>
<DOCNO> 141295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo17.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Şampiyonluk şansımızı yüksek tutmak için Fener'i yenmeliyiz 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, şampiyonluk şanslarını yüksek tutmak ve sürdürmek için yarınki derbi maçta Fenerbahçe'yi yenmek zorunda olduklarını söyledi. 
     Ali Dürüst, yaptığı açıklamada, Fenerbahçe ile kendi sahalarında oynayacaklarını ve bu avantajı en iyi biçimde değerlendirmeye çalışacaklarını ifade ederek, ''Her derbi maçı ne kadar önemliyse, bu karşılaşma da aynı derecede önemli. Şampiyonluk için bu maçı kazanmak zorundayız. Aslında iki takım da kazanmak zorunda, fazla söyleyecek birşey de yok'' dedi. 
     
     ''OYUNCULARIN SAKİN OLMASI LAZIM'' 

     Yarınki derbide futbolcuların maç içinde sakin olmalarının gerektiğine de dikkati çeken Dürüst, herkesin oyun kuralları içinde kalması gerektiğini vurguladı. 
     Dürüst, özellikle derbi maçlarda çıkan kırmızı kartlar için de, ''Futbolcuların oyun kuralları içinde sertlik yapmaları lazım. Bunun aksi, oyunu gergin haline getirebiliyor. Bütün futbolculara oyun kuralları dışına çıkmamalarını tasviye ediyorum'' diye konuştu. 
     
     ''TARAFTARLARIMIZ SADECE TAKIMI DESTEKLESİN'' 

     Sarı-kırmızılı taraftarlara da mesaj veren Dürüst, ''Taraftarlarımız sadece takımlarını desteklesin, rakip takım aleyhine tezahürat yapmak bir işe yaramaz'' dedi. 
     ''Bizim rakip takımla işimiz yok'' diyen Dürüst, ''Seyircilerimiz Avrupa kupalarında nasıl takımlarını destekliyorlarsa, aynısını yarınki maçta da bekliyoruz. Rakip takım aleyhine yapılacak tezahüratlar işimize yaramaz'' diye konuştu. 

     
</TEXT>
</DOC>
