<DOC>
<DOCNO> 148424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sontur04.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da kar bugün yerini güneşli havaya bıraktı... 
</HEADLINE>
<TEXT>

     Edirne ve Kırklareli'de dün etkili olan kar yağışı bugün yerini güneşli havaya bıraktı. 
     Edirne Meteoroloji Müdürlüğü yetkilileri, Edirne merkez ve ilçelerinde bugün ve yarın yağış beklenmediğini belirterek, gece sıcaklığın eksi 4 dereceye kadar düştüğünü bildirdi. Edirne'de bugün hava sıcaklığının 10 derece civarında olması bekleniyor. 
     Edirne Belediyesi temizlik ekipleri ise Atatürk Anıtı ile cadde ve sokaklarda kar temizleme çalışmalarını sürdürüyor. 
     Kapıkule Sınır Kapısı'nda dün kar yağışı nedeniyle yolcu girişleri azalırken, az sayıda yabancının yurt dışına çıkış yaptığı bildirildi. 
     Kırklareli'de Köy Hizmetleri Müdürlüğü ekipleri, karın çukur yerlerde birikmesi ve yollardaki buzlanma nedeniyle kapanan Çağlayık Köyü yolunu açma çalışmalarını sürdürüyor. 
     Karın en fazla etkili olduğu Kırklareli'nin Demirköy İlçesi'nde kar kalınlığı 25 santimetreyi bulurken, Mahya Tepe'de 40 santimetreye ulaştığı belirtildi. Karayolları ekipleri, Demirköy İlçesi'nde karla mücadele çalışmasını aralıksız sürdürüyor. 
     Edirne ve Kırklareli'de bugün güneşli bir havanın hakim olması nedeniyle karlar erimeye başladı. 
     





</TEXT>
</DOC>
