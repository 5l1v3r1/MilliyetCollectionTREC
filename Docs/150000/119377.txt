<DOC>
<DOCNO> 119377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/soneko02.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamunun gözde yeri Sayıştay... 
</HEADLINE>
<TEXT>

     Devlette çalışanların sosyal koşulları açısından en gözde yer Sayıştay olarak belirlendi. 
     Maliye Bakanlığı verilerine dayanarak yapılan hesaplamalara göre, kamu kuruluşlarının mali hesaplarını denetlemekle görevli olan Sayıştay, çalışanlarına oldukça iyi koşullar sunuyor. 
     Halen bin 708 kadrosu bulunan Sayıştay, 43 taşıta, 561 lojmana, 5 sosyal tesise, bin 5 adet de telefona sahip bulunuyor. Böylece, kurumda her çalışana yaklaşık 1 telefon, her 40 kişiye 1 taşıt düşüyor. Sayıştay'daki her 3 kişiden biri de lojmanda oturuyor. 
     202 kadroya sahip Anayasa Mahkemesi de, her 5 kişiden 1'ine lojman, 3 kişiden 1'ine telefon ve 6 kişiden 1'ine taşıt tahsisi ile sosyal koşulları iyi kuruluşlar arasında yeralıyor. 2 bin 867 kadrosu olan Başbakanlık'ta ise lojman sayısı 504, taşıt sayısı 338, telefon sayısı da bin 461 olarak belirlendi. Bu şekilde Başbakanlık bünyesinde çalışan her 6 kişiden biri lojmanda oturuyor, her 2 kişiye 1 telefon, her 9 kişiye de 1 taşıt düşüyor. 
     
     MUM DİBİNE IŞIK VERMİYOR 
     Bu rakamlar, parasal açıdan suyun başındaki kuruluşlardan Hazine Müsteşarlığı'nda 15 kişiye 1 lojman, 10 kişiye 1 telefon, 108 kişiye 1 taşıt, Maliye Bakanlığı'nda da 14 kişiye 1 lojman, 9 kişiye 1 telefon, 71 kişiye de 1 taşıt olarak hesaplanıyor. 
     Böylece devletin mali kaynaklarını kontrol eden bu kuruluşlar, belirtilen konularda diğer kamu kurumlarına göre personeline daha az olanaklar sağlıyor. 
     Maliye verileri, Bayındırlık ve İskan Bakanlığı'nda 10 kişiye 1 lojman, 15 kişiye 1 telefon ve 55 kişiye 1 taşıt, Milli Eğitim Bakanlığı'nda 19 kişiye 1 lojman, 20 kişiye 1 telefon, 316 kişiye 1 taşıt, Sağlık Bakanlığı'nda 14 kişiye 1 lojman, 16 kişiye 1 telefon, 40 kişiye 1 taşıt, Adalet Bakanlığı'nda da 12 kişiye 1 lojman, 66 kişiye 1 telefon, 50 kişiye de 1 taşıt düştüğünü ortaya koydu. 
     Söz konusu veriler, genel bütçeli kuruluşlarda 9 kişiye 1 lojman, 12 kişiye 1 telefon, 24 kişiye 1 taşıt, katma bütçeli kuruluşlarda 13 kişiye 1 lojman, 12 kişiye 1 telefon, 31 kişiye 1 taşıt düştüğü sonucunu verdi. Bu rakamlar, Türkiye genelindeki kamu kuruluşlarında 10 kişiye 1 lojman, 12 kişiye 1 telefon, 25 kişiye de 1 taşıt olarak belirlendi. 
     





</TEXT>
</DOC>
