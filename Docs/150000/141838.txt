<DOC>
<DOCNO> 141838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sonspo06.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Tümer ve Ahmet Dursun oynayabilecek... 
</HEADLINE>
<TEXT>

     Beşiktaş'ta, İtalya'nın SS Lazio takımıyla 13 Mart Perşembe günü deplasmanda oynanacak UEFA Kupası çeyrek final ilk maçı öncesi, sakat ve hasta futbolcular için adeta seferberlik ilan edildi. 
     Beşiktaş Kulübü Doktoru Ayhan Optur, Trabzonspor maçında forma giyemeyen ve gribal enfeksiyon geçiren Ahmet Dursun ile sakatlıktan yeni çıkan Tümer'in, SS Lazio karşısında takımdaki yerlerini alabileceğini söyledi. 
     Optur, sakatlıkları süren İbrahim ve Yasin Sülün'ün tedavilerini ise yoğun bir şekilde sürdürdüklerini kaydederek, ''İbrahim'in durumu daha iyi ve oynama ihtimali yüksek. Ancak iki futbolcu hakkındaki kararımızı bu akşam yapacağımız kontrolden sonra vereceğiz'' dedi. 
     Bu arada Trabzonspor maçında sakatlanan ve cezası nedeniyle SS Lazio maçında oynayamayacak olan Zago'nun, sağ ayak bileği eklem kapsülünde zedelenme olduğunu belirten Optur, ''Zago'yu da bugün kontrolden geçireceğiz. Belki MR çektirebiliriz. Durumu ondan sonra netlik kazanır'' diye konuştu. 
     





</TEXT>
</DOC>
