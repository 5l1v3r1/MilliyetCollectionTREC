<DOC>
<DOCNO> 130196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sondun10.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus toplumbilimciler "Polis, mafyaya rakip oldu" 
</HEADLINE>
<TEXT>

     SSCB'nin son dönemlerinde ortaya çıkan Rus mafyasının, son yıllarda polisi, karşısında çetin ''ticari rakip'' olarak bulmaya başladığı öne sürüldü. 
     ''Novi İzvestiya'' gazetesinin, O. Kollenikova, R. Rıvkina, Y. Simagin, L. Kosalls adlı toplumbilimcilerin 2000-2002 yıllarını kapsayan bilimsel çalışmasını esas alarak verdiği habere göre, mafyanın en yaygın yaptığı iş olan ve ''krişa'' adı verilen çalışmada, polis artık bir numara haline geldi. 
     Mafya, ''krişa hizmeti'' adı altında ticari faaliyette bulunanlardan düzenli haraç alıyor, firmanın rakipleri veya onların mafyası ile hesaplaşıyor, çıkarlarını ve güvenliğini her ortamda para karşılığı kolluyor. Araştırmaya göre, alt düzeydeki polisler halktan çeşitli yollarla para almaya çalışırken, üst düzey polis memurları krişa işi ile para topluyor ve bu konuda çeteleri de son yıllarda oldukça sıkıştırmış ve bertaraf etmiş durumdalar. 
     Haberi, ''Bizi Nasıl Bir Polis Koruyor'' başlığı ile veren gazete, ''Rus vatandaşları tehdit altında kaldıklarında kime başvurmalı Ülkelerin çoğunluğunda bu soru anlamsızdır, çünkü insanlar polise gider. Rusya'da ise bu sorunun yanıtı güç. İnsanların çoğu başları dertte olduğunda polise gitmiyor. Çünkü polis, yüzde 51 oranı ile halkın en güvenmediği organların başında. Savcılık makamına güvensizlik de yüzde 44'' diye yazdı. 
     Araştırmaya göre, polislerin öğretmenlik ve bilim haricinde diğer işler için zaman ayırması yasakken, güvenlik görevlileri haftalık mesailerinin ortalama 34 saatini görev dışı işler için harcıyor. 
     Polislerin görev harici yaptığı işlerin sayısı 50'yi buluyor. Araştırmaya göre, bu işlerin yüzde 40'ı da kanundışı. Bunlar arasında ''insanları kendilerine rüşvet vermeye zorlamak, çalınan araçları para karşılığı bulmak, çalıntı araçların yasadışı kaydı, yasadışı araç ithal gümrük işlemleri, para karşılığı şahısların talebi ile rakiplerin telefonlarını dinlemek ve onlar hakkında bilgi toplamak, toplanan bilgileri ilgili kişilere karşı şantaj malzemesi olarak kullanmak, işadamlarının ticari rakiplerini ortadan kaldırmak, silah ve uyuşturucu ticareti, çete kurmak, araç ve insan kaçırmak, özel müşteriler için devlet makamlarında lobicilik'' de var. 
     Polis, bu faaliyetlere yönelmesinin nedenini, ''biz tehlikeli bir iş yapıyoruz ve az para alıyoruz'' diye açıklıyor. Bunun ikincil derecede bir neden olduğunu belirten toplumbilimcilere göre, polisin bu faaliyetlere yönelmesinin ilk nedeni şu 
     ''Geçmişte, SSCB döneminde varolan ortak mülkiyetin özelleşmesi sürecinde ortaya çıkan paylaşım savaşında öne geçenler ve hakim duruma gelenler, şimdi aralarına yeni rakipleri almak istemiyorlar, onlara pay vermek istemiyor ve onlara karşı polisi kullanıyorlar.'' Sosyologlara göre, polisin bugün içinde bulunduğu durum ''yolsuzluk'' kavramının da ötesinde, ondan daha vahim ve vatandaşlara, ''beni koruyan bir polis yok'' dedirten bir toplumsal hastalık. 
     





</TEXT>
</DOC>
