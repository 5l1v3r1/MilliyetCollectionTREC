<DOC>
<DOCNO> 126462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/ekonomi/eko03.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
En büyük Ramstore’u Rusça açtı 
</HEADLINE>
<TEXT>

Ramstore açılışına katılan AKP lideri Erdoğan, törende Rusça konuştu Spasiba Balşoy çok teşekkürler 
     CENK BAŞLAMIŞ Moskova 

     Migros ve Enka ortaklığı ile kurulan Ramstore City’nin açılış töreninde konuşan AKP lideri Tayyip Erdoğan, iki ülke ilişkilerinde yeni bir dönemin başladığını ve bu yatırımın da yeni dönemin sembolü olduğunu söyledi. 
     Moskova’daki açılışa 170 kişilik bir heyetle gelen Erdoğan’a konuşmasını izleyen Rusya’daki Türk vatandaşları da yoğun ilgi gösterdi. Tüm insanların yılbaşını da barışa yönelik verdiği mesajlarla kutlayan Erdoğan, iki ülke arasındaki ekonomik ve siyasi ilişkilerin gelişmesinde siyasetçiler kadar işadamlarının da etkili olduğunu belirtti. 
     Enka Yönetim Kurulu Başkanı Şarık Tara ile Koç Topluluğu Yönetim Kurulu Başkanı Rahmi Koç’a yatırımlarından dolayı teşekkür eden Erdoğan, "Spasiba Balşoy" çok teşekkürler dedi. 
     Açılışta konuşan Rahmi Koç da Ramstore’ların Amerikan üniversitelerinde örnek olay olarak okutulduğu belirtti. "Aralık ayında Moskova’da alışveriş merkezi açmak det haline geldi. Buraya, üç senede üçüncü gelişim" diyen Koç, açılışı yapılan Ramstore City’nin bugüne kadar açtıklarının en büyüğü olduğunu söyledi. Ramstore City’ye 45 milyon dolar yatırım yapıldığını belirten Koç, "1997’de Moskova’da başlattığımız Ramstore işlerimize yaptığımız yatırım bu sene sonunda toplam 220 milyon doları bulacak. Bu beş yıl zarfında 100 milyon dolar vergi ödendi. Yeni senenin ilk ayında da dört tane daha Ramstore açılacak" dedi. 
     Koç, Ramstore’larda bu yıl 22 milyon kişinin alışveriş yaptığı belirtti. Enka Onursal Başkanı Şarık Tara da konuşmasında, "Koç Grubu ile inanılmaz yakınlığımız ve dostluğumuz, ortaklığımız herkese numune olacak hadisedir" dedi. Moskova Belediye Başkan Yardımcısı Vladimir Reisin ise Türk işadamları sayesinde Moskovalıların en güzel yılbaşı hediyelerini aldıklarını belirtti. 
     
     Şehir gibi merkez 
     72 bin metrekare kapalı alana sahip olan, üç katlı merkezin girişinde 9 bin metrekarelik en büyük Ramstore hipermarkette Türk ve dünya pazarlarından derlenen 40 binin üzerinde ürün satılıyor, 45 kasa hizmet veriyor. Ramstore City içinde ünlü markaların da yer aldığı 130 mağaza bulunuyor. Merkezin içinde fast food ve gurme restoranlar, banka, kuyumcu, seyahat acentesi, kuru temizleme gibi farklı kategorilerde mağazalar bulunuyor. Ramstore City içinde egzotik bitkilerin yer aldığı Japon bahçeleri, sinema salonları yer alıyor. 
     



 EKONOMİ 























</TEXT>
</DOC>
