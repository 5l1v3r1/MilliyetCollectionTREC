<DOC>
<DOCNO> 103179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo08.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da "naklen yayın" krizi çözülemedi... 
</HEADLINE>
<TEXT>

     Ekonomik kriz içinde olan İtalyan futbolunda birinci ve ikinci lig takımlarının bağlı olduğu Lega Calcio Kulüpler Birliği , devletten yardım istedi. 
     Maç yayın hakları konusunda anlaşma sağlanamamasından dolayı 1 Eylül'de başlaması gereken lig maçlarını 15 Eylül'e erteleme kararı alan Lega Calcio, hükümetten duruma müdahale etmesini istedi. 
     Eylül ayı başında kulüplerin başkanları, Lega Calcio Başkanı Adriano Galliani, Futbol Federasyonu Başkanı Franco Carraro ve Kültür ve Spor Bakanı Giuliano Urbani arasında bir toplantı yapılacağı ve kulüplerin ekonomik krizden çıkmasına yardım edilmesi için hükümetten bir kararname çıkarmasının gündeme getirileceği ifade edildi. 
     İtalya'nın yüksek tirajlı spor gazetesi La Gazzetta dello Sport, futbol kulüplerinin ilk olarak futbolculara ödenen yüksek maaşların en azından yüzde 15 azaltılmasını isteyeceği, daha sonra Avrupa'da yalnızca İtalya'da olduğu belirtilen kulüplerden alınan bazı vergilerin kaldırılması, uzun vadeli borçlanmaların kolaylaştırılması ve kulüplerin piyasaya satışa sürdükleri tişört, forma gibi malzemelerde sahte marka yapılmasına karşı mücadele başlatılmasını talep ettiğini açıkladı. 
     Öte yandan Birinci Lig'de mücadele eden 8 takımın henüz maç yayın hakları konusunda özel şifreli televizyonlar Tele ve Stream ile anlaşması bulunmazken, maç anında ve sonrasında yapılan programlar için devlet televizyonu RAI ile de anlaşma sağlanamadı. 
     Atalanta Bergamo, Brescia, Chievo, Como, Empoli, Modena, Perugia ve Piacenza kulüpleri, FC Juventus, AS Roma, FC Inter ve AC Milan gibi büyük kulüplerin özel televizyonlardan aldıklarının 10'da 1'ini dahi alamıyor. 
     Bu arada birinci ve ikinci lig maçlarının 15 Eylül'de 2. haftalarının oynanacağı, 1. hafta maçlarının ise Ocak ayı içinde yapılacağı bildirildi. 
     





</TEXT>
</DOC>
