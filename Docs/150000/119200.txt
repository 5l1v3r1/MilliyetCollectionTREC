<DOC>
<DOCNO> 119200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/spor/spo06.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ZAFER SARHOŞU 
</HEADLINE>
<TEXT>

Denizlispor Teknik Direktörü Rıza Çalımbay, UEFA Kupası’nda Sparta Prag’ı elemelerinin ardından sevinçten uyuyamadığını söyledi. Genç hoca, "Bir türlü gözüme uyku girmedi" dedi 
     FERAH IŞIK DHA 

     Yüzler gülüyor 
     BEŞİKTAŞ ile birlikte ülkemize UEFA Kupası’nda üçüncü tur gururunu yaşatan Denizlispor’da bayram sevinci yaşanıyor. Başarının mimarlarından Teknik Direktör Rıza Çalımbay, "Sevinçten ve mutluluktan sabaha kadar gözüme uyku girmedi" diye konuştu. Genç teknik adam, S.Prag’ın Çek Cumhuriyeti’nde en yakın rakibinin 5 puan önünde lider durumda bulunduğunu, 7 haftadır da kalesinde gol görmediğini hatırlattı. 
     
     "Destek sürsün" 
     DENİZLİSPOR’UN bu başarısıyla Anadolu’nun ve Türk futbolunun gururu olduğunu belirten Çalımbay, şöyle devam etti "Biraz destekle neler yapabileceğimizi gösterdik. Denizlispor’un ligdeki yeri kimseyi aldatmasın. Biz gerçekten iyi takımız. Bazı şanssızlıklar yaşadık ama yakında kendimize geleceğiz. UEFA Kupası’nda da gidebildiğimiz yere kadar gideceğiz. Tek isteğimiz, bu desteğin devam etmesi". 
     
     Baysal gururlu 
     SPARTA Prag zaferini sahada oynayarak kutlayan Başkan Mustafa Baysal, galibiyeti, "İnancın zaferi" olarak yorumladı. Baysal, "Bu tur, tüm Türkiye’ye armağan olsun. Anadolu takımlarına kolay nasip olmayacak bir başarı elde ettik. Bu takımla ne kadar övünsek azdır. Yönetim, teknik ekip, futbolcular, taraftar ve tüm camia tura inandı. Avrupa devlerinden birini dize getirdik. Arkasını da getireceğiz" dedi. 
     
Biyonik Mustafa      DENİZLİSPOR’UN gol makinesi Mustafa Özkan, sakat çıktığı Sparta Prag karşılaşmasında fileleri iki kez havalandırarak, takımını 3. tura taşımanın mutluluğunu yaşıyor. Karın adalesindeki sakatlık nedeniyle hafta başında idmana çıkamayan golcü oyuncu, maç sabahı görüştüğü Rıza Çalımbay’ı oynaması konusunda ikna etti. 
     MUSTAFA, ilk turda da Lorient maçına 39 derece ateşle sahaya çıktığına değinerek, "O maçta da 2 gol atmıştım. Sahada her şeyi unutuyorum. Goller ilaç gibi geliyor" dedi. Yönetici Yasin Cinkaya, maçtan önce verdiği sözü tutarak, Mustafa’ya attığı iki gole karşılık 2 milyar lira verdi. Cinkaya, "Ona helal olsun" dedi. 
     
Denizli yine iddialı      TEKNİK Direktör Rıza Çalımbay, ilk iki turda kazandıkları deneyimin kendilerini daha ileriye taşıyacağına inandığını belirtti. Çalımbay, "Biz iyi bir takımız. Lyon güçlü bir ekip. İlk maçta 1-0 veya 2-0’lık bir skor tur için yeter. Çünkü ben Fransa’da da gol atacağımıza inanıyorum" dedi. 
     BAŞKAN Mustafa Baysal da Lyon’u eleyebilecek güçte olduklarını iddia etti. Baysal, "Bir Alman takımıyla eşleşmek istiyorduk ama farketmez. Taraftar desteği sürürse ve kulübe de maddi destek sağlanırsa, UEFA Kupası’nda ilerleyişimizi sürdürürüz. Ben takıma güveniyorum" diye konuştu. 
     



 SPOR 




























</TEXT>
</DOC>
