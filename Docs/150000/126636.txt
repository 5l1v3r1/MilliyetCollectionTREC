<DOC>
<DOCNO> 126636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur19.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden nereye... Gül yurtdışına askere karşı çıkmış... 
</HEADLINE>
<TEXT>

     Başbakan Abdullah Gül'ün, bir yıl önce ABD'nin Afganistan'a yönelik "Sürekli Özgürlük Harekatı" çerçevesinde hükümete yurtdışına asker göndermesi ve yabancı askerlerin Türkiye'de bulundurulması için yetki verilmesine karşı sert tepki gösterdiği belirlendi. 
     Hükümetin, ABD'nin Afganistan'a yönelik "Sürekli Özgürlük Harekatı ve devamının icrası kapsamında Türk Silahlı Kuvvetleri'nin yabancı ülkelere gönderilmesi, yabancı silahlı kuvvetler unsurlarının Türkiye'de bulunması" konusunda izin verilmesine ilişkin tezkeresi, 10 Ekim 2001'de Meclis Genel Kurulu'nda tartışıldı. 
     
     KARŞI ÇIKTI 

     Dönemin AK Parti Genel Başkan Yardımcısı Abdullah Gül, Genel Kurul'daki görüşmelerde partisi adına konuştu. Gül, Afganistan'a asker gönderilmesine ilişkin kararla ilgili konuşmasının sonunda yurtdışına asker gönderilmesine karşı çıkış gerekçesini şu sözlerle dile getirdi 
     "Bu konuda yapılan kamuoyu anketlerine baktığınızda, iki bağımsız kuruluştan biri olan KONDA'nın anketinde, Türk Halkının yüzde 71'i böyle bir olayı şu anda tasvip etmiyor. 
     İkincisi de, yine bağımsız bir kuruluş olan ANAR'ın anketinde de Türk Halkının yüzde 86'sı böyle bir olayı yanlış buluyor. Bizler de bu sorumluluğu taşıyoruz ve bu kadar geniş, kapsamı belli olmayan, sınırı belli olmayan, süresi belli olmayan bir yurtdışına Türk Silahlı Kuvvetlerinin gönderilmesini uygun bulmuyoruz." Görüşmelerde AK Parti'nin görüşünü bugün Başbakan olan Abdullah Gül aktardı. Gül, "Anayasa'nın 92'nci ve 117'nci maddeleri uyarınca, gereği, kapsamı, sınırı, zamanı ve süresi Hükümetçe belirlenmek üzere, terörizme karşı başlatılan sürekli özgürlük harekatı ve devamının icrası kapsamında Türk Silahlı Kuvvetlerinin yabancı ülkelere gönderilmesi, yabancı silahlı kuvvetler unsurlarının Türkiye'de bulunması ve Hükümetçe verilecek izin ve belirlenecek esaslar çerçevesinde bu kuvvetlerin kullanılması için Hükümete izin verilmesi" biçimindeki tezkereye şu eleştiriyi yöneltti 
     "Kapsamı, sınırı ve zamanı, süresi belirsiz. Böyle bir yetkiyi almak, aslında, hükümet için de tehlikelidir çünkü, bu işin nereye gideceğini hükümet de bilmiyor samim olarak bilmiyor. Böyle, samim olarak nereye gittiği bilinmeyen bir hareket karşısında, böyle bir yetkinin peşinen alınmasını mahzurlu buluyoruz. 
     Ayrıca, Anayasanın da buna tam yetki vermediği kanaati bizde h kim çünkü, Türkiye Büyük Millet Meclisinin temel fonksiyonlarından biri, adeta, bir çarşaf liste gibi bir çarşaf yetkiye devredilmektedir. Kapsamı iyice bilinmiş olsaydı, sınırları çok iyice bilinmiş olsaydı, Bosna'da, Kosova'da olduğu gibi, polis gücü mü yapacak, nerede duracak, ne kadar olacak, nereye yerleştirilecek, bütün bunlar hakkında bir bilgi olsaydı, belki farklı düşünülebilirdi..." 
     
     TÜRKİYE ORTADOĞU'YA YABANCILAŞTI 

     Gül konuşmasında Asya'nın göbeğindeki bir operasyonun, Türkiye'nin Asya'daki konumuna etkilerine de değindi. Gül, "Türkiye'nin, böyle bir olayın içerisinde sıcak savaşa girmesi, Türkiye'yi, Asya'ya yabancı düşürecektir Türkiye, Asya'ya yabancılaşacaktır. Önemli olan, rejimlerle işbirliği değil, önemli olan, o coğrafyanın halkıyla işbirliğidir, o coğrafyanın halkının gönlünü ve desteğini kazanmaktır. 
     Maalesef, Türkiye, bu hatayı, Ortadoğu'da yaptığı için, Ortadoğu'ya yabancılaşmıştır. Her ne kadar, son senelerde, bu yanlış politikanın farkına varılıp, bir değişik strateji izlenmeye başlanmış ise de, Türkiye, ne yazık ki, Ortadoğu'ya yabancılaşmıştır. Aynı tehlike, Asya için de geçerlidir" görüşünü savundu. 
     
     IRAK'I DA ALIR MI 

     10 Ekim 2001'de Abdullah Gül, Afganistan operasyonu 
     için "Savaşın nereye varacağı belli değil dedik. Hepimiz kaygıyla takip ediyoruz ki, yarın, bu, Irak'ı da, Sudan'ı da, Yemen'i de ve hatta hatta İran'ı da içine alır mı... Çünkü, inanamayacağımız senaryoları gazetelerden okuyoruz bunların bir kısmı magazinvari olsa da, bir kısmı gerçek olabilir. Bu, tabii, çok daha tehlikeli bir gelişmedir" değerlendirmesini de yaptı. 
     
     IRAK ZARARI 

     Türkiye'nin ekonomik bağımsızlığını yitirdiği için "Hayır, öyle değil şöyle olsun" görüşünde ısrarcı olamadığını da aktaran Gül, ABD'ye görüşen heyetlerin yetersizliğine de dikkat çekmişti. 
     
</TEXT>
</DOC>
