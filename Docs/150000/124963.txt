<DOC>
<DOCNO> 124963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun29.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder "Türkiye ile müzakereler en erken 200 ortasında" 
</HEADLINE>
<TEXT>

     Almanya Başbakanı Gerhard Schröder, Türkiye ile üyelik görüşmelerine başlanmasına 2004 yılı sonunda karar verilmesi durumunda, müzakerelere başlanmasının en erken 6 ay alacağını, bunun da müzakerelere en erken 2005 yılı ortalarında başlanması anlamına geldiğini söyledi. 
     Schröder, başkent Berlin'de, Sosyal Demokrat Parti'nin SPD başkanlık divanı toplantısından sonra yaptığı açıklamada, bu tarihin Almanya ve Fransa'nın ortak girişimi ile daha önce belirlenen zamana denk geldiğine işaret etti. 
     Schröder, Türkiye ile üyelik müzakerelerine başlanmasıyla ilgili gelecekte de zorlu görüşmelerin olacağını söyledi. 
     SPD başkanlık divanı tarafından yapılan açıklamada da AB'ye 10 yeni üye ülkenin girecek olmasından ve Türkiye'ye AB üyeliği ile ilgili olarak daha iyi bir perspektif sunulmasından memnuniyet duyulduğu ifade edildi. 
     Hıristiyan Demokrat Birlik Partisi CDU Genel Başkanı Angela Merkel ise Türkiye'nin üyelik kriterlerini yerine getirmekten çok uzak olduğu görüşünü tekrarladı. 
     
     SCHRÖDER HAKKINDA SUÇ DUYURUSU 
     Alman Demokratik Sosyalizm Partisi PDS , Başbakan Gerhard Schröder hakkında Irak politikasından dolayı suç duyurusunda bulundu. 
     PDS tarafından, başkent Berlin'de yapılan açıklamada, Schröder hakkında, ''savaş hazırlığı yaptığı'' gerekçesiyle suç duyurusunda bulunulduğu bildirildi. 
     Schröder'in, Amerikan birliklerine Almanya'da hareket serbestliği sağlayarak ve hava sahasının kullanılmasına izin vererek, Irak'a karşı yapılması planlanan, ancak devletler hukukuna aykırı bir harekata destek sağladığı ifade edilen açıklamada, bu hukuk ihlaline, ABD ile olan anlaşmaların gerekçe gösterilemeyeceği kaydedildi. 
     





</TEXT>
</DOC>
