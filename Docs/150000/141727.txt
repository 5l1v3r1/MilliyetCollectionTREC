<DOC>
<DOCNO> 141727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/siyaset/siy00b.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiir gibi bir sonuç... 
</HEADLINE>
<TEXT>

Başbakan Abdullah Gül’den emaneti kısa süre içinde alacağı mesajı veren Erdoğan, "Usta kaptan marifetini fırtınalı denizde gösterir. Emanet emin ellerdedir" dedi 
     ANKARA Milliyet 

     Siirt’te okuduğu şiir sonucu aldığı mahk miyetle siyaseten yasaklı konuma düşen, dün yenilenen seçimlerle de yine Siirt’ten TBMM’ye giren AKP Genel Başkanı Recep Tayyip Erdoğan, seçim sonucunu "Şiir gibi bir sonuç" sözleriyle değerlendirdi. Başbakan Abdullah Gül’den emaneti kısa süre içinde alacağı mesajı veren Erdoğan, "Usta kaptan marifetini fırtınalı denizde gösterir. Emanet emin ellerdedir. Aziz milletim, çocuklarının geleceğinden kaygı duymasın" dedi. 
     
     TELEKONFERANS 
     ABD Büyükelçisi Robert Pearson’la görüşmesinin ardından seçimle ilgili gelişmeleri genel merkezden izleyen Erdoğan, telekonferans sistemiyle Siirt’te de canlı yayınlanan konuşmasında, Siirt halkının bir çelişkiyi düzelttiğini kaydetti. 9 Mart seçimlerinin demokrasi, hukuk ve adalet mücadelesi açısından tarihi bir dönüm noktası olduğunu savunan Erdoğan şöyle konuştu 
     "Zaman zaman incitildik ama kimseye küsmedik, darılmadık. Başımıza ne gelirse gelsin, ne kadar incitici olursa olsun, devletimize küsmemiz ve darılmamız mümkün değil. Hiçbir zaman makam, mevki peşinde olmadık. Bu emanet Türkiye’nindir. Milletimizden aldığımız bu aziz emanet, devletimizin bekaası ve milletin selameti içindir." 
     
     İŞ ZOR, YOL UZUN 
     Siirt seçimlerinin sonucunu "Tabii" olarak niteleyen Erdoğan, "Bu sonuç bir kaderdir, geldiğimiz nokta omuzlarımızdaki yükü arttırdı. Ancak Türkiye adına seviniyoruz. İşimiz zor, yolumuz uzun. Ama millet bize güveniyor ve destekliyor. Bu şarkı bitmez. Anadolu yollarında, meydanlarda söyleniyor" dedi. 
     
Erdoğan konuştu, Siirtli coştu      ŞEYHMUS ÇAKAN Siirt DHA 

     AKP Genel Başkanı Recep Tayyip Erdoğan’a başbakanlık yolunu açan Siirtli seçmenler, seçim sonuçlarının açıklanmasının şehrin caddelerinde kutlama yaptı. "Yiğit düştüğü yerden kalkar" pankartı açan Siirtliler, "Tayyip - Fadıl elele" sloganları attı. Erdoğan’ın memleketi Rize de galibiyet horonlarla kutlandı. Siirt Cumhuriyet Meydanı’na konulan dev ekranla Erdoğan’ın teşekkür konuşmasını izleyen yaklaşık 2000 kişi, Erdoğan’ın yanı sıra, 3 Kasım’da seçilen ancak daha sonra milletvekilliği iptal edilen bağımsız Fadıl Akgündüz lehine de sloganlar attı. Tekbir getiren AKP’liler, "En büyük enişte bizim enişte", "Vur vur inlesin, Deniz Baykal dinlesin", "Fadıl’ı satanı biz de satarız" sloganları attı. Küçük bir grup da Akgündüz’ün resmini taşıdı. AKP Genel Başkan Yardımcısı Dengir Mir Mehmet Fırat da, Siirt Valiliği’nde soruları yanıtlarken, "Bu sonuç Siirt halkının Erdoğan’a armağanıdır. Yiğit düştüğü yerden şahlandı. Aslında bu sonuç, Siirt demokrasisinin şahlanışıdır" dedi. 
     



 SİYASET 
















</TEXT>
</DOC>
