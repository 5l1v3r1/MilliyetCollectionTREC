<DOC>
<DOCNO> 148317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun32.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin Oteli'nde yaralanan muhabirlerden biri öldü 
</HEADLINE>
<TEXT>

     Vurulan Filistin Oteli'nde yaralanan gazetecilerden biri öldü. 
     Ölen gazetecinin, Reuters için çalışan Ukraynalı bir foto muhabiri olduğu belirtildi. 
     Yaralılar arasındaki bir İngiliz foto muhabirinin durumunun ciddi olduğu, Reuters'ta çalışan Iraklı foto muhabiri Faleh Haybar ile Ürdünlü muhabir Samia Natul'un da yaralılar arasında olduğu, ancak durumlarının ağır olmadığı kaydedildi. 
     Yaralananların, özel Ruhbanlar Hastanesi'ne kaldırıldığı belirtildi. 
     Otele düzenlenen saldırıda, 4 gazetecinin yaralandığı bildirilmişti. 
     
     Ölen gazeteciyi tanıyalım... 

     Irak'ın başkenti Bağdat'ta basın mensuplarının kaldığı Filistin Oteli'ne düzenlenen saldırıda ölen Reuters muhabirinin, Ukraynalı gazeteci Taras Protsyuk 35 olduğu açıklandı. 
     Reuters ajansı, 1993 yılından bu yana ajans için çalışan Varşova doğumlu Protsyuk'un, Kosova, Afganistan, Çeçenistan ve Bosna Hersek'te görev yaptığını bildirdi. 
     Evli olan Taras Protsyuk'un, 8 yaşında bir oğlu bulunuyor. 
     Reuters'ın başyazarı Geert Linnebank, ''Son yıllarda en şiddetli savaşlarda profesyonelce verdiği haberlerle kendini gösteren Taras'ın ölümüyle yıkıldık. Taras, en deneyimli televizyon muhabirlerimizdendi. Ailesi, arkadaşları ve çalışanlar onu çok özleyecek'' dedi. 
     Linnebank, Amerikan 3. Piyade Tümeni'nden General Buford Blount'un Amerikan tankının, Filistin Oteli'ne, tüfekle ateş açılması sonucu top atıldığı açıklamasına ilişkin olarak, çoğu yabancı gazetecilerin kaldığı bir otele saldırı düzenlenmesinin, kendilerini Amerikan askerlerinin verdiği hükümleri sorgulamaya ittiğini söyledi. 
     Saldırıda yaralanan diğer 4 basın mensubunun Reuters'ın Körfez bürosu şefi Lübnan doğumlu Samia Nakhoul, Iraklı fotoğrafçı Falih Kheyber, uydu televizyonu çalışanı İngiliz Paul Pasquale ve İspanyol bir gazeteci olduğu kaydedildi. 
     





</TEXT>
</DOC>
