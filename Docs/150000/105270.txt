<DOC>
<DOCNO> 105270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun20.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlılar, Euro zamlarını protesto için boykota gidiyor 
</HEADLINE>
<TEXT>

     Yunan halkının, euro zamlarını protesto etmek amacıyla yarın ülke genelinde alışveriş boykotu yapacağı bildirildi. 
     Yunan basını, Yunanistan Tüketiciyi Koruma Enstitüsü'nün İNKA çağrısıyla yapılacak boykota Yunanistan İşçi Konfederasyonu'nun da GSEE destek verdiğini yazdı. 
     İNKA'nın tüm gazetelerde yayımlanan ve tüm tüketicileri alışveriş boykotuna çağırdığı bildirisinde, Yunanlılardan yarın hiçbir mal ve hizmeti satın almamaları ve 6 Eylül'e kadar alışverişlerini kısıtlamaları talebinde bulunuldu. 
     İNKA, Yunan halkına, yarın saat 22.00'de 2 dakika süreyle elektrik ve telefon hizmetini kullanmama çağrısı da yaptı. 
     Bu arada Yunan basını, Yunanistan hükümetinin de euronun geçen yılbaşında Yunan para birimi drahminin yerini almasından sonra hızla artan fiyatlardan rahatsız olduğunu yazdı. 
     Gazeteler, hükümetin, mali polis ekiplerini fiyat artışlarını denetlemek için görevlendirme ve ürünlerinin fiyatını haklı bir gerekçe olmaksızın artıran şirketlerin listesini kamuoyuna açıklama seçeneklerini değerlendirdiğini belirttiler. 
     Öte yandan, halk pazarlarının yarın ve 4 Eylül'de boykota destek vermek için kapalı kalacağı, lokantaların ise müşterilerine maliyetine sunacakları ''Direniş menüsü'' ile sınırlı hizmet verecekleri duyuruldu. 
     Yunanistan'da son 27 yıl içinde tüketiciler 9 kez alışveriş boykotu yaptı. 
     





</TEXT>
</DOC>
