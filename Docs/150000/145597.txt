<DOC>
<DOCNO> 145597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/guncel/gun02.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlerin başı döndü 
</HEADLINE>
<TEXT>

Basra’daki ayaklanmayı bastırmak için Irak askerlerinin ateş açması İngilizleri şaşırttı 
     DIŞ HABERLER SERVİSİ 

     Şii nüfusun çoğunlukta olduğu güneydeki Basra kentinde önceki gün çıktığı iddia edilen Saddam Hüseyin karşıtı halk ayaklanmasını bastırmak için Irak askerlerinin siviller üzerine ateş açtığının bildirilmesi üzerine, İngiliz kuvvetleri kente giriş emri beklemeye başladı. 
     "Sivillerin Irak askerlerince katledilmesini engellemek" amacıyla İngiliz birliklerinin kent dışında mevzilenip hazır vaziyette beklediği bildirilirken, İngiliz Tümgeneral Peter Wall, isyanın henüz başlangıç aşamasında olduğunu söyledi. Bir İngiliz istihbarat subayı ise, Fedailer, Özel Cumhuriyet Muhafızları ve Baas güçlerini kastederek, "Saddam’ın Basra içindeki güçlerini hafife almamak gerektiğini" belirtti. 
     Ayaklanmaya ilişkin olarak dün de çelişkili açıklamalar yapıldı. Katar’dan yayın yapan El Cezire kanalının Basra’dan geçtiği görüntülerde, şehirde herhangi bir ayaklanma belirtisi olmazken, İngiltere Başbakanı Tony Blair, Basra’da sınırlı ayaklanma olduğuna inandığını söyledi. Irak rejimine muhalif Şii grup Irak İslam Devrimi Yüksek Konseyi IİDYK ise, önceki gün doğruladığı Basra’daki ayaklanma iddiasını dün yalanlayarak kentte "isyan değil karışıklık bulunduğunu" öne sürdü. 
     Öte yandan, geçtiğimiz cuma gününden bu yana suları kesik olan kente dün yeniden su verilmeye başlandığı bildirildi. 
     
     İran sınırında mevzi 
     Bu arada, İngiliz Kraliyeti deniz piyadelerinin de önceki gün İran - Irak sınırında mevzilendikleri bildirildi. 
     İngiliz Savunma Bakanlığı, güneydeki Fao Yarımadası’nda gerçekleştirilen işgallerin ardından, "operasyon alanının güvenliği sağlamak" için bölgeye asker yerleştirildiğini açıklarken, yığınağın İran’da büyük rahatsızlığa yol açabileceği ifade edildi. 
     


GÜNCEL 



















</TEXT>
</DOC>
