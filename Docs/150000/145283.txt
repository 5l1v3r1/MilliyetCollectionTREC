<DOC>
<DOCNO> 145283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/soneko06.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 9 bin puanı geçti... 
</HEADLINE>
<TEXT>

     İstanbul Menkul Kıymetler Borsası İMKB Ulusal 100 Endeksi, güne yükselişle başladı. 
     Irak savaşıyla ilgili gelişmelere bağlı olarak dün yüzde 5.46 gerileyen endeks, bugün 1. seansa yüzde 1.02 artışla, 8,983.26 puandan başladı. 
     Gelen alımlarla yükselen endeks, kısa sürede 9,000 puanın üzerine çıktı. 
     Endeks, seansın ilk 10 dakikasını yüzde 3.00 artışla, 9,159.29 puandan geçti. 
     
     YORUMLAR 

     Ata Yatırım Araştırma Müdürü Nergis Kasabalı, ABD'nin 1 milyar dolarlık destek verebileceği, 3. tezkerenin gündeme gelebileceği ve Türkiye'nin Kuzey Irak'ta sınırlı sayıda asker bulunduracağı yönündeki haberlerin, Türkiye'nin ABD ile ilişkilerinin devam ettiği mesajını verdiğini, bunun da piyasalarda kısa dönemli umut yaratabileceğini belirtti. 
     Endeksin 50 centler seviyesine geldiğine dikkat çeken Kasabalı, ''Son 12 yılda 3 kere 50 centin altına indi. İlk Körfez savaşı, diğerleri 1994 ve 2001 krizlerindeydi'' dedi. 
     Borsa'da kısa dönemli toparlanma olabileceğini, ancak genel olumsuz havanın devam ettiğini belirten Kasabalı, ''Yerli ve yabancı kuruluşlar Türkiye'nin borçlarını nasıl çevirebileceğine konsantre olmuş durumda, herkesin endişeleri var. Savaşla ilgili gidişat da belirsiz'' diye konuştu. 
     Nurol Menkul Değerler Araştırma Müdürü Zemin Yıldıko da basında yer alan haberlerin Türkiye ile ABD arasındaki ilişkilerde ufak çapta da olsa bir iyileşme olduğunu gösterdiğini, piyasaların bugün biraz daha iyi olmasını beklediğini söyledi. 
     Yıldıko, 1 milyar dolarlık yardıma ilişkin olarak da, ''Bu rakam kayıpları karşılamanın ötesinde psikolojik olarak olumlu etkileyebilir'' dedi. 
     


     




</TEXT>
</DOC>
