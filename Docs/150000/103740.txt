<DOC>
<DOCNO> 103740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/soneko06.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcı için para piyasaları rehberi... 
</HEADLINE>
<TEXT>

     Piyasaların siyasete ve seçime endeksli ''bekleme dönemi'' geçen hafta da sürdü. 
     İMKB'de işlem gören hisse senetleri haftalık bazda ortalama yüzde 5.76 oranında değer yitirdi. 
     Altın ve dövizde düşüş eğilimi göze çarptı. 24 ayar külçe altının gram satış fiyatı yüzde 3.00 oranında, Cumhuriyet altınının satış fiyatı da yüzde 3.11 oranında düştü. Yatırım fonlarının seyrini izleyen A.A Fon Endeksi ortalama yüzde 0.54 oranında artış kaydetti. 
     Mevduat faizlerinde geçen hafta ortalamalarda 1 puanın altında kalan düşüşler oldu. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.75, bir haftalık reponun net getirisi de yüzde 0.74 olarak gerçekleşti. 
     
     İMKB'DE GEÇEN HAFTA 
     Haftanın ilk gününde, hisse senetleri ortalama yüzde 0.93 değer kaybetti. 
     Her iki seansta da düşük hacimli sıkışık seyir izleyen endeks günlük bazda ise 92.19 puan kayıpla 9,829.57 puandan kapandı. 
     Salı günü de düşüş devam etti. Siyaset ve seçimle ilgili gelişmelere endeksli seyir gösteren borsada ortalama yüzde 1.70 oranında kayıp yaşandı. Endeks, günlük bazda 167.00 puan kayıpla 9,662.57 puana geriledi. 
     Çarşamba günü de seyirde bir değişiklik olmadı. Hisse senetleri günü ortalama yüzde 0.33'lük kayıpla kapatırken, endeks 9,630.50 puana indi. Hisse senetleri ortalama yüzde 0.33'lük düşüş kaydetti. 
     Perşembe günü, siyasi tercihi merakla beklenen Kemal Derviş'in CHP'ye katılma kararının yarattığı kısa süreli iyimserlik dikkat çekti. 
     Derviş'in bu kararının ardından 1. seans açılışında yüzde 2.07'ye varan yükseliş gösteren endeks, daha sonra gelen satışlarla günü yüzde 1.73 kayıpla kapattı. Endeks, 9,463.61 puandan günü tamamladı. 
     Borsa Cuma günü de düşüş eğilimi ağırlık kazandı. Borsa, her iki seansta da gerileyerek günü ortalama yüzde 1.20 kayıpla kapadı. Böylece borsa üstüste haftanın beş gününü de düşüşle kapatmış oldu. Haftayı 9,349.84 puandan tamamlayan endeksteki haftalık ortalama kayıp yüzde 5.76 oranında gerçekleşti. 
     Borsa uzmanları, teknik olarak bakıldığında endeksin 11,000 puan seviyesini tepe noktası yaparak oluşturduğu düşüş hareketinin ardından tepki alımlarının gelmesinin beklenebileceğini ancak seçim sonrası belirsizliği ve kısa vadede piyasaları etkileyebilecek net bir beklenti olmaması nedeniyle 9,350 destek seviyesinin önemini koruyabileceğini ifade ediyorlar. 
     
     BORSA ENDEKSLERİ 
     İMKB Bileşik Endeksi, bir önceki hafta sonuna göre 571.92 puanlık düşüşle 9,921.76 puandan, 9,349.84 puana indi. Hisse senetlerinin haftalık ortalama değer kaybı yüzde 5.76 oldu. 
     İMKB Ulusal-Mali Endeksi 806.49 puan düşerek 11,985.47 puandan 11,178.98 puana, İMKB Ulusal-Sanayi Endeksi 443.56 puan düşerek 9,662.28 puandan 9,218.72 puana ve İMKB Ulusal-Hizmetler Endeksi de 339.00 puan düşerek 6,848.64 puandan 6,509.64 puana geriledi. 
     Böylece, mali grup hisseleri ortalama yüzde 6.73, sanayi grubu hisseleri ortalama yüzde 4.59 ve hizmetler grubu hisseleri de ortalama yüzde 4.95 oranında değer yitirdiler. 
     
     KAZANANLAR VE KAYBEDENLER 
     Borsada geçen hafta işlem gören 297 hisse senedinden 223'ü değer yitirdi. 54 hisse senedi değer kazanırken, 20 hisse senedinin değeri değişmedi. 
     En yüksek oranlı artış, uzun süredir işlem sırası kapalı olup Cuma günü serbest marjla tekrar işleme açılan Çukurova Elektrik ve Kepez Elektrik hisselerinde oldu. Çukurova Elektrik hisselerinin değer artışı yüzde 50.52, Kepez Elektrdik hisselerinin değer artışı da yüzde 47.47 oldu. Metemtur hisseleri de yüzde 37.50 ile onları izledi. 
     En yüksek oranlı düşüş ise yüzde 20.00 ile Altınyağ hisselerinde oldu. Yüzde 19.59'lik düşüşle Hürriyet hisseleri ikinci ve yüzde 17.24 oranındaki düşüşle de Turcas Petrol hisseleri üçüncü olarak sıralandı. 
     İMKB Ulusal Pazar'da geçen hafta toplam 423 milyar 389.1 milyon adet hisse senedi işlem gördü ve karşılığında 1 katrilyon 83 trilyon 995.3 milyar liralık işlem hacmi gerçekleşti. 
     
     DÖVİZ 
     Döviz cephesinde geçen hafta düşüş eğilimi vardı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 0.43 oranında, Euro da yüzde 1.74 oranında değer yitirdi. 
     ABD Doları'nın Türk Lirası satış fiyatı 7 bin lira düşerek 1 milyon 635 bin liraya, Euro'nun satış fiyatı 28 bin lira düşerek 1 milyon 585 bin liraya indi. 
     Cuma günü kapanışta, öteki döviz türlerinden İngiliz Sterlini'nin Türk Lirası satış fiyatı yüzde 2.54 oranında düşerek, 2 milyon 495 bin liraya, İsviçre Frangı'nın satış fiyatı yüzde 2.69 oranında düşerek 1 milyon 85 bin liraya geriledi. 
     
     ALTIN 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 3.00 oranında, Cumhuriyet altınının satış fiyatı da yüzde 3.11 oranında düştü. 
     Külçe altının gram satış fiyatı 500 bin liralık düşüşle 16 milyon 150 bin liraya, Cumhuriyet altınının satış fiyatı da 3 milyon 500 bin lira düşerek 109 milyon liraya indi. 
     İstanbul Altın Borsası'nda İAB işlem gören 24 ayar altının gram fiyatı da yüzde 0.30'luk düşüşle 16 milyon 500 bin liraya geriledi. 
     
     YATIRIM FONLARI 
     Yatırım fonlarına katılma belgeleri bir önceki haftaya göre ortalama yüzde 0.54 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi bin 565 puan artarak 290,800 puandan 292,365 puana çıktı. 
     Geçen haftanın en çok değer kazanan katılma belgeleri, yüzde 4.11'lik artışla İş A Tipi Teknoloji Endeks Fonu, yüzde 1.80'lik artışla Tekfen A Tipi Karma Fonu ve yüzde 1.70'lik artışla da İş Bankası A Tipi İştirak Fonu oldular. 
     Geçen haftanın en çok değer yitiren katılma belgeleri ise yüzde 3.32 ile HSBC Yatırım A Tipi U-100 Endeks Fon, yüzde 3.16 ile Global A Tipi İMKB-100 Endeks Fon ve yüzde 3.10 ile YKY A Tipi İMKB-30 Endeks Fon olarak sıralandılar. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri ise yüzde 0.59 ile yüzde 1.01 arasında gerçekleşti. 
     Mevduat faizlerinde vadelerine göre ortalamada 1 puanın altında kalan düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.75 oldu. 
     Önceki hafta sonunda ortalama faizi yüzde 46'nın biraz üzerinde olan haftalık reponun net getirisi yüzde 0.74 olarak gerçekleşti. 
     





</TEXT>
</DOC>
