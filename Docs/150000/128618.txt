<DOC>
<DOCNO> 128618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur17.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hafta sonu batıda yağmur doğuda kar var... 
</HEADLINE>
<TEXT>

     Yurdun hafta sonunda Orta Akdeniz'den gelen ılık ve yağışlı havanın etkisinde kalacağı bildirildi. Hafta sonu Doğu Anadolu'da kar yağışı, batı ve orta bölgelerde ise lodosla birlikte etkili sağanak yağış bekleniyor. 
     Devlet Meteoroloji İşleri Genel Müdürlüğü'nden yapılan ''Meteorolojik uyarı''da, yurdun hafta sonunda Orta Akdeniz'den gelen nispeten ılık ve yağışlı havanın etkisinde kalacağı belirtildi. 
     Cumartesi günü Marmara'nın batısı ve Kıyı Ege dışında kalan bölgeler, Pazar günü ise tüm yurtta yağış beklendiği, Doğu Anadolu'da kar yağışı, lodosla birlikte batı ve orta bölgelerde yer yer etkili sağanak yağış olacağı ifade edildi. 
     Hava sıcaklığının hafta sonunda değişmeyeceği, ancak hafta başında kuzeybatı kesimlerde azalacağı bildirildi. 
     Bu arada, Doğu Anadolu Bölgesi'ndeki kar yağışı ile batı ve orta bölgelerde lodosla birlikte etkili olacak sağanak yağış nedeniyle, ilgililerin ve vatandaşların tedbirli olmaları istendi. 
     





</TEXT>
</DOC>
