<DOC>
<DOCNO> 102427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sontur10.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem şehitliğinde votkalı anma... 
</HEADLINE>
<TEXT>

     Marmara depreminde, Adapazarı'nın Arifiye kesiminde çöken TEM otoyolunun altında kalan otobüste ölen Rus vatandaşı Anton Oborina için ailesi mezarı başında votka içerek anma yaptı. 
     Serdivan Beldesi'ndeki deprem şehitliğine gece 03.02'de gelen anne Natalia Oborina ve anneanne Popova Alexsandra, ayin yapmak istedi. Ancak, şehitlikte esrarengiz birilerinin bulunduğu yönünde ihbar alan Serdivan Belediyesi ekipleri duruma müdahale ederek, gece ayin yapılamayacağını bildirdi. 
     Belediye ekiplerinin izin vermemesine, ''Basın mensuplarının rahatsız etmesini istemediğimiz için gece ayin yapmak istedik'' diyerek karşı çıkan Natalia Oborina ve annesi Popova Alexsandra, gerekli izni alamayınca otellerine döndü. 
     Sabah mezarlığa giden aile, gözyaşları içinde temizledikleri çocuklarının mezarını, yapay gül ve çelenklerle süsledi. Natalia Oborina ve Popova Alexsandra, şehitliği dolduran yüzlerce acılı ailenin yanında Rus Votkası ile yıkayıp mum diktikleri mezara yumurta, şeker ve kepek ekmeği koyduktan sonra, birer kadeh votka içti. 
     Oborina ve Alexsandra, daha sonra duygularını açıklarken şunları söyledi 
     ''Oğlumuzu 3 yıldır Rusya'ya almak istedik, ancak Türk Hükümeti'nden olumlu bir cevap alamadık. Lütfen derdimizi çözmeye yardım edin. Mezarı Rusya'ya taşımak için yanıt bekliyoruz. Her yıl buraya gelecek gücümüz yok. Ne olur bize yardımcı olsunlar. Acımız her geçen gün büyüyor.'' Denizci olan Anton Oborina, arkadaşı Kamarat ile Samsun'dan İstanbul'a giderken, deprem nedeniyle çöken TEM otoyolunun Arifiye kesimindeki köprü altında kalan otobüste ölmüşlerdi. 
     İlk etapta deprem şehitliğinde kimsesizler bölümüne gömülen Anton Oborina, daha sonra ailesinin polisteki fotoğraflarını tanıması üzerine yaptırılan mezarına nakledilmişti. 
     





</TEXT>
</DOC>
