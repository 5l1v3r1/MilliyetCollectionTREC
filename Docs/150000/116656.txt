<DOC>
<DOCNO> 116656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/spor/aspo.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
24 AYAR ASLAN 3 - 1 
</HEADLINE>
<TEXT>

Sarı-Kırmızılı ekip, Göztepe karşısında Ali Sami Yen’deki 24. zaferine ulaştı, derbi öncesi rahat bir nefes aldı 
     ŞAMPİYONLAR Ligi’nde istediği sonuçları alamayan Galatasaray, tedirgin çıktığı Göztepe maçını farklı kazanarak, zirvedeki yerini perçinledi. Hakem Mutlu Çelik, 27. dakikada Bülent’in ceza alanı içinde topu kesmesine penaltı kararı verdi, atışı kullanan Berkant topu ağlara gönderdi. İlk yarı bu sonuçla kapandı. 
     İKİNCİ devrenin başında kendisinin düşürülmesiyle kazanılan penaltıyı Christian kullandı, Cim - Bom’u rahatlattı. Göztepe golden sonra bastırdı, Bülent’in hatasını iyi değerlendiren Zafer’in golüyle umutlandı. Son dakikada Ayhan, beraberlik golünü bulmak için kalesini terkeden Bülent’e ceza kesti. 
     
Maçın hakemi      Çelik iyiydi 
     UZUN süre sonra büyüklerden birinin maçına verilen Mutlu Çelik, hata yapmamak için her pozisyonu yakından süzdü. Göksel’in acemi bir hareketle koluna çarptırdığı top tartışılırdı, ancak Çelik takdir hakkını kullandı. İkinci penaltı ise kesinlikle doğruydu. Mutlu Çelik, faul düdüklerinde iyi bir yüzde tuttururken, yaptırdığı anonsta haklıydı. 
     
90 DAKİKA      ERHAN TELLİ 

     Maç başlamadan önce, sahada ısınan futbolculara bakıp, birkaç satır karalayalım istedik ve başladık şöyle bir havayı koklamaya... 
     Galatasaray’da her zamanki gibi ilk on birde oynayacaklarla, yedek kulübesinde oturacaklar ikiye ayrılmış, formayı kapanlar göğüslerini gere gere, havalı havalı koşarken, diğerleri "ortada sıçan" diye tabir edilen klasik çalışmayı gerçekleştiriyorlardı. 
     Basın tribününde de muhabirler arası ısınma turları çoktan başlamıştı. Herkes gazete ve televizyon kanalında, maç öncesi tahmin ettiği kadronun, sahadaki on birle aynı olup olmadığını kontrol ediyor, ama ne yazık ki, on birinci haftanın sonunda da, on biri tutturan talihli yine çıkmıyordu. Büyük ikramiye Fenerbahçe - Galatasaray derbisine devrederken, 90 dakika başladı. 
     Japonya’dan geri dönen Hasan Şaş, iyileşmeyi hatırlayan Berkant, formasını unutan Ayhan ve yedek kulübesine demir atan "9" numaralı golcü Ümit Karan bir arada, hepsi birden sahadaydı. Bizi şaşırtan şey ise, sezon başından beri, her hareketine göz yumulan Ümit Davala’nın kulübede oturmasıydı. 
     Konuk ekip hızlı başladı. Daha 4’te Ercan’ın ayağından çıkan sert şutu Mondragon önledi. 8’de Ayhan’ın güzel ortasını müsait pozisyondaki Ümit Karan kafa ile harcarken, 9’da Tunç’un volesi Ercan’a çarpıp auta gidiyordu. 27. dakikada ise Göksel anlaşılmadık bir biçimde Bülent’in ceza alanına öylesine doldurduğu topu kol - omuz karışımı bir hareketle kesti. Hakem penaltı noktasını gösterdi. Berkant, rakibin ikram ettiği bu atışı gole çevirince Galatasaray 1 - 0 öne geçti. Devre böyle kapandı. 
     İkinci yarıya Galatasaray yine penaltı golüyle başladı. 51’de Ümit Karan’ın pasıyla ceza sahasına dalan Christian yerde kaldı. Penaltı atışını kendisi kullandı ve skoru 2 - 0’a getirdi. 
     Göztepe pes etmedi. Aradığı golü 79’da Bülent’in ıskasıyla kaleci ile karşı karşıya kalan Zafer’in ayağından buldu 2 - 1. 
     89’da, 10 numaralı formasıyla kaleci değil de, golcülüğe özendiğini belli eden konuk ekibin file bekçisi Bülent’in, Galatasaray kale önüne gelmesiyle yaptığı büyük hatayı Cim - Bom affetmedi. Pozisyonun devamında gelişen kontratakta Ayhan topu boş kaleyi yolladı 3 - 1. 
     Sonuçta Galatasaray kimilerine göre pek de iyi olmayan bir oyunla yine sahadan üç puanla ayrıldı. Lokomotiv hüsranının ardından önemli galibiyet alarak, derbi öncesi moral buldu. 
     
Gözler derbide      GÖZTEPE maçını üç puanla kapatan Galatasaray, gözünü Fenerbahçe maçına çevirdi. Balic, eski takımı Fenerbahçe’ye karşı oynamak istediğini dile getirip, "Kadıköy’de kazanıp puan farkını açmak istiyoruz. Bana tepki olabilir. Kulaklarımı tıkayıp, elimden geleni yapacağım" dedi. Christian da derbi maçının önemini bildiğini açıklayıp, bu maçta da gol atmak istediğini söyledi. 
     
Teoriyi geçtik      Fatih Terim kritik bir virajda olduklarını söyledi, "Düşünceleri yine sahaya yansıtırsak önümüzdeki engelleri aşabiliriz" dedi 
     Terim umutlu 
     GALATASARAY Teknik Direktörü Fatih Terim, Göztepe karşısında zaman zaman istedikleri performansı gösterdiklerini söyleyip, "Kalabalık savunmaya rağmen hedefe ulaştık" dedi. Terim, Barcelona maçı için ise, "Ümidin olduğu yerde, umut kovalanır. Hep iyi işler yaptık. Teoriyi geçip, hep pratiğe dönüştürdük. Bunu tekrarlayabiliriz" diye konuştu. 
     Oynayan favori’ 
     TECRÜBELİ teknik adam, Fenerbahçe derbisinin de bayram havasında geçmesini dilediğini açıkladı. Fatih Terim sözlerini şöyle sürdürdü "Derbide oynayan favoridir. Oynamayan ne zaman favori olmuş. İyi oynayan hedefe ulaşacak. Herkes olaya hoş bir atmosfer ve nefis bir stadyum olarak bakmalı. Yenilmek bize bir şey kaybettirmez. Bunun rahatlığıyla oynamalıyız." 
     İstifa değil 
     LOKOMOTİV karşılaşmasından sonra "Taraftarın bu sevgi ve desteği olduktan sonra istifham etmem" sözlerinin yanlış anlaşıldığını açıklayan Terim, "İstifham, endişe ve kaygı demektir. İstifa, yani görevi bırakmak değil. Basın, basını yanlış anladı. Keşke sözlerini doğru anlayıp, sutünlarına doğru yansıtsalardı" yorumunu yaptı. 
     



 SPOR 































</TEXT>
</DOC>
