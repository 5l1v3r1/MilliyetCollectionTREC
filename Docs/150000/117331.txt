<DOC>
<DOCNO> 117331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/yazar/tamer.html </URL>
<DATE> 2002/11/06/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kulaklarınızı temizleyin ki AKP’yi duyabilesiniz 
</HEADLINE>
<TEXT>

Sistem partilerine kızıyordunuz, AKP’den korkuyorsunuz. Dış dünya AKP’nin İslamcı parti olmadığına bizlerden önce ikna olursa ayıp olmaz mı 
     Dış basına bakarsanız Türkiye’de seçimleri "İslamcı parti" kazandı. Yabancı televizyonların ve gazetelerin çoğu AKP’yi böyle tanımlıyor. Öte yanda AKP lideri Tayyip Erdoğan da yırtınıyor 
     "Biz İslamcı parti değiliz " 
     2 gündür televizyonlara, gazetelere bakıyorum Dış politika yazarımız Sami Kohen’den TÜSİAD Başkanı Tuncay Özilhan’a AKP’nin İslamcı parti olmadığı, değişik kesimlerce dış dünyaya anlatılmaya çalışılıyor. Çünkü 11 Eylül’den sonra özellikle ABD için İslamcı kelimesinin nasıl anlam değiştirdiğini biliyoruz. 
     
     AKP korkusu 
     Avrupa AKP’yi siyasi ve ideolojik yelpazede nereye yerleştireceğini kestiremiyor da, sanki Türkiye’deki laik kesim kestirebiliyor mu 
     Sorarım size anketler AKP’yi açık ara birinci parti gösterdikçe çoğunuzun rahatsızlığı neden arttı 
     Gönderdiğiniz e - postalarda, telefon ve faks mesajlarında ne AKP’nin ekonomi politikası ne de dış dünyayla ilişkileri umurunuzdaydı. Diğer tüm partilere kızıyordunuz, ama AKP’den korkuyordunuz. 
     Sistem partilerindeki lider sultasından da, siyasi partiler yasasından da, seçim sisteminden de, devleti soyup dokunulmazlık zırhı arkasına sığınılmasından da şikayetçiydiniz. Ama solumaya alıştığınız sosyal havadan taviz vermek istemiyordunuz. Bu yüzden de Tayyip Erdoğan ne söylüyor diye kulak kabartıp dinleme zahmetine bile katlanmıyordunuz. 
     
     Anadolu dedi ki 
     Siz dinlemiyordunuz da ben dinliyor muydum 
     Dinlesem bile inanıyor muydum 
     Hem inanmam için herhangi bir neden var mıydı 
     Türkiye’de daha önce pek çok politikacı bizleri kandırmamış mıydı 
     Oyları cebe indirinceye kadar başka, iktidara geldikten sonra bambaşka konuşmuyorlar mıydı 
     Dolayısıyla Tayyip Erdoğan’a inanmam için de hiçbir neden yok. 
     Bu süreç içinde benim sizden tek farkım, Anadolu’nun 15 ilinde "AKP’ye oy vereceğim" diyenlerle konuşabilmiş, AKP’de toplanmış siyaset esnafının çok değişik partilerden bir araya gelmiş olduklarını görmüş olmamdı. Din motifi, ön planda olan tek unsur değildi kesinlikle. Sokaktaki adam için iş - aş, siyaset esnafı içinse güçlünün yanında bir an önce saf tutmuş olmak önemliydi. Ve bunu yazmak benim moralimi fevkalade bozuyor ama, il düzeyinde AKP yönetimini üstlenenlerin çoğu eski ANAP’lı ve DYP’lilerdi. Elbet hatırı sayılır miktarda eski SP’liler de vardı. Diğer partilerden umudunu kesmiş, kendilerini dışlanmış hisseden seçmen çoğunluğu, AKP’yi merkeze doğru çekiyordu... 
     
     Dünya markası AKP 
     3 Kasım akşamından bu yana işim gereği AKP kurmaylarının açıklamalarını dikkatle dinliyorum. Özellikle de Tayyip Erdoğan’ı ve ekonomi kurmayları Ali Babacan’ı... 
     "Bakan sayısını 38’den 25’in altına indireceğiz" diyorlar. "Milletvekili dokunulmazlığını kaldıracağız" diyorlar. "Birinci öncelik Avrupa Birliği, ikincisi işsizlik" derken işsizliğe çözümün AB üyeliğinden geçtiğinin bilincinde görünüyorlar. "Biz bugüne kadar yapmayacağımız hiçbir şeyi söylemedik" diyorlar. "Biz siyasette önce Türkiye’de, sonra dünyada marka olacağız" diyorlar. Keşke olabilse... Keşke Türkiye’de iktidar olan bir parti, dünyaya örnek olabilecek başarılı bir marka haline gelebilse... 
     Bakan sayısı ve dokunulmazlığı test etmemiz için fazla beklememiz gerekmeyecek. Diğer vaatlerinin bekçisi olmak ve denetlemek de zaten hepimizin görevi. AKP’yi siz iktidara getirmemiş olsanız da, kurulacak hükümet hepimizin hükümeti. 
     Lütfen önyargılarınızdan kurtulun. Beyninizdeki blokajları yıkın. Paradigma değiştirin. Yine de başaramıyorsanız kulaklarınızı temizleyin ya da ne bileyim ben, bir işitme cihazı falan takın ki AKP’li yetkililerin ne söylediklerini duyabilesiniz. 
     
     







İrtica’, Erdoğan ve Baykal 


Engellenemeyen "değişim"... 


Varoşta durum 


Demirel’in DYP üzüntüsü 


Tayyip Erdoğan’la Deniz Baykal’ı kutluyorum 


Gül ve dantel 


Erdoğan başarıyı işte böyle yakaladı 


Kim başarılı 


Azınlık Meclisi ve PDM 


İyi bir başlangıç 


Halk artık kriz istemiyor 


Kredinin rengi ak değil gri .. 


Gülmenin zamanı yoktur... 


Kulaklarınızı temizleyin ki AKP’yi duyabilesiniz 


I Love Mazlums 


Du’bakalım N’olacak 


AKP Avrupa’ya patronları alıp gidecek 


</TEXT>
</DOC>
