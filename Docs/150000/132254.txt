<DOC>
<DOCNO> 132254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur19.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Dünyada alkışlanırken ülkemizde takdir edilmiyoruz'' 
</HEADLINE>
<TEXT>

     AK Parti Genel Başkanı Recep Tayyip Erdoğan, Türkiye'nin dış politikada ilk kez gündemi tayin edici ve belirleyici strateji izlediğini bildirerek, ''Barış için inisiyatif geliştirmemiz ve belirleyici aktör olmamız dünyada heyecan uyandırırken kendi ülkemizde bu çabaların takdir edilmemesi, tek kelimeyle hazin bir durumdur'' dedi. 
     Erdoğan, partisinin grup toplantısında, dış temaslarını da değerlendirdi. 
     Çin'e yaptığı gezi konusunda bilgi veren Erdoğan, bu seyahatin bazı çevreler tarafından küçümsendiğini söyledi. Erdoğan, 1 milyar 300 milyon insanın yaşadığı Çin'de, Türkiye nüfusu kadar insanın zenginlik içerisinde yaşadığına dikkati çekti. 
     Diğer ülkelerden farklı olarak Çin ile ticari ilişkilerin temasa dayandığını vurgulayan Erdoğan, 2 yıl önce Çin'e 50 ton fındık satılırken, bir grup girişimcinin düzenlediği kampanya sonucu şu anda bin 650 ton fındık satıldığını bildirdi. Erdoğan, ziyareti sırasında otomobil satışı, demiryolu yapımı demir çelik, inşaat ve toprak mamulleri ticareti konusunda önemli mesafeler kat edildiğini kaydetti. 
     Çin'de 2008'de yapılacak Olimpiyatlar nedeniyle mermer sektörünün Çin'e yönelmesini isteyen Erdoğan, ''Tüm bu çabalar, ülke ve insanımızın dünyadaki itibarını yükseltmek içindir'' dedi. 
     
     ''İÇİ BOŞ SÖYLEM DEĞİL'' 

     Hükümet'in İslam ülkeleri ve ABD ile yaptığı temasların olumlu sonuçlar vermeye başladığını, geçen haftaki gerilimin yerini umuda bırakmasının Hükümet'in eseri olduğunu anlatan Erdoğan, sonucun alınmasında aklıselimin belirleyici olacağını vurguladı. 
     ''Türkiye, dış politikada ilk kez gündemi tayin edici ve belirleyici strateji izlemektedir'' diyen Erdoğan, bölgenin en büyük sorununun yoksulluk olduğunu, aç insanın kızgın ve çaresiz olmasını herkesin anlaması gerektiğini kaydetti. 
     Halkını açlığa mahkum eden dikta rejimlerinin bedelini yine aç ve yoksul insanların çekmemesi gereğini kaydeden Erdoğan, şöyle devam etti 
     ''Kendimiz için istediklerimizi bütün dünya için istiyoruz. Yeni bir dünya düzeninin gerçekleşmesini adalet ve kalkınmaya bağlıyoruz. Bu bir retorik cümlesi veya içi boş bir söylem değil dünya görüşümüzdür. Bu nedenle, barış için inisiyatif geliştirmemiz ve belirleyici aktör olmamız dünyada heyecan uyandırırken kendi ülkemizde bu çabaların takdir edilmemesi, tek kelimeyle hazin bir durumdur. 
     Devlet Bakanı Kürşad Tüzmen'in Irak seyahati alkışlanması gerekirken bu ziyaret içeride gölgelenmek istendi. Ama alınan sonuçlar ortadadır. Bu seyahatte 690 milyon Euro'luk anlaşma imzalanmıştır. Böyle bir zamanda alınan bu sonucu küçümsemek haksızlık değil de nedir Bu ziyarette varılan anlaşma sonucu, komşumuz Irak ile ticaret yapan ülkeler sıralamasında 3. sıraya yükseldik. Körfez Savaşından bu yana atılan bu adımları, iyi niyet sahibi hiç kimse küçümsememeli.'' 
     
     ''YERİ VE ZAMANI GELİNCE'' 

     Erdoğan, Rusya ve Orta Asya Türk cumhuriyetlerinden üçüne yaptığı gezinin ana konusunun enerji olduğunu da hatırlatarak, ''Türkiye için hayati değerde olan enerji maliyetlerinde düşme olacaksa, ki olacaktır, bu adımlar sayesindedir. 
     Ayrıntısına girmiyorum... Bundan önce neler olduğunu, yeri ve zamanı geldiğinde yine milletimize anlatacağız, ama biraz sabır gerekiyor. Nerelerden nereye nasıl geldik bunu milletimizin bilmesi gerekiyor'' dedi. 
     Hükümet'in, enerji maliyetlerinin düşürülmesi için bir yandan doğalgaz fiyatının kaynağından indirilmesi için girişimleri sürdürürken, diğer taraftan da yap-işlet-devlet modelinden yap-işlet modeline geçiş aradığını kaydeden Erdoğan, Türk Cumhuriyetleri'ni ziyaretinde kaynağın çeşitlendirilmesi konusunda önemli temaslarda bulunduklarını bildirdi. 
     
     KAN VE GÖZYAŞI İSTEMİYORUZ 

     AK Parti Genel Başkanı Recep Tayyip Erdoğan, ''Bizler kan ve güzyaşı istemiyoruz derken duygulara hitap etmiyoruz. Barıştan yana tavrımızı bir medeniyet duruşu olarak da sergilemiş oluyoruz'' dedi. 
     Erdoğan, partisinin TBMM Grup toplarntısında yaptığı konuşmada, Türkiye'nin ihtiyaç duyduğu yapısal reformu hayata geçireceklerini söyledi. Sayısal ve siyasal üstünlüklerini istismar konusu yapmayacaklarını anlatan Erdoğan, şöyle konuştu 
     ''Hükümetimiz, parlamento ve parlamento dışı siyasi partilerle irtibatını sürdürüyor ve en uygun kararları hükümetimiz buna göre vermeye çalışıyor. Partimiz ve hükümetimiz uyum içinde çalışmalarını sürdürüken özellikle bu zor dönemini kazasız belasız atlatma gayreti içindeyiz. 
     Şunu açık ve net ifade edeyim Türkiye yakın tarihinde hiç olmadığı kadar dinamik bir dış politika sürdürüyor. Bu tavrımız bütün dünyada yankılanmaktadır. Avrupa Birliği hedefi için harcadığımız enerjiyi şimdi de bölgede barış ve istikrarın devamı için harcıyoruz. Hükümetimiz acil eylem planı çerçevesinde son derece açık çalışmalar yapıyor. Hepinizin yakından izlediği gibi başta Başbakanımız olmak üzere, muhtemel Irak savaşının önlenmesi için çok boyutlu bir diplomatik trafik yürüyor. Biz dünya barışından yanayız. 
     Teröre karşı savaş diye başlayan girişimlerin çığrından çıkmaması için dünyanın vicdanına sesleniyoruz. Bizler kan ve güzyaşı istemiyoruz derken duygulara hitap etmiyoruz. Barıştan yana tavrımızı bir medeniyet duruşu olarak da sergilemiş oluyoruz.'' 
     
     ''GİRİŞİMLERİMİZİN SONUCUNU BEKLEMEYE BAŞLADILAR'' 

     Recep Tayyip Erdoğan, bölgesinde meydana gelen her türlü istikrarsızlığın Türkiye'yi de yakından ilgilendirdiğini belirterek, sözlerini şöyle sürdürdü 
     ''Bu nedenle Hükümetimiz, Ortadoğu'da barışı korumak için çok etkin bir politika izlemektedir. Başbakanımız bölge ülkelerine ziyaretler gerçekleştirdi. Türkiye'nin ve hükümetimizin öncülük ettiği bu inisiyatif sonrasında diğer ülkeler bu girişimlerimizin sonucunu beklemeye başladılar.'' Muhtemel savaşın önlenmesi konusunda İslam ülkelerinden, Avrupadan ABD'ye kadar hızlı bir diplomatik trafik yaşandığını anlatan Erdoğan, ''Hükümetimiz öncülüğünde bölge ülkeleriyle Türkiye'de yapılacak zirve, büyük bir heyecan yaratmış bulunuyor. Bu çabalara herkesin katkı sağlaması gerekirken, üzerine vazife olmayan konularda savaş yanlısı yanlış sözler çıkması son derece üzücü ve kaygı vericidir'' dedi. 
     
     ''BARIŞ TALEPLERİNE KULAK VERMEK'' 

     ABD dahil birçok ülkedeki meydanların ''savaşa hayır'' diyen insanlarla dolup taşdığını kaydeden Erdoğan, şöyle konuştu 
     ''Savaşı engellemek için insanlar gönüllü olarak canlı kalkan olmak için okyanusları aşarak insanlığın vicdanını harekete geçirmeye çalışırken bazılarının savaştan yana tavır koyması ne kadar büyük talihsizliktir. 
     Bize göre insanlığın ve medeniyetin geleceği adına dünyanın tüm karar mercileri dünyada yükselen barış taleplerine kulak vermek zorundadırlar. 
     Bunun, başta müttefikimiz ABD'nin barışçı yollarla çözme gayreti ve bütün ülkelerin barışçı çözüme katkı sağlamaları yoluyla halledilmesi mümkündür. 
     Türkiye bölgesinin merkez ülkesi olarak azami kararlılık göstermeye devam edecektir. Herkes herşeyi sorgulasın ama bu konuda iyiniyeti asla elden bırakmasın.'' 
     





</TEXT>
</DOC>
