<DOC>
<DOCNO> 106399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sonspo10.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, tek antrenmanla çalışmalarını sürdürdü 
</HEADLINE>
<TEXT>

     Fenerbahçe, Gaziantepspor ile 11 Eylül Çarşamba günü deplasmanda yapacağı erteleme maçının hazırlıklarını tek antrenmanla sürdürdü. 
     Samandıra Tesisleri'nde teknik direktör Werner Lorant yönetiminde basına kapalı gerçekleştirilen antrenmana, milli takımlardan dönen futbolcular da katıldı. 
     Milli futbolcular, takımdan ayrı koşu yaparken, ülkelerinden henüz dönmeyen yabancı futbolcular Rapaiç ve Mirkoviç ile sakatlığı bulunan Recep idmana katılmadı. Rapaiç ve Mirkoviç'in yarın İstanbul'a geleceği bildirildi. 
     Fenerbahçe, yarın akşam yapacağı antrenmanla Gaziantepspor maçı hazırlıklarını sürdürecek. Teknik direktör Werner Lorant, yarın Samandıra Tesisleri'nde bir basın toplantısı düzenleyecek. Sarı-lacivertliler, Gaziantepspor maçı için 10 Eylül Salı günü Gaziantep'e gidecek. 
     
     ''SERHAT, MİLLİ MAÇTAN ÖNCE SAKATLANMIŞTI'' 
     A Milli Takım'ın Avrupa Şampiyonası Eleme Grubu'nda Slovakya ile yaptığı maçta oynadığı futbol ve attığı golle beğeni toplayan Serhat'ın milli maçtan bir gün önce sakatlandığı açıklandı. 
     Fenerbahçe Kulüp Doktoru İsmail Başöz, Serhat'ın maçtan bir gün önce uyluk iç adalesinde zorlanma olduğunu belirterek, ''Milli takımdaki arkadaşlar hemen tedavisini yapmış ve Serhat'ı Slovakya maçına yetiştirmiş. Maçtan sonra ağrısında artış olmuş. Ancak şu anda durumu iyi'' diye konuştu. 
     Başöz, PAF takımı ile yapılan maçta burnuna sert bir top gelen Ogün'ün durumunun ciddi olmadığını, ayak bileğinden problem olan Steviç'in de iyi olduğunu vurgulayarak, 2 futbolcunun da bugün takımla birlikte idman yaptığını söyledi. 
     
     AMATÖR ŞUBELERİN 5 YILLIK PLANLARI 
     Fenerbahçe Amatör Şubeleri'nin 5 yıllık planlarının çalışmaları başladı. 
     Kulübün resmi sitesinden yapılan açıklamaya göre, 2008 yılında yapılacak Olimpiyat Oyunları öncesinde başarılı sporcular yetiştirmek, amatör sporun Anadolu'ya yayılması ve 100. yıl kutlamaları doğrultusunda, amatör şubelerin 5 yıllık planlarının ilk toplantısının yüzme şubesinde yapıldığı, 14 Eylül Pazar günü de kürekçilerin toplantı yapacağı bildirildi. 
     





</TEXT>
</DOC>
