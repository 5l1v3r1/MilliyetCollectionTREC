<DOC>
<DOCNO> 143558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/spor/spo04.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Maxim sesleri 
</HEADLINE>
<TEXT>

Transfer çalışmalarını sessiz ve derinden yürüten Trabzon, Gaziantepli futbolcuya göz dikti. Aybaba’nın, "Süper bir lider" dediği öğrenildi 
     DIŞ transfer çalışmalarını sessiz ve derinden yürüten Trabzonspor, Gaziantepspor’un Beyaz Rus futbolcusu Maxim’i renklerine bağlamak istediği öğrenildi. Teknik Direktör Samet Aybaba’nın yönetime verdiği, "Orta sahaya bir lider gerekiyor" raporu doğrultusunda, Kırmızı - Siyahlı oyuncunun adının ön plana çıktığı ifade edildi. 
     MAXİM’İ, geçen yıl çalıştırdığı Gaziantepspor’dan tanıyan Aybaba’nın, "Müthiş bir sol ayağı var. Sözleşmesi de bitiyor. Alınabilirse mükemmel olur" dediği öğrenildi. Öte yandan golcü arayışında da Bordo - Mavililer’in gündemine Bursasporlu Okan Yılmaz, eski futbolcusu Gürcü Şota, Ankaragücü’nden Agustine ve Gaziantepspor’dan da Julio Cesar’ın isimleri gündeme geldi. 
     BAŞKAN Özkan Sümer de Aurelio ile ön sözleşmeleri bulunmasına rağmen şantaj yapmayacaklarını, kararı kendine bırakacaklarını söyledi. Sümer, Fenerbahçe’de kadro dışı bırakılan Ogün ve Abdullah için de şöyle dedi "Trabzonspor’a büyük hizmet ettiler. Yok sayıp inkar edemeyiz. Transferleri gündeme gelirse, yönetimle bunu konuşuruz. Ama bugün için bir yorum yapma hakkım yok" dedi. 
     
     Aybaba’nın beklentisi 
     TRABZONSPOR Teknik Direktörü Samet Aybaba, sahasındaki Bursaspor, İstanbulspor ve Göztepe, deplasmanda ise Kocaelispor ve Diyarbakırspor ile oynacağı maçları kazanıp, bir seri yakalamak istiyor. Ancak dikkatli davranan Aybaba, "Oynayacağımız takımların küme düşmemek için savaştığını unutmamalıyız. Kolay maç yok ama hepsini de kazanabiliriz" dedi. 
     
     Kaleye Metin geçiyor 
     SEZON başındaki oyunuyla, "Türkiye’ye gelen en iyi kalecilerden biri" diye yorumlanan Petkoviç’in Samsunspor karşısında da yediği gol bardağı taşırdı. Teknik Direktör Aybaba’ nın, "Yediği gol laubaliydi" dediği Avustralyalı file bekçisinin yedek kulübesine çekileceği, Metin Aktaş’ın kaleye geçeceği öğrenildi. 
     



 SPOR 


























</TEXT>
</DOC>
