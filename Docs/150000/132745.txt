<DOC>
<DOCNO> 132745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur20.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı ''Mahkeme kararı seçimle ilgili değil'' 
</HEADLINE>
<TEXT>

     Adalet Bakanı Cemil Çiçek, Anayasa Mahkemesi'nin dün AK Parti ile ilgili bir karar verdiğini belirterek, ''Bu karar seçimlerle ilgili değil' dedi. 
     TBMM Adalet Komisyonu'ndan ayrılışı sırasında gazetecilerin sorularını yanıtlayan Çiçek, Anayasa Mahkemesi'nin verdiği kararın AK Parti ile ilgili olduğuna dikkati çekerek, bunun seçimlerle ilişkilendirilmemesi gerektiğini kaydetti. 
     Seçimlerin nasıl yapılacağına ve itirazlara karar verecek olan merciin YSK olduğunu hatırlatan Çiçek, benzer tartışmaların 3 Kasım öncesinde de yapıldığını, YSK'nın Anayasa ve yasaya uygun olarak seçimleri yaptığını, bu nedenle tartışılacak bir konu olmadığını ifade etti. 
     Çiçek, Türkiye'nin zorlu ve sıkıntılı bir dönemden geçtiğini, kimsenin ülke yararına olmayacak tartışmalarla kaybedecek zamanı olmadığını belirtti. Çiçek, ''tartışmaların bitmesinde fayda gördüğünü'' vurguladı. 
     Adalet Bakanı Çiçek, AK Parti Genel Başkanı Recep Tayyip Ekrdoğan'ın hukuki durumu ile ilgili bir soruya, ''Bugün Erdoğan'ın siyaset yapmasına ne Anayasa, ne de yasa engeli var. Demokratik, laik hukuk devletinde kişiye mahsus yasaklama olmaz. Yasalar herkes için geçerlidir ama Erdoğan istisnadır gibi bir sonuca varmak, bizi dışarıda da içeride de sıkıntılı durumlara sokar. Bunları geride bırakalım ve önümüzdeki işlere bakalım'' karşılığını verdi. 
     





</TEXT>
</DOC>
