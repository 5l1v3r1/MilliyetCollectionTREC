<DOC>
<DOCNO> 121099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sondun17.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıl yıldız yeniden Rus ordusunun amblemi oluyor... 
</HEADLINE>
<TEXT>

     Rus ordusu, SSCB döneminin kapanmasının ardından vazgeçilen kızıl yıldızı yeniden amblem olarak kullanacak. 
     İnterfaks ajansındaki haberde, Savunma Bakanı Sergey İvanov'un Kremlin'de ordunun üst düzey yetkilileriyle yapılan toplantı sırasında Devlet Başkanı Vladimir Putin'e kızıl yıldızın ordu amblemi olarak kullanılması talebini ilettiği, talebin Putin tarafından hemen desteklendiği belirtildi. 
     5 köşeli kızıl yıldızın ''dönüşü'' için silahlı kuvvetler amblemi hakkındaki yasanın değişmesi, bunun için de parlamentoda oylanması gerekiyor. Putin'in, Kremlin'deki toplantıda hazır bulunan parlamentonun iki kanadının başkanının bu girişimi destekleyeceğini umduğunu söylediği belirtiliyor. 
     İvanov da askerler ve eski mücahitler adına konuştuğunu belirterek, ''yıldız askerler için kutsaldır. Babalarımız, büyükbabalarımız bu yıldız altında savaştı. Apoletlerimizde de hala yıldız var'' diye konuştu. 
     Sovyet ordusunun birliklerinin bayraklarında sarı renkle çevrelenmiş kızıl yıldız bulunuyordu. 
     Putin geçen yıl, yeni sözleri SSCB'nin ''resmi ozanı'' tarafından yazılan eski SSCB milli marşının yeniden kullanılmasına karar vermişti. 
     





</TEXT>
</DOC>
