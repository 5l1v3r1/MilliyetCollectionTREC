<DOC>
<DOCNO> 138985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo26.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba Artık mağlubiyet sayısı hiç olmalı 
</HEADLINE>
<TEXT>

     Trabzonspor Teknik Direktörü Samet Aybaba, bu sezon, ligde 4 yenilgi aldıklarını belirterek, ''Artık mağlubiyet sayısı hiç olmalı'' dedi. 
     Aybaba, antrenman öncesinde yaptığı açıklamada, ligde iyi futbol oynayan takımlardan biri olduklarını ifade ederek, ''Önümüzde Gençlerbirliği ve Beşiktaş ile yapacağımız karşılaşmalar var. Bu karşılaşmaları galibiyetle kapamamız halinde hedeflediğimiz yerde ligi bitireceğimize inanıyoruz'' diye konuştu. 
     Hava koşullarına bakıldığında ligin üst sırasındaki diğer takımlardan daha iyi çalışma imkanı bulduklarını da dile getiren Aybaba, şöyle konuştu 
     ''Antrenmanlarımızı iyi bir zeminde gerçekleştiriyoruz. Lig maçlarımızda bir erteleme söz konusu olmadı. Zirvedeki takımların maçları ertelendi. Onların maçları lig sonuna kadar daha çok sıkışacak ve bunlar bizim için avantaj. Biz ilk olarak önümüzdeki maça bakıyoruz. Gençlerbirliği'ni yenersek ligin üst sıralarındaki yerimizi sağlamlaştırmış oluruz.'' Aybaba, bu sezon sözleşmesi sona erecek olan ve bordo-mavili kulüple sözleşmesinin uzatılması konusunda anlaşma sağlayamayan Aurelio'ya, Gençlerbirliği'nden gelen teklifin, bu futbolcuyu, hafta sonundaki karşılaşmada etkilemeyeceğine inandığını da belirterek, ''Aurelio, diğer maçlarda da olduğu gibi bu maçta da görev yapacak. Profesyonel bir futbolcu olarak sahaya çıkacak ve takımının en iyi oyuncusu olacak'' dedi. 
     Bordo-mavili takımın teknik direktörü, gelecek sezon takımda kalıp kalmayacağı durumunun sezon bitiminde netlik kazanacağını da sözlerine ekledi. 
     Öte yandan, bordo-mavililerin bugün yaptığı çalışmaya, Milli Takım kampında bulunan Gökdeniz, Erman Güracar, Erman Özgür ve Erdinç katılmazken, hafif sakatlığı bulunan Ali Şen koşu yaptı. 
     





</TEXT>
</DOC>
