<DOC>
<DOCNO> 126715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/spor/yaltayli.html </URL>
<DATE> 2002/12/25/ </DATE>
<TIME>  </TIME>
<AUTHOR> FATİH ALTAYLI  </AUTHOR>
<HEADLINE>
Galatasaray’da geleceği düşünen kimse yok 
</HEADLINE>
<TEXT>

     Ben Fenerbahçe Başkanı Aziz Yıldırım’ı, Galatasaray’ın eski başkanlarından, çok sevgili Ali Uras’a benzetiyorum. Başkanlık yapma biçiminden değilse bile, başkanken yaptıklarından ötürü. Ali Uras da aynen Aziz Yıldırım gibi tesisleşmeye önem vermiş, Galatasaray’ın Florya arazisinde bir tesis yaptırmıştı. Bu tesis Türkiye’de bir ilkti ve Galatasaray’a büyük avantaj sağlamıştı. Galatasaray müthiş bir alt yapı organizasyonu kurabilmiş, bugün Avrupa’da bile gururumuz olan yıldızları yetiştirmişti. Uras, Galatasaray’ın geleceğine yönelik pek çok projeyi de başlatan Başkan olmuştu. 
     Fakat ne yazıktır ki, bu başarılı Başkan yıllarca şampiyonluk görememiş, 14 yıl süren "şampiyonsuzluk" Ali Uras’ın görevi bırakmasının ardından, Ali Tanrıyar döneminde noktalanmıştı. 
     
     Talihsiz Başkan 
     Aziz Yıldırım da, Ali Uras gibi şampiyonluklar açısından "talihsiz" bir Başkan. Buna karşılık, yaptıklarıyla Fenerbahçe’nin geleceğini hazırlıyor. 
     Kulübüne övünülecek bir stat kazandırdı. Galatasaray, projelerle uğraşırken, o işi bitirdi. Bu stat, Fenerbahçe’nin geleceği açısından büyük önem taşıyor. Çünkü kulüp burada rakiplerinden en az üç misli gelir elde edecek. 
     Yine Yıldırım döneminde yapılan Fenerbahçe’nin kamp tesisleri de, müthiş. Bu sayede, Fenerbahçe şimdiye kadar hiç sahip olmadığı bir alt yapıya sahip oldu. 
     Kıskanarak görüp izliyorum ki, geçmişte Galatasaray’ın alt yapısından yetişen yıldızlarla öğünürdük, pek yakın bir gelecekte Fenerbahçe alt yapısında yetişen yıldızlara gıpta edeceğiz. 
     Aziz Yıldırım, kendi başkanlık dönemini, gelecek başkanlar için bir hazırlık kampı gibi kullanıyor demek yanlış olmaz. 
     
     Kahvehane geyiği 
     Peki bu arada bizim Galatasaray ne yapıyor 
     Hiiiiiç 
     Stat harika bir maket olarak duruyor. Bu maket için harcanan para ise 12,5 milyon dolar. Yani Fenerbahçe’nin stat yapmak için harcadığı paranın yarısı ile Galatasaray ancak bir maket yapabildi. 
     Alt yapı organizasyonu dağıldı. 
     Alt yapıdan gelen son futbolcu ya Emre, ya Fatih Akyel. 
     Gelecek gibi duran kimse de yok. Paralar harcanıyor, ama nereye bilen yok. 
     Buradaki sistem, "Ali Yavaş"a emanet.. Son duyduğumda "kahvehane işleten" Ali Yavaş’a.. 
     Başkan Canaydın seçilmeden önce bir "Arama Konferansı" düzenledi. Sonuç müthişti "Galatasaray bütçesini 300 milyon dolara yükseltmeli ve 10 yılda 7 Türkiye şampiyonluğu ve birkaç Avrupa şampiyonluğu kazanmalı" 
     Türkiye’nin en "batılı" camiası arıyor ve "kahvehane geyiği" buluyor. 
     Bu 300 milyon doların nereden geleceği, şampiyonlukların nasıl kazanılacağı konusunda bir fikir yok. Yine insaflı davranmışlar, 1 milyar dolar bütçe, 10 yılda 15 şampiyonluk ve 10 Avrupa şampiyonluğu da diyebilirlerdi. 
     Ve Dünya klasmanın 1. sıraya kadar yükselen kulüp, hızla geriliyor. Geleceğe ilişkin en küçük bir ışık bile vermeden... 
     Bu yıl Galatasaray, bütün aleyhteki çalışmalara rağmen şampiyon olacak. Ama bu şampiyonluk bile Galatasaray’ın aydınlık görünmeyen geleceğini kurtarmaya yetmez. Çünkü Galatasaray’da geleceği düşünen kimse yok. 
     
     



 SPOR 






















</TEXT>
</DOC>
