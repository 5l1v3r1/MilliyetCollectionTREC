<DOC>
<DOCNO> 116246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/dunya/adun.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Özkök’ü sevdi 
</HEADLINE>
<TEXT>

Washington, seçimden bir gün sonra bir hafta süreyle ağırlayacağı Genelkurmay Başkanı Orgeneral Özkök’e selefi Kıvrıkoğlu’na kıyasla Kıbrıs ve Irak gibi konularda işbirliği yapabilecekleri bir komutan’ gözüyle bakıyor 
     YASEMİN ÇONGAR Washington 

     ABD, Türkiye’deki erken seçimlerin hemen ardından, Genelkurmay Başkanı Orgeneral Hilmi Özkök’ü ağırlayacak. Orgeneral Özkök’e, selefi, emekli Orgeneral Hüseyin Kıvrıkoğlu’na kıyasla "uluslararası deneyimi çok daha güçlü ve daha rahat işbirliği yapabilecekleri bir komutan" gözüyle bakan Washington, önümüzdeki aylarda Ankara’nın, Irak ve Kıbrıs konularında izleyeceği tutumda, Türk Genelkurmayı’nın "belirleyici rolü" olacağına inanıyor ve Özkök’le diyaloğuna bu açıdan özel bir önem veriyor. 
     
     Etkinliği kanıtlanmış 
     Orgeneral Özkök’ün görevine atanmasının ardından Milliyet’e değerlendirme yapan Bush yönetimi kaynakları, yeni Genelkurmay Başkanı’nın, iyi derecede İngilizce bilmesi sayesinde, ABD diplomatlarıyla, Irak gibi kritik konularda, eskiden beri "samimi bir diyalog" geliştirdiğini vurgulamışlardı. 
     Orgeneral Özkök’ün, 4 - 10 Kasım günlerinde ABD’ye yapacağı ziyarete de, "Bu samimi diyaloğu, çok kritik bir zamanda ve en üst düzeyde geliştirme fırsatı" diye bakılıyor. Washington’ın bu bakışı, "Western Policy Center" adlı fikir kuruluşunun yayımladığı bir rapora da yansıdı. 
     "Türk Ordusunun Yeni Çehresi" başlıklı raporu kaleme alan emekli yarbay Steve Williams, Orgeneral Özkök konusunda, "Hem Avrupalıların hem Amerikalıların saygısını kazanmış bir komutan. Genelkurmay Başkanlığı, terörizmle savaş ve Irak’a yönelik potansiyel müdahale açısından özellikle önemli" yorumunu yaptı. 
     Özkök’ün, Türk ordusunun "Balkanlar’da ve Afganistan’da önemli rolleri başarıyla yerine getirmesindeki katkısını" vurgulayan rapor, "General Özkök ve General Zorlu gibi önderleri sayesinde, Türk Ordusu’nun yeni çehresi kendine daha güvenli ve daha yetenekli, aynı zamanda da ABD’ye daha yakın bir hal almıştır" ifadesine yer verdi. 
     Emekli Orgeneral Kıvrıkoğlu’ndan "dört yıllık görevi sırasında ABD’ye hiç gelmeyen, bunun yerine Çin gibi ülkelere gitmeyi yeğleyen bir münzevi" diye söz eden rapor, Özkök’ün ise "uluslararası forumlarda etkinliğini kanıtlamış" bir komutan olduğunu yazdı. 
     
     Özkök’ün üç sınavı’ 
     Türk resmi çevrelerinde "Yunanistan yanlısı" diye nitelendirilen Western Policy Center’ın raporunda, "Olumlu ve yapıcı imajını koruması için, Özkök bu yıl bazı sınavları geçebilmek zorunda. Türkiye, Irak’ta rejim değişikliğine yönelik olarak ABD’nin yanında yer almalı. ... Türkiye aynı zamanda, AB’nin kendisine somut bir üyelik yolu çizme kararı alabilmesi için, iktisadi ve siyasi reformlarını sürdürmeli. Son, ancak daha ivedi olarak, Türkiye, Kıbrıs’ın bölünmüşlüğüne son vermeye yönelik diplomatik çabayı desteklemeli" denildi. 
     
Kıvrıkoğlu münzevi, Özkök diyaloğa açık’      Amerikan fikir kuruluşu "Western Policy Center"ın "Türk Ordusu’nun Yeni Çehresi" başlıklı raporunda eski Genelkurmay Başkanı Hüseyin Kıvrıkoğlu "münzevi" olarak tanımlandı. Raporda Özkök için, "hem Amerikalıların hem de Avrupalıların saygısını kazanmış bir komutan" denildi. 
     
     
     
     



 DÜNYA 












</TEXT>
</DOC>
