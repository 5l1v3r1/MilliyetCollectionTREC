<DOC>
<DOCNO> 145766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo02.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Cibona'ya uzatmalarda boyun eğdi... 
</HEADLINE>
<TEXT>

     Basketbol Erkekler Avrupa Ligi 2. tur D Grubu'nda Efes Pilsen, Hırvatistan deplasmanında KK Cibona VIP Zagreb ile yaptığı maçı 82-75 kaybetti. 
     Karşılaşmaya pota altında Mujezinoviç ve dışarıdan da Rimaç ile etkili başlayan Cibona Zagreb, 7. dakikada 17-11 ile 6 sayılık üstünlük yakaladı. Bu dakikadan sonra alan savunmasına dönen Efes Pilsen, Kaya'nın basketiyle 8. dakikada 17-17 beraberliği sağlarken, 1. periyot da 19-19 berabere tamamlandı. 
     2. periyodun ilk bölümlerinde büyük çekişme yaşandı. Efes Pilsen, Kambala ile Cibona Zagreb ise Prkaçin ile sayılar buldu ve 16. dakika da 29-29 berabere geçildi. Bu dakikadan sonra pota altında rakibinin sert savunması karşısında etkisiz kalan lacivert-beyazlılar, dış atışlarda da başarısız olunca üstünlüğü tekrar rakibine kaptırdı. Efes Pilsen, Rimaç ve Mc Linton'un sayılarına engel olamayınca karşılaşmanın ilk yarısı 39-33 Cibona Zagreb lehine tamamlandı. 
     3. periyotta Rimaç ile etkili oyununu sürdüren Cibona Zagreb, 21. dakikada 42-33 ile farkı 9 sayıya çıkarırken, 3. periyodu da 56- önde geçti. 
     Son periyodun başlarında hücumda başarılı oynayan Efes Pilsen, Golemac'ın basketiyle 33. dakikada 57-56 ile öne geçmesine rağmen, yine Rimaç'ın basketlerine engel olamadı ve 37. dakikada 67-61'lik skorla geri düştü. Bu bölümde büyük çekişme yaşanırken, maçın bitimine 27 saniye kala 67-65 geride olan Türk temsilcisi, yaptığı hücumda Kambala'ya yapılan faulle 2 atış kazandı. Kambala'nın bu pozisyonda sakatlanmasıyla yerine oyuna giren Brown, faul atışlarını sayıya çevirerek son 5 saniyede skoru 67-67 beraberliğe getirdi. Hırvat ekibi, son hücumda Ruziç ile pota altından sayı bulamayınca, maçın normal süresi 67-67 beraberlikle tamamlandı. 
     Uzatma dakikalarında Efes Pilsen, hücumda etkisiz kalırken, günün başarılı oyuncusu Rimaç ve Mujezinovic'in sayılarına da engel olamayınca, Cibona Zagreb karşılaşmayı 82-75 kazandı. Efes Pilsen, ribaundlarda rakibine 44-29 üstünlük sağlamasına rağmen karşılaşmayı kazanmayı başaramadı. Lacivert-beyazlılar, bu yenilgiyle 2. turda grubundaki 4. maçında ilk yenilgisini almış oldu. Efes Pilsen, Cibona Zagreb ile bu sezon yaptığı 4. maçında 2. kez rakibine yenilmiş oldu. 
     
     KÜNYE 

     Salon Drazen Petroviç. 
     Hakemler Ramualdas Brazauskas Litvanya xx, Pascal Dorizon Fransa xx, Marcus Hesse Almanya xx KK Cibona VIP Zagreb Kus x 2, Mance x, Rimaç xxxx 32, Prkacin xxx 16, Mujezinoviç xxx 16, Mc Linton xx 10, Planiniç xx 3, Ruziç x, Stimaç x 3. 
     Efes Pilsen Kerem x 6, Brown xx 13, Granger xx 14, Kambala xx 13, Kaya xx 10, Asım xx 5, Ender x, Golemac xx 10, Alper xx 4, Ömer x 
     




</TEXT>
</DOC>
