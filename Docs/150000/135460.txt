<DOC>
<DOCNO> 135460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun23.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman hükümeti, Türkiye'ye Patriot göndermek için kararsız 
</HEADLINE>
<TEXT>

     Alman basını, Alman hükümetinin Türkiye'ye ''Patriot'' hava savunma füzeleri gönderme konusunda bir ikilemle karşı karşıya olduğunu yazdı. 
     Frankfurter Rundschau gazetesi, ''Irak savaşı durumunda, Alman hükümeti için dayanıklılık sınavı sadece AWACS tipi erken uyarı uçaklarında Alman askerlerinin yer almasıyla sınırlı kalmayabilir. Koalisyon çevrelerinde, gelecek hafta Türkiye'nin 'Patriot' füzeleri isteği konusunda da karar verilmesi gerekeceğinden yola çıkılıyor'' ifadelerine yer verdi. 
     Almanya'nın bir ikilemle karşı karşıya kaldığı ifade edilen haber-yorumda, ''Son olarak İsrail'e yapıldığı gibi sadece malzeme gönderilmesi, Türkiye konusunda yeterli olmayacak, çünkü bu ülkede füzeler için eğitilmiş personel bulunmuyor. Bu nedenle, NATO görevi çerçevesinde Alman askerlerinin de Türkiye'ye gönderilip gönderilmemesi gerektiği sorusu ortaya çıkıyor. Bu konuda Sosyal Demokrat Parti SPD içinde, 'Patriot' konusunun henüz kamuoyunda açıklama yapılmayacak kadar hassas olduğu görüşü yaygın'' denildi. 
     Birlik 90 Yeşiller Partisi'nin savunma uzmanı Winfried Nachtwei ise gazeteye yaptığı açıklamada, ''Şu anda Alman askerlerinin gönderilmesine izin verilmesi düşünülemez, ancak Türkiye'nin gerçekten tehdit altına girmesi durumunda buna onay verilmesi mümkün'' dedi. 
     ''Patriot'' tipi silah sistemlerinin Almanya dışında sadece Hollanda ve ABD'de bulunduğuna işaret edilen haber-yorumda, ''Hollandalılar da, Alman ordusundan kendilerine takviye yapmasını istiyorlar. Böylece teorik olarak bu silahların Hollanda'ya devredilmesi ve Hollandalıların da Türkiye'ye yardımcı olmaları düşünülebilir. Berlin, Türkiye'nin talebinin, ABD üslerini değil, sivilleri korumaya yönelik olduğundan hareket ediyor'' denildi. 
     Süddeutsche Zeitung gazetesi de, Hollanda'nın Türkiye'ye füze vermeye hazır olduğu görüşüne yer vererek, ''Amerikan hükümetinin Türkiye'ye füze verilmesi yönündeki talebi şimdiye dek Almanya ve Fransa'nın direnişinden dolayı yerine getirilememişti. Şimdi ise Hollanda'nın, Türkiye'nin güneydoğusunda 'Patriot' füzeleri konuşlandırmaya hazır olduğunu ima etmesiyle Berlin üzerindeki siyasi baskı daha da artmış bulunuyor'' şeklinde görüş belirtti. 
     Bazı NATO diplomatlarının, Türkiye için destek önlemleri alınmasını reddetmeleri durumunda Almanya ve Fransa'nın tümüyle tecrit edilme tehlikesi ile karşı karşıya kalacağı görüşünde oldukları belirtilen yorumda, ''Berlin bugüne kadar 'Patriot' füzelerinin Türkiye için hazır bulundurulması konusunda şüpheli açıklamalar yaptı. Bunun arkasında muhtemelen hükümetin, savunma füzelerinin kullanılması için Alman askerlerinin görevlendirilmesinin gerekebileceği ve bunun da dolaylı yoldan savaşa katılma olarak anlaşılabileceği endişesi yatıyor'' denildi. 
     Türkiye'ye gönderilecek füzeleri Hollandalı ya da Amerikan askerlerinin kullanmasının mümkün olduğuna dikkat çekilen yorumda, NATO'da görevli bazı diplomatların, ''Türkiye'nin, Irak'ın kitle imha silahlarına karşı korunması için 'Fuchs' tipi Alman tanklarının kullanılmasının da düşünüldüğü'' şeklindeki haberlerin ise doğru olmadığını söyledikleri belirtildi. 
     





</TEXT>
</DOC>
