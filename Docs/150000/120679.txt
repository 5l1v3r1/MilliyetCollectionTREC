<DOC>
<DOCNO> 120679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/guncel/gun01.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Erdoğan’ın iftar turunda yanında sadece Milliyet vardı... 
</HEADLINE>
<TEXT>
Dram üstüne dram 
İftar saatinde İstanbul’un gecekondularını dolaşan AKP liderinin eşi, dert üstüne dert dinledi. Erdoğan, vatandaşın sorunlarını hükümete raporla ileteceğini söyledi 
     ŞÜKRAN ÖZÇAKMAK İstanbul 

     AKP lideri Recep Tayyip Erdoğan’ın eşi Emine Erdoğan, dün akşam iftarda ziyaret ettiği gecekondularda büyük dramlarla karşılaştı. Erdoğan, bundan böyle kapı kapı dolaşıp vatandaşın sorunlarını hükümete rapor halinde sunacağını söyledi. 
     
     İLK DURAK ÜSKÜDAR 
     İftarda gecekondulara misafir olan Erdoğan’la birlikte dolaştık. Emine Hanım’ın ilk durağı Üsküdar’daki evinden yaklaşık yarım kilometre uzaklıktaki bir gecekondu oldu. Kapıyı çaldığında ezan okunuyordu. 60 yaşındaki Halime Ersal kapıyı araladığında, Beni tanıdın mı İftarı beraber açabilir miyiz ’ diye sordu. İkisi de engelli olan kızı Ayşa 28 ve eşi Halil 64 ile birlikte yaşayan Halime Ersal, tanıyamadım’ dediyse de misafirleri özür dileyerek içeri buyur etti. 
     Bir odadan ibaret evde divan ve birkaç sandalyeden başka eşya yoktu. Emine Hanım’ın yardımıyla sofra kuruldu. Getirdiği yumurtalı, kavurmalı ve pastırmalı pideler sofraya kondu. Bir de komşunun getirdiği yumurta yemeği... 
     Yemek boyunca Emine Hanım ailenin dertlerini dinledi. Sinoplu Ersal çifti, akraba evliliği yapmış, dört çocuklarından biri özürlü doğmuştu. Baba Ersal’ın aldığı yaşlılık maaşı olan 70 milyon liranın dışında gelirleri yok. Komşularının yardımlarıyla yaşayan aileye, Emine Hanım içerisinde 250 milyon lira bulunan zarfı gizlice verdi. 
     
     K BUS GİBİ 24 SAAT 
     Erdoğan’ın ikinci durağı felaketler zinciri yaşayan Zerdali ailesinin Çamlıca’daki gecekondusuydu. Ailenin son 24 saat içinde yaşadıkları inanılır gibi değildi. Evin reisi olan dört çocuk babası İbrahim Zerdali 38 , bir gün önce beyin tümörü teşhisiyle ışın tedavisi gören annesi Gülizar’ı, hastaneye götürmek için yola çıkmış, ancak geçirdiği trafik kazası sonrası her ikisi yaralanıp hastaneye kaldırılmıştı. Olayı duyan Vesile Zerdali de 9 aylık hasta bebeği Muhammet Kadri’yi çocuklarına bırakarak hastaneye koştu. Eve yaraları sarılan babaanne Gülizar’la döndü. Eşi ise tedavisinin sürmesi için hastanede kaldı. Ancak eve geldiğinde küçük oğlunu ölü buldu. Aile Muhammet’in ani ölümünü kafasında çıkan çıbana bağladı. 
     
     HASTANEYE GÖNDERDİ 
     Gülizar Zerdali’nin ayağı alçıda, başı sargılı taburcu edilmesine isyan eden Emine Hanım, hemen ambulans çağırtıp yaşlı kadını hastaneye gönderdi. Erdoğan, Zerdali ailesine erzak ve içi para dolu üç zarf vererek evden ayrıldı. Ardından iki aileyi daha dinledi. 
     
Köklü çözüm’      Bir akşamda dört aileyi dinleyen Erdoğan, yaşadıklarını şöyle değerlendirdi "Eskiden yalnızca aile sorumluluğum vardı. Şimdi icraat yapacak konumdayız. Milyonlarca insanın gözyaşı yüreğimize akıyor. Bu çok ağır bir sorumluluk. Tayyip Bey’e yardım etmek için halkın arasında dolaşıp onları dinleyecek, gerekirse çözüm üretilmesi için raporlar hazırlayacağım. Bir an önce işsizliğe çare bulunmalı. Özürlü ve bakıma muhtaç insanlar için rehabilitasyon merkezleri kurulmalı. Benim yaptığım yardım geçici. Köklü çözüm bulmalıyız." 
     



 GÜNCEL 




















</TEXT>
</DOC>
