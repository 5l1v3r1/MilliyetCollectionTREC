<DOC>
<DOCNO> 131059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo33.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, İspanya'dan döndü... Terim İstanbul'a gelmedi... 
</HEADLINE>
<TEXT>

     Galatasaray, İspanya kampını tamamlayarak İstanbul'a döndü. 
     Sarı-kırmızılı ekip, 10 günlük İspanya kampının ardından, akşam saatlerinde uçakla İstanbul'a geldi. İtalya'ya geçecek olan Teknik Direktör Fatih Terim ise dönen kafilede yer almadı. 
     Atatürk Havalimanı'nda, İspanya kampı ile ilgili görüşlerini açıklayan futbolcular, çalışmaların yararlı geçtiğini söylediler. Kamp boyunca en iyi şekilde çalışarak güç topladıklarını belirten Ümit Davala, ''Önümüzde Mısır ve Antalya kampları var. Onları da en iyi şekilde değerlendirerek ilk lig maçına çıkmak istiyoruz. Bugünkü Galatasaray, ilk yarıdakinden daha iyi durumda'' dedi. 
     Ayhan da iyi bir ortamda, iyi bir kamp dönemi geçirdiklerini ve ligin ikinci yarısında daha iyi olacaklarına inandığını söyledi. Bunun sinyallerini oynadıkları hazırlık maçlarında verdiklerini ifade eden sarı-kırmızılı futbolcu, ''Şampiyonluk için Galatasaray her zaman favoridir. Biz iddiamızı sürdürüyoruz'' diye konuştu. 
     Hakan ise kısa sürede fizik ve kondisyon açısından iyi duruma geldiklerini, Mısır ve Antalya kampıyla daha üst düzeye çıkmak istediklerini söyledi. 
     





</TEXT>
</DOC>
