<DOC>
<DOCNO> 139769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur22.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırında düşürdüğü 20 milyar lirasına kavuştu... 
</HEADLINE>
<TEXT>

     Düzce'de bir fırında düşürülen 20 milyar liranın sahibi bulundu. Parasına kavuşan Düzceli işadamı, fırıncıyı 1000 euro ile ödüllendirdi. 
     İlçenin Doğanlı Köyü'nde bulunan Kılıç Ekmek Fabrikası'ndan dün akşam 3 ekmek aldıktan sonra dükkanda 20 milyar lira düşüren Kerim Terzi'nin fırına gidip parasını sormasıyla olay aydınlatıldı. 
     Dükkan sahibi Erol Kılıç, dün akşam Beşiktaş'ın UEFA Kupası maçı nedeniyle heyecanlı olduğunu ve dükkana gelen müşteriye dikkat etmediğini söyledi. Dükkan içinde gezinirken parayı bulduğunu belirten Kılıç, ''Kerim Terzi abimiz her akşam bize gelerek ekmek alırdı, fakat onun para düşürdüğü aklımızın ucundan geçmedi. Kendisi gelerek, Buralarda para düşürdüm mü acaba, her yerde arıyorum deyince, parayı onun düşürdüğü ortaya çıktı'' diye konuştu. 
     Paranın sahibi Kerim Terzi de Düzce'de Yiğitler Beton'un sahibi olduğunu kaydederek, şunları söyledi 
     ''Beşiktaş maçı sırasında fırına gelerek ekmek aldım. Param, küçük telefon defterimin arasındaydı. Deftere bakıp, iç cebim yerine arka cebime koymuşum. Hala içinde para olduğunu zannediyordum ve daha sonra aklıma gelip de parayı yerinde görmeyince, sabaha kadar gözümü kırpmadım.'' Kerim Terzi, parayı saklayan ve hiç dokunmadan sahibini arayan Erol Kılıç'ı kutladığını da belirterek, ''Bu zamanda böyle iyi vatandaşlarımız da varmış. Allah razı olsun. Ben de kendisine 1000 euro vererek ödüllendiriyorum'' dedi. 
     





</TEXT>
</DOC>
