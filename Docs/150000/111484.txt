<DOC>
<DOCNO> 111484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur03.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala gazetecilere saldırdı... 
</HEADLINE>
<TEXT>

     İzmir'de bir restorana giden Galatasaray'ın ünlü futbolcusu Ümit Davala ile arkadaşları, görüntülerini almak isteyen basın mensuplarına saldırdı. 
     Ünlü futbolcunun Talatpaşa Bulvarı'ndaki Borsa Restaurant'ta olduğunu öğrenen Yeni TV kameramanı Ercan Akgün, İzmir TV'nin magazin muhabiri Ünal Gümüştekin ve İzmir TV kameramanı Gönen Güvenç, görüntü almak ve röportaj yapmak üzere restorana geldiler. 
     Ümit Davala, gazetecilerin görüntü aldığını fark edince basın mensuplarıyla tartışmaya başladı. Olay daha sonra restoran dışına taştı. Ümit Davala, Yeni TV kameramanına saldırarak kamerasını kırdı. Kavgayı ayırmak isteyen İzmir TV magazin muhabiri Ünal Gümüştekin de darbelere maruz kaldı. 
     Akşam Gazetesi magazin muhabiri Serhan Şarman'ın da fotoğraf makinasıyla olay yerine geldiğini gören Ümit Davala, bu kez de Şarman'a saldırdı. Genç magazinciyi yere yatıran Davala, yumruklamaya başladı. İzmir TV magazin muhabiri Ünal Gümüştekin de yumruklandı. 
     Ümit Davala ve arkadaşları daha sonra, 35 AD 1739 plakalı otomobille olay yerinden uzaklaştı. Saldırıya maruz kalan gazeteciler, Kantar Karakolu'na giderek şikayetçi oldu. 
     Gazeteciler, Ümit Davala ve arkadaşları hakkında savcılığa da suç duyurusunda bulunacaklar. 

     
</TEXT>
</DOC>
