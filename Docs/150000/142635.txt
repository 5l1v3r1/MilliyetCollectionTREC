<DOC>
<DOCNO> 142635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/yazar/tamer.html </URL>
<DATE> 2003/03/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Neden kalkınmış tek Müslüman ülke yok 9 
</HEADLINE>
<TEXT>

     Yeni Şafak’taki dizi yazının dünkü bölümünde, "Erdoğan, Beyoğlu ilçe başkanlığından beri kadınları siyasete dahil etmeyi başardı. Bu yeni bir örgütlenme modeliydi. Erdoğan’ın açılımı, sonraki yıllarda RP’yi iktidara taşıyan bir model olarak benimsendi. Beyoğlu modeli şimdi de iktidar oldu" deniyor. 
     Geçmiş yıllarda seçim öncesinde gerek Anadolu’ya, gerekse büyük kentlerin varoşlarına gittiğimde önce RP, ardından SP’deki partinin kadın örgütlerinin diğer partilere oranla ne kadar faal olduğunu ben de hayretle fark etmiştim. 
     Umarız Tayyip Bey, siyasette fevkalade etkili olan ve diğer partilere karşı fark yaratan bu modelinin bir benzerini, Türkiye’nin ekonomik açıdan yeniden kendi ayakları üzerinde durabilen bir ülke haline gelmesi için de geliştirir. Zira ünlü İslam tarihçisi Bernard Lewis’ten Bülent Eczacıbaşı’na, Rüştü Bozkurt’tan çok sayıda okurumuza, görüşleri alt alta koyduğunuzda "Müslüman ülkelerde kadının geri bıraktırılması" en ağırlıklı neden olarak ortaya çıkıyor. 
     
     Geriliği hep yeniden üreten bir motor var 
     Bilgi Üniversitesi öğretim üyesi, Radikal gazetesi yazarı Prof. Dr. Haluk Şahin de aynı görüşte 
     "Belli ki, İslam ülkelerinin, sahip oldukları çok önemli doğal kaynaklara rağmen çağdaş uygarlık düzeyinin altında kalmış olmaları tesadüf olamaz. Bu durum 300 - 400 yıldır devam ettiğine göre geçici de olamaz. 
     Gene belli ki İslam toplumlarında geri kalmışlığı yeniden üreten bir motor var. Bana göre bu durumun nedeni, İslam toplumlarında kadına yönelik ayrımcı yaklaşım. Kadının sistematik bir biçimde eğitim süreçlerinin dışında tutulması ve cahil bırakılması, hem çocukların yetiştirilmesi açısından, hem de toplumun yarısının toplumsal katkısının az olmasından dolayı İslam toplumlarını handikaplı kılıyor. 
     Yani başkaları iki motorla uçarken, siz tek motorla uçuyorsunuz. Ve üstelik bu motor da azgelişmişliği kuşaktan kuşağa aktaran bir taşıyıcı haline geliyor. 
     Mustafa Kemal’in kadın konusundaki radikal tutumunun ne kadar haklı olduğunu da gösteren bir tespit bu. Türkiye bugün bütün eksikliklerine rağmen İslam ülkelerine örnek gösterilecek bir toplumsal yapıya sahipse bunun nedeni, bu geri kalmışlığı yeniden üretme motorunun kısmen de olsa bundan 3 kuşak önce kırılmış olmasıdır." 
     
2 farklı lisanın iletişim eksikliği      VIP Turizm Genel Müdürü Yasemin Pirinççioğlu "Müslüman dünyada, farklı 2 dilden kaynaklanan bir iletişim eksikliği var. Kuran - ı Kerim’de kurallar var. Bu kurallar bir hayat felsefesini belirliyor. Fakat bu hayat felsefesi, insanın Allah’a olan ibadeti ve onu iyi bir insan yapmak için geçerli. Öbür tarafta ise ekonomik kurallar var. 
     Sanki 2 ayrı lisanda yazılmış bilgisayar programı gibi. Biri dini dille, diğeri ekonomik dille yazılmış. Birbirinin dilinden anlamayan 2 bilgisayar programı arasında uyum sağlamak, bunları ortak bir software’de yazılım birleştirip birbirine yaklaştırmak gerek. 
     Aslında insanların bir yandan dini vecibelerini yerine getirirken, diğer yandan ekonomik kurallara da uyum sağlamaları pekala mümkün. Önyargısı olmayan insanlar topluluğunun bir araya gelerek, bu hedef doğrultusunda farklılıkları optimize etmeleri gerekir. Umut ediyorum ki AK Parti, bu iki programı bir potada birleştirmeye çalışıyor. Çünkü dünya ekonomisi kuralları, başka bir lisanda almış başını gidiyor." 
     
     







AKP ve kriz yönetimi 


Lütfen biraz daha sıkışınız, sıkışınız, sıkışınız... 


Moda otoyolu... 


Aşağısı sakal, yukarısı bıyık 


İşte kapı, işte sapı 


Hacettepe, Arınç ve gençler 


100 günün bilançosu 


Akademi’de güvenlik tartışması 


Saddam canlı kalkan’ değil robot’ ister 


Yeni vergi var ama, salan nerede 


Körfez Savaşı tutanakları 


Neden kalkınmış tek Müslüman ülke yok 9 


Yeryüzünün kalbi 


Bağa gel, bostana gel’ 


</TEXT>
</DOC>
