<DOC>
<DOCNO> 149526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sondun17.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Telegraph Rusya, savaş öncesi Saddam'a yardım etti 
</HEADLINE>
<TEXT>

     İngiltere'de yayımlanan Sunday Telegraph gazetesi, Rusya'nın Irak savaşından önce Devlet Başkanı Saddam Hüseyin'e yardım ettiğini, hatta bunun için Rus ajanların İngiltere Başbakanı Tony Blair'in diğer bazı Batılı liderlerle yaptığı görüşmeleri bile izlediğini öne sürdü. 
     Bu bilgileri, ''Bağdat'ta ele geçirdiği çok gizli belgelere'' dayandıran gazete, Rusya'nın savaşa yaklaşıldığı aylarda Saddam Hüseyin rejimine çok değişik alanlarda yardım ettiğini ileri sürerken, Blair ile diğer Batılı liderlerin görüşmelerinin ayrıntılarının da bunların arasında bulunduğunu iddia etti. 
     Gazete, Batı'da Irak tarafından kullanılabilecek kiralık katillerin listesini Saddam Hüseyin rejimine sağladığını öne sürdüğü Rusya'nın, Irak'ın komşusu bütün ülkelerin yakın zamanda yaptıkları bütün silah anlaşmalarının ayrıntılarını içeren bilgileri de paylaştığını belirtti. 
     Rusya-Irak arasında istihbarat paylaşımı konusunda çeşitli anlaşmalar imzalandığını da iddia eden Sunday Telegraph, bu anlaşmalar çerçevesinde iki ülkenin birbirlerine ajanlarını diğer ülkelere sokmak için gerekli vizeleri sağlama noktasında da yardımcı olduklarını öne sürdü. 
     Bu istihbarat paylaşımı anlaşması çerçevesinde iki ülkenin El Kaide lideri Usame Bin Ladin ile ilgili bilgileri de paylaştıklarını belirten gazete, Rusya ile Saddam rejimi arasındaki bu son derece gelişmiş ilişkileri ortaya koyan istihbarat belgelerinin, Irak istihbaratının Bağdat'taki merkezinin bombalanmasının ardından gazete tarafından dün ele geçirildiğini iddia etti. 
     Bombardımanla Irak halkının acılarında büyük pay sahibi olan bu merkezin sıradan Iraklıların eline geçtiğini, herkesin dün gün boyunca kayıp yakınları hakkında bilgi bulabilmek için belgeler üzerinde inceleme yaptığını belirten gazete, Arapça olan istihbarat belgelerinin, dünyanın çeşitli ülkelerindeki ve Moskova'daki ismi belirsiz Iraklı ajanlarca hazırlandıklarını kaydetti. 
     
     MART 2002 

     ''Gizli'' damgalı raporda Tony Blair'den söz edildiğini ve raporda Iraklı ajanın Rus meslektaşının kendisine Blair ile İtalya Başbakanı Silvio Berlusconi arasındaki bir görüşmeyi aktardığını bildirdiğini kaydeden gazete, ayrıntıları 5 Mart 2002'de aktarılan bu görüşmenin, 15 Şubat 2002'de Roma'da yapıldığını belirtti. 
     Gazete, ajanların Blair'in bu görüşmede BM'nin Irak konusunda aldığı bazı olumsuz kararlara dikkat çektiğini, ancak bu dönemde İngiliz askerinin halen Afganistan'da olması nedeniyle Irak'ta savaşmayı göze alamadığını söylediklerine işaret etti. 
     Haberde, ''Rusya'nın bu tür istihbarat faaliyetleri yaptığı bilinir. Ama bunu Irak ile paylaştığının ortaya çıkması hem Rus-İngiliz ilişkileri, hem de Başbakan Blair için büyük zorluklar yaratacak'' denildi. 
     Başbakan'ın Ekim 2001'de Moskova'da Devlet Başkanı Vladimir Putin ile görüştükten sonra iki ülke ilişkilerinde yeni bir dönem başladığını söylediğini de hatırlatan gazete, ilişkilerin bununla da kalmadığını, İngiliz istihbaratının, Rus istihbaratının Batı'daki casusluk çalışmalarını artırdığı uyarılarına rağmen, Blair'in Putin ile ilişkilerini geliştirmeyi sürdürdüğünü yazdı. 
     
     ÇEÇENLER 

     Blair'in Putin'in Moskova yakınındaki konutuna konuk bile olduğunu hatırlatan gazete, ''Çeçenler konusunda Rusya'ya yardım etti, hatta Putin'e Kraliçe ile özel bir çay daveti bile ayarladı. Şimdi de güç durumda kaldı'' yorumunda bulundu. 
     Batı'daki kiralık katillerin listesinin 27 Kasım 2000 tarihli bir istihbarat raporunda yer aldığını da belirten gazete, kendisini ''SAB'' olarak tanıtan ajanın, ''Ruslar bana katillerin ayrıntılı bir listesini verdi'' dediğine dikkat çekti. Raporun o ana kadar bu katillere verilen bir göreve dikkat çekmediğini belirten gazete, ''Ama bu rapor, Rusların Saddam rejimiyle neler paylaşabileceğini ortaya koyması açısından önemli'' ifadesini kullandı. 
     12 Mart 2002 tarihli bir başka raporun ise Saddam'ın bir nükleer silah geliştirmeye çok yakın olduğunu ve hatta belki de geliştirdiğini ortaya koyduğunu öne süren Telegraph'ta, ''Bu belge, Rusya'nın Irak'a eğer BM ile işbirliğini reddederseniz bu ABD'ye nükleer silahları imha etme hakkı verir dediğini ortaya koyuyor'' denildi. 
     Komşu ülkelerin silah alımları konusunda da Rusya'nın Irak'a istihbarat verdiğini belirten gazete, 27 Ocak 2000 tarihli bir belgede de Bağdat'a, Suriye'nin Rusya'dan aldığı roketler konusunda bilgi verildiğini öne sürdü. Gazete, bu alım için Suriye'nin Rusya'da 65 ve 73 milyon dolarlık iki ayrı ödeme yaptığını da Irak'ın Rus istihbaratından öğrendiğini kaydederken, Mısır'ın da Rusya ve Kuveyt'ten karadan havaya fırlatılan füzeler aldığının Irak'a söylendiğine işaret etti. 
     Gazete, Başbakanlık sözcülüğünün bu habere ilişkin yorum yapmaktan kaçındığını da bildirdi. 

     
</TEXT>
</DOC>
