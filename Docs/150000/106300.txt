<DOC>
<DOCNO> 106300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sontur19.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, Cem'i çağırdı, yanıt ''ilhaklarla ilgilenmiyoruz''... 
</HEADLINE>
<TEXT>

     CHP Genel Başkanı Deniz Baykal, bugün YTP Genel Başkanı İsmail Cem'e bir kez daha çağrıda bulundu "Onu CHP listelerinde görmek isteriz" dedi. 
     İsmail Cem'in yanıtı ise gecikmedi, "İlhaklar, iltihaklarla ilgilenmiyoruz..." Deniz Baykal, seçim kampanyasının açmak için gittiği Antakya'da yolda gazetecilerle sohbet etti. Baykal, YTP'ye son bir çağrısı olup olmayacağına ilişkin soruyu şöyle yanıtladı 
     ''Bir çağrıda bulunmak istemiyorum. Ama bu demek değil ki böyle bir oluşuma açık değilim. Bir umut ışığı olsa belki daha farklı konuşabilirdim. Daha önce yaptığım çağrı geçerlidir. Arkadaşlarımı CHP çatısı altında yer almaya çağırmıştım. O çağrı son ana kadar da geçerli olarak kalacaktır.'' Baykal, ''YSK'ya vereceğiniz listede İsmail Cem'in de olmasını ister misiniz '' şeklindeki bir soru üzerine ''Evet isterim. Daha açık nasıl söyleyeyim'' dedi. 
     
     YANIT GECİKMEDİ 

     Yeni Türkiye Partisi YTP Genel Başkanı İsmail Cem, CHP Lideri Deniz Baykal'ın 11 Eylül'e kadar DSP ve YTP'ye kapılarının açık olduğu yönündeki sözlerine karşılık, ilhak ve iltihak kavramlarıyla ilgilenmediklerini söyledi. 
     Cem, mücadelenin yeni başladığını belirterek, "Ben başbakan olarak hazırım" dedi. 
     
     ECEVİT "SAMİMİYETTEN UZAK" 

     Bülent Ecevit'e de gazeteciler CHP Genel Başkanı Deniz Baykal'ın DSP ve YTP'ye çağrısını yenilediğinin hatırlattı. Ecevit, Baykal'ın aslında kendilerine çağrı yapmadığını, ''partinizin kapısını kapatın bize katılın'' anlamına gelen ifadelerde bulunduğunu söyledi. 
     Baykal'ın, kendisine siyasi hayatını CHP çatısı altında noktalaması çağrısında bulunduğunu da ifade eden Ecevit, ''Samimiyetten çok uzak, son derece yakışıksız bir çağrı, ciddiye alınacak bir tarafı da yok'' dedi. 
     Başbakan Ecevit, şöyle konuştu 
     ''Yeni CHP, cumhuriyetin kökenleriyle fazla yakın bir ilgisi olmuyor. Onun için bizim aslında bugünkü CHP ile bir işimiz yok, biz kendi yolumuzda yürümeye devam edeceğiz. DSP tutarlılığa büyük önem veren bir partidir. Oysa bizim dışımızdaki sol partilerin düşünceleri büyük bir karmaşa içindedir öteden beri. Bugün CHP olarak tanımlanan fakat aslında gerçek CHP'yi yansıtmayan partinin de düşünsel kargaşa içinde bulunduğunu herkes biliyor. Onun için biz kendi yolumuzda devam ediyoruz.'' 
     





</TEXT>
</DOC>
