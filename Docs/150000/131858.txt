<DOC>
<DOCNO> 131858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sontur08.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklarını yurt ve yuvalara bırakmak isteyenlerin sayısı arttı... 
</HEADLINE>
<TEXT>

     Başkent'te, geçen yıl, ekonomik nedenler başta olmak üzere çocuklarını yurt ve yuvalara bırakmak isteyen ailelerin sayısında bir önceki yıla göre artış görüldü. 
     Ankara Sosyal Hizmetler il Müdürlüğü'nden aldığı bilgiye göre, çeşitli nedenlerle çocuklarını koruma altına aldırmak için başvuranların sayısı, geçen yıl, bir önceki yılın 2 katına çıktı. 
     Yurt ve yuvalarda çocuklarının bakımının sağlanması için 2001 yılında 158 aile 258 çocuk için başvuruda bulunurken, 2002 yılında 320 aile, 390 çocuğun koruma altına alınmasını talep etti. Bu çocuklardan yüzde 80'i çeşitli kurumlarda koruma altına alındı. 
     Aileleri tarafından geçen yıl 212 kız, 178 erkek çocuğun yurt ve yuvalarda bakılması isteğinde bulunuldu. Bu çocuklardan 90'ı koruma kararı ile yurt ve yuvalara yerleştirildi, 126 çocuğun ailesine ise nakdi yardım yapıldı. Çocukların bir kısmının aylık giderleri karşılanırken, bir kısmına da 6 aylık giderleri hesaplanarak toplu ödeme yapıldı. 6 aylık dönemin sonunda yapılan incelemelere göre bazı ailelere yapılan yardımın devam etmesi kararlaştırıldı. 
     Ekonomik nedenlerden dolayı okula gidemeyen çocuklardan 40'ının yatılı bölge okullarında eğitimlerine devam etmesi sağlandı. Yaşları küçük bazı çocuklar kreşe gönderilirken, bazılarına da psikolojik destek sağlanması amacıyla ergen danışma merkezlerinden yardım alma imkanı sağlandı. 
     
     PARÇALANAN AİLE DE ÇOCUĞUNU VERİYOR 

     Yurt ve yuvalara koruma kararı için yapılan başvurularda ekonomik nedenler birinci sırada yer alırken, bunu parçalanan aileler ve ihmal ve istismar edilen çocukların kurum bakımına alınması dolayısıyla yapılan başvurular izliyor. 
     Öte yandan, SHÇEK'e bağlı yurt ve yuvalarda koruma altına alınan çocuk sayısının artması üzerine, kurumlar kapasitelerinin üzerinde hizmet vermeye başladılar. 
     Yetkililer, yakın bir zamanda artık yurt ve yuvalara çocuk alamayacak duruma geleceklerini belirterek, çok acil durumda olan ihmal ve istismar edilenler ile terkedilmiş bebeklerin bakım altına alındığını kaydettiler. 
     





</TEXT>
</DOC>
