<DOC>
<DOCNO> 129600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur17.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmi verilere göre Türkiye'de 2 milyon 373 bin işsiz var 
</HEADLINE>
<TEXT>

     Türkiye'de 2002 yılı verilerine göre, 2 milyon 373 bin kişi işsiz, işsizlik oranı ise yüzde 9.9. Son iki yılda işsiz sayısı 1 milyon 78 bin arttı. 
     Türkiye İş Kurumu'nun 2000 yılına ait hesap ve işlemleri TBMM KİT Komisyonu'nda görüşülüyor. 
     Türkiye İş Kurumu Genel Müdürü Necdet Kenar, komisyonda yaptığı konuşmada, Türkiye'de işsizlik sorunun yoğunlukla yaşandığını söyledi. Kenar, Devlet İstatistik Enstitüsü'nün 2002 yılı 3. dönem Hane Halkı İşgücü Anketi sonuçlarını da açıkladı. 
     Buna göre, Türkiye'de işsiz sayısı 2 milyon 373 bin, işsizlik oranı yüzde 9.9. Eksik istihdam yüzde 5 olarak gerçekleşirken, işsizlik oranı ile toplamı olan atıl işgücü oranı yüzde 14.9 olarak gerçekleşti. 2001 yılı ile karşılaştırıldığında, istihdam edilenlerin sayısı 184 bin daha azalırken, işsiz sayısı aynı döneme göre 466 bin kişi arttı. Son iki yılda işsiz sayısı, 1 milyon 78 bin artış gösterdi. 
     Kurumsal olmayan sivil nüfus 66 milyon 162 bin olarak belirlenirken, bunun 46 milyon 767 bini 15 yaş ve üstü, 19 milyon 395 bini ise 14 yaş ve altında. 
     İşgücüne katılma oranı genel olarak yüzde 51.5 ile oldukça düşük. Kadınlarda bu oran yüzde 30.1. 
     İstihdam oranı genelde yüzde 46.4. Bu oran ABD'de yüzde 75, AB ortalaması ise yüzde 64. İstihdam edilenlerin yüzde 29.5'ini kadınlar oluşturuyor. 
     
     İSTAHDAMIN YÜZDE 'Ü KAYITDIŞI 
     Aynı verilere göre, istihdam içindeki tarım sektörü yüzde 36.5 ile hizmet sektöründen sonra ikinci sırada yer alıyor. 
     İstihdam edilenlerin yüzde 25.8'i SSK'ya, yüzde 12.2'si Bağ-Kur'a, yüzde 9.1'i de Emekli Sandığı'na kayıtlı. Yüzde 52.9'u ise herhangi bir sosyal güvenlik kuruluşuna kayıtlı değil. 
     Çocuk işçiliği 2001 yılına göre yüzde 17.2 azalırken, 12-17 yaş grubunda çalışan çocukların sayısı 1 milyon 248 bin olarak tespit edildi. 
     Yabancı kaçak işçilik, işgücü piyasasında önemli bir sorun olarak yer alırken, istihdam edilenlerin yüzde 50.8'inin ilkokul mezunu olduğu kaydedildi. 
     
     İŞ TALEBİ 
     Türkiye İş Kurumu'na 2001 yılında 327 bin 417 kişi iş isteği ile başvurduğu, bunlardan 213 bin 998'inin işe yerleştirildiği bildirildi. 2002 yılı Ocak-Kasım döneminde ise 291 bin 600 kişi iş talep etti, bunlardan 106 bin 630'una istihdam sağlandı. 2002 Kasım ayı sonu itibarıyla Türkiye İş Kurumu'na başvuran kayıtlı işsiz sayısı 484 bin 230. 
     Genel Müdür Necdet Kenar, kurumunun oluşturulmasına ilişkin yasa tasarısının hala yasalaşmadığını ifade ederek, mevcut hukuki boşluk nedeniyle gerekli hizmetlerin yürütülmesinde sorunlarla karşılaştıklarını söyledi. 
     
     ''SSK, İŞKUR VE BAĞ-KUR HUKUKEN YOK'' 
     Komisyonda söz alan Yüksek Denetleme Kurulu temsilcisi Mustafa Turan da SSK, Bağ-Kur ve Türkiye İş Kurumu İŞKUR yasalarının Anayasa Mahkemesi tarafından iptal edilmesinden sonra hazırlanan tasarıların TBMM'de kadük olduğunu hatırlattı. Turan, ''bu kurumların Danıştay'dan konuya ilişkin bir rapor istemişler ve raporda hukuki olarak bu kurumların varlığı kabul edilmemektedir denilmiştir. Şu anda SSK, Bağ-Kur ve İŞKUR hukuken yok sayılıyor'' diye konuştu. Turan, sözkonusu kurumlarla ilgili tasarıların öncelikle yasalaştırılması gerektiğini ifade etti. 
     





</TEXT>
</DOC>
