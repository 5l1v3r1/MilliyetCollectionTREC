<DOC>
<DOCNO> 119801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur07.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Sezer'in müdahalesi kabinede dengeleri değiştirdi'' 
</HEADLINE>
<TEXT>

     AK Parti Genel Başkanı Recep Tayyip Erdoğan, Cumhurbaşkanı Ahmet Necdet Sezer'in, yeni hükümetin düzenlenmesinde yaptığı müdahalenin ''dengeleri değiştirdiğini'' söyledi. 
     Erdoğan, AB konusunda temaslarda bulunmak üzere geldiği Madrid'de, İspanya Başbakanı Jose Maria Aznar ile görüşmesi sonrasında gazetecilerin sorularını yanıtladı. 
     Gazetecilerin kabineyi değerlendirmesini istemeleri ve ''kabinede Cumhurbaşkanı'nın bazı isimlerin görev alanlarını değiştirdiği''ne ilişkin sorular yöneltmesi üzerine, Erdoğan, ''Yaptığı müdahale kabinede dengeleri değiştirmiştir'' diye konuştu. 
     Erdoğan, basın toplantısının ardından gazetecilerin, ''Kabinenin oluşumunda Cumhurbaşkanı'nın değişiklik yaptığı söyleniyor, doğru mu'' sorusu üzerine, şu anda Başbakan Abdullah Gül ile görüşmediğini belirtti. Erdoğan, ''Belki de 1-2 değişiklik olmuş olabilir. Bunlar da olağandır'' dedi. 
     Ancak Tayyip Erdoğan, İspanya Başbakanı Anzar ile yaptığı görüşme sonrasında, ''Cumhurbaşkanı Ahmet Necdet Sezer'in, yeni hükümetin düzenlenmesinde yaptığı müdahalenin dengeleri değiştirdiğini söylediğinin'' hatırlatılması üzerine de ''Öyle bir ifade kullanmadım, kullandıysam sürçülisan olmuştur'' dedi. 
     Basın toplantısına, Devlet Bakanı ve Başbakan Yardımcısı Abdüllatif Şener, Dışişleri Bakanı Yaşar Yakış, Milli Savunma Bakanı Vecdi Gönül'ün yanı sıra Erdoğan'ın siyasi danışmanı Adana Milletvekili Ömer Çelik, İzmir Milletvekili Nükhet Hotar, Dışişleri Bakanlığı Müsteşar Yardımcıları Baki İlkin ve Akın Alptuna da katıldı. 
     





</TEXT>
</DOC>
