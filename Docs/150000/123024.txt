<DOC>
<DOCNO> 123024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur09.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik canavarı Kayseri'de işbaşındaydı 6 ölü, 11 yaralı 
</HEADLINE>
<TEXT>

     Kayseri-Ankara karayolunda sabah saatlerinde meydana gelen trafik kazasında, aynı aileden 6 kişi öldü, 11 kişi yaralandı. 
     Alınan bilgiye göre, Kayseri'den Ankara yönüne gitmekte olan İsmail Özdemir'in kullandığı 76 AD 644 plakalı otomobille karşı yönden gelen Salih Bulut yönetimindeki 66 DN 038 plakalı midibüs, Kayseri- Ankara karayolunun 27. kilometresinde çarpıştı. 
     Otomobilin şerit ihlali yapması sonucu meydana geldiği belirtilen kazada, sürücü İsmail Özdemir 47 ile otomobilde bulunan Nurhayat 44 , Reyhan 18 , Gökçen 21 , Rakibe 18 ve Gülay Özdemir 18 , olay yerinde öldü. Midibüste bulunan ve yaralanan 11 kişi, Kayseri'deki hastanelerde tedavi altına alındı. 
     Kazada, metal yığını haline gelen otomobilden cesetler, Kayseri Büyükşehir Belediyesi itfaiyesinden temin edilen aletlerle kesilerek çıkartıldı. Kaza nedeniyle Kayseri-Ankara karayolu da yaklaşık 2 saat trafiğe kapatıldı. 
     Yetkililer, kaza ile ilgili soruşturmanın sürdürüldüğünü belirttiler. 
     





</TEXT>
</DOC>
