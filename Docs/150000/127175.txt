<DOC>
<DOCNO> 127175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/spor/spo05.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarı herkesin’ 
</HEADLINE>
<TEXT>

Şenol Güneş, sahiplenme adına, Ay - Yıldızlı ekibin başarısının gölgelenmemesi gerektiğini söyledi, Yoksa yarınları kaybederiz’ dedi 
     MURAT AĞCA 

     TSYD seminerinde bir konuşma yapan Milli Takım Teknik Direktörü Şenol Güneş ilginç mesajlar verdi. Güneş, "Ortada bir başarı varsa, bunda hepimizin katkısı var" diye başladığı konuşmasını "Sahiplenme adına, bu başarıyı gölgelemeyelim. Ben anlayışıyla hareket edersek yarınları kaybederiz. Bir kişi kendi adına ön plana çıkıyorsa, yok olmaya mahkumdur" sözleriyle sürdürdü. Milli çalıştırıcı, kendisinin değil düşüncelerinin tanınması halinde, geleceğe daha iyi mesajlar verilebileceğini de ekledi. 
     ŞENOL Güneş, her zaman başlarının dimdik olması gerektiğini vurguladı, "Bu ülke insanını ezmeye kimsenin hakkı yok" dedi. Güneş, Dünya Kupası’nda, üçüncülükten çok, maçtan sonra iki takımın dostluğunun akıllarda kaldığını hatırlattı. Milli Takım hocası, kendisinden örnek vererek, kalecilerin hep yalnız kaldığını, arkasında sadece kale çizgisinin olduğunu, bu nedenle önüne bakmak zorunda olduğunu da ifade etti. Şenol Güneş, Avrupa Şampiyonası’nda tek hedeflerinin İngiltere maçı olduğunu da söyledi. 
     GÜNEŞ, futbolcularına da İngiltere maçının önemini anlattığını belirtti, şöyle devam etti "Uzun vadede futbolcuları hazırlarsınız, içlerine sindirirler, bir anda baskı olursa ezilebilirler. Biz, geçmişin başarısızlığını silip, geleceğin tohumunu atıyoruz. İngiltere önünde yepyeni bir düşünce ile oynayacağız. Kompleksimiz yok. Eski defterleri kapattık. Onları yenecek gücümüz var." Milli Takım Menajeri Can Çobanoğlu da, geliştirdikleri sistemin Türk ekolü olduğunu belirtti. 
     



 SPOR 


























</TEXT>
</DOC>
