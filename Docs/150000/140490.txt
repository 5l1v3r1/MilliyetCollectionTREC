<DOC>
<DOCNO> 140490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/yazar/yilmaz.html </URL>
<DATE> 2003/03/04/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Siirt’te 3 - 0 garanti değil 
</HEADLINE>
<TEXT>

     Oysa 3 Kasım öncesi henüz yargı sürecindeki Tayyip Erdoğan’a siyaset yolunun tıkanması riskine karşılık açılan Abdullah Gül kartı ABD’den onay almıştı... 
     Refah Partisi’nde yaşanan çelişkilerle bilenerek yolları kesişenlerin kurduğu AKP’nin, iktidarının 100 gününde bölünme tehlikesi atlatacağı hesap edilmemişti. 
     Tezkere ile bunlar oldu. AKP, ABD ile karı karşıya geldi ve bölünme tehlikesi sinyalleri verdi. 
     AKP bir ruh bölünmesi yaşadı. Erdoğan’ın işaret ettiği gibi milletvekillerinden bir kesim, "Türkiye’nin geleceğine" oy atarken, diğer bir kesim farklı nedenlerle tezkereye "Hayır" oyu kullandı. 
     Farklı nedenleri soruşturduğumda, şu yorumları aldım. 
     1 - Erdoğan’ın grup konuşması demokratik bir yönetim tavrını sergilemedi. Erdoğan tezkereye "Hayır" diyenlerin, kendisine de "Hayır" diyeceğini söyleyerek bireysel bir güç gösterisi yaptı. Tezkereye evet oyu kullanmayanları, Doğu Perinçek ve Cem Uzan ile aynı kefeye koyması da tepki topladı. 
     2 - Ertuğrul Yalçınbayır gibi hukukçu kimliği olan milletvekilleri Anayasa’nın 96. maddesinin işaret ettiği "Uluslararası meşruiyet şartı" uyumu aradılar. Aksi halde olağanüstü bir siyaset ikliminde milletvekilleri Yüce Divan’a gitme korkusu yaşadılar. 
     3 - Bakanların "Hayır" oyu kullanacaklarını açıklamalarına rağmen, Başbakan Gül’ün tavırsız kalması hükümetin kararlılığı konusunda şüphelere yol açtı. 
     4- Savaştan en çok etkilenecek olan Güneydoğu milletvekilleri yerel inisiyatif kullanma gereği duydular. Bölgede savaş ile birlikte terör eylemlerinin artacağına ilişkin beklenti kırılmış değil. 
     5 - "Hayır" oylarında artışa belki de en çok etki eden faktör, Erdoğan’ın dış politikasını yürüten ekibe partinin sıcak bakmaması oldu. Milletvekillerinin görüşlerinin alındığı ve Erdoğan’ın başkanlığında yapılan grup toplantısında son sözlerin Dış İlişkiler Danışmanı Egemen Bağış ile Siyaset Danışmanı Ömer Çelik’e verilmesi tepki topladı. 
     6 - Samimi olarak barışı zorlamakta ısrar edenleri de unutmamak gerekir ki, Irak’ın füzelerini imha etmesini, barışa doğru atılmış adımlar olarak görenler oldu. 
     7 - Türkiye’nin Kuzey Irak’a asker gönderme yetkisinin tezkere ile sınırlı olmadığını söyleyen hukukçular, sınır güvenliği için gerektiğinde Cumhurbaşkanı’nın asker gönderme kararı alabileceğini kaydettiler. 
     Sonuç olarak Türkiye’nin başında bulunan AKP kadroları bugün tezkereye neden evet denileceği konusunda bir görüş birliği sergilemedikleri gibi, hayır diyenler de stratejilerini ortaya koyamadılar. 
     9 Mart Siirt seçimlerinde hem savaş, hem de ekonomiye getirilen yüklerin faturası Erdoğan’a kesilecek gözüküyor. Bakalım bir yandan Diyarbakırlı İçişişleri Bakanı Abdülkadir Aksu’nun desteği, öbür yandan Siirtli İstanbul milletvekili Egemen Bağış’ın çalışmaları AKP’nin beklediği 3 - 0’lık sonucu getirecek mi Benim aldığım bilgilere göre Siirt seçmeninin Erdoğan’a desteği 2 - 1’e düşmüş durumda. 
     Savaş AKP üzerinde etkilirini göstermeye devam edecek gibi... 
     
     







AKP nereye 


Bin hayır vardır... 


ABD, sinyal bekliyor 


Ankara’yla Washington arasında 2. tezkere hattı 


Tezkerede 2. tur 


Diyet 


İzmir, Aydın, Nazilli ve Trabzon’da eğitim 


Tezkere reddedilince 


Bekleme süreci... 


Yapılan ameliyat değil, bir küçük pansuman 


İkinci deneme 


Tayyip Bey, Demirel’in yolunda mı 


Halk sakin, bu şartlarda daha iyisi olamaz 


Siirt’te 3 - 0 garanti değil 


</TEXT>
</DOC>
