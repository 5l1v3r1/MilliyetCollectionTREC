<DOC>
<DOCNO> 143726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur20.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da savaş karşıtı gösteriye izin yok... 
</HEADLINE>
<TEXT>

     AK Parti Antalya İl binası önünde savaş karşıtı basın açıklaması yapmak isteyen Antalya Emek Platformu üyelerine, polis izin vermedi. 
     Aralarında KESK, DİSK, Antalya Tabip Odası, Antalya Barosu, Türk-İş ve Veteriner Hekimler Odası ile bazı siyasi parti temsilcilerinden oluşan 40 kişilik Antalya Emek Platformu ve Savaş Karşıtı Platform temsilcileri, AK Parti Antalya İl Binası önünde savaş karşıtı basın açıklaması yapmak istedi. 
     AK Parti İl Binası çevresinde güvenlik önlemi alan ve bazıları gaz maskeli olan çevik kuvvet ekipleri, açıklama yapmak isteyen gruba, yasadışı gösteri yaptıkları uyarısında bulundu. 
     Açıklama yapmakta direnen gruba, polis müdahale etti. Polis, grubu, AK Parti İl binasının bulunduğu Yener Ulusoy Bulvarı'nın karşı kaldırımına geçirdi. Göstericiler bu arada, ''Çıkarsa tezkere, meclis gitsin askere'', ''Çıkarsa tezkere, Tayyip gitsin askere'', ''Kahrolsun ABD Emperyalizmi'' ve ''Savaşa hayır'' sloganları attı. Bunun üzerine göstericilerle polis arasında kısa bir arbede yaşandı. Emek Platformu temsilcilerini çembere alan polis, grubu dağılmaları koşuluyla bıraktı. 
     Bu arada, olaylardan haberi olmayan 100 kişilik başka bir grup da diğer yönden AK Parti il binası önüne gitmek istedi. Polis, bu grubu da dağıttı. 
     Emek Platformu Sözcüsü Eğitim-Sen Şube Başkanı Garip Erdoğan daha sonra yaptığı açıklamada, savaştan, başta çocuklar olmak üzere herkesin etkileneceğini, bu nedenle tüm insanların savaşa karşı çıkması gerektiğini söyledi. 
     





</TEXT>
</DOC>
