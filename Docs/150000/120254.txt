<DOC>
<DOCNO> 120254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur03.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentin suyu "temiz" çıktı 
</HEADLINE>
<TEXT>

     Ankara Su ve Kanalizasyon İdaresi ASKİ ile İl Sağlık Müdürlüğü'nün yaptığı analiz sonucunda başkentin suyunun temiz olduğu belirlendi. 
     Ankara Büyükşehir Belediyesi'nden yapılan yazılı açıklamaya göre, Ankara içme suyu şebekesinin tümünü kapsayacak şekilde saptanan 514 sabit nokta ile İvedik ve Pursaklar arıtma tesisleri çıkışından alınan su numuneleri incelendi. İnceleme sonucunda numunelerin standartlara uygun olduğu saptandı. 
     ASKİ tarafından 1-31 Ekim tarihleri arasında yapılan incelemeler baz alınarak düzenlenen rapora göre, 459 noktadan alınan su numunesinin bakteriyolojik analizi ile 210 noktadan alınan su numunesinin kimyasal analiz sonuçları, Türk Standartları Enstitüsü 266'ya uygun bulundu. 
     Ankara'nın içme suyunun tortusuz olduğu, nitrit ve amonyak iyonlarını taşımadığı belirlendi. 
     





</TEXT>
</DOC>
