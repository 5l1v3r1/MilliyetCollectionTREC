<DOC>
<DOCNO> 137805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur33.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme Başkanı'ndan sanıklara "Evet vatanı kurtardınız.." 
</HEADLINE>
<TEXT>

     İller Bankası Genel Müdürlüğü'nü, ''sahte reçete düzenleyerek dolandırdıkları'' iddiasıyla, kurum doktorunun da aralarında bulunduğu 55 kişinin yargılanmasına, Ankara 1. Ağır Ceza Mahkemesi'nde başlandı. 
     Davanın bugünkü ilk duruşmasına, tutuklu sanıklar İller Bankası Genel Müdürlüğü doktorlarından İlknur Sağlam ve eczacı kalfası Mehmet Cinkılıç ile tutuksuz yargılan 49 sanık ve avukatları katıldı. 
     İlknur Sağlam, idari boşluktan yararlanarak maddi çıkar sağlayan kişilerin, meslek onuruna leke sürmeye çalıştıklarını öne sürdü. Sağlam, muayene ettiği hastalara, daha sonra sevk kağıtlarına dayanarak ilaç yazdığını ifade ederek, eczaneden, yazdığı ilaçların karşılığında lüks güzellik maddeleri istediği iddiasının gerçekdışı olduğunu savundu. 
     El bileğindeki rahatsızlık dolayısıyla, bir süre, reçete yazımları ve kaşe basılması sırasında Topaloğlu Eczanesi'nde kalfa olarak çalışan tutuklu sanık Mehmet Cinkılıç ile hasta ve yakınlarından yardım aldığını anlatan Sağlam, reçeteleri kendisinin imzaladığını söyledi. Suçlamaları kabul etmeyen Sağlam, tahliyesine ve beraatine karar verilmesini talep etti. 
     Mehmet Cinkılıç ise hastaların bazen muayane olmadan eczaneden borç ilaç aldıklarını, daha sonra bu ilaçları reçetelere işlediklerini kaydetti. Cinkılıç, ilaçların hak sahiplerine teslim edildiğini, herhangi bir çıkar sağlamadıklarını ileri sürdü. 
     İller Bankası Genel Müdürlüğü personeli olan sanıklar da, soğuk algınlığı gibi durumlarda, ''iyi niyetle kendilerinin doldurduğu sevk kağıtları ile boş reçeteleri eczacı kalfasına verdiklerini ve ilaçları aldıklarını'' söylediler. Hasta oldukları dönemde 1-2 kalem ilaç aldıklarını anlatan sanıklar, soruşturma sırasında reçetelerine 5 kalem ilaç yazıldığını gördüklerini söylediler. Sanıklar, gerçeğe aykırı şekilde reçete düzenletmediklerini ve görevlerini ihmal etmediklerini savundular. 
     
     HAKİM DANIŞMAN, KENDİSİNİ TUTAMADI 
     İller Bankası Genel Müdürlüğü'nde sekreter olarak görev yapan bazı sanıkların, ''yönetici sekreteri olduklarını, Marmara depremi sonrasında çok çalıştıklarını, bu nedenle doktora gidemeden ilaç aldıklarını'' söylemeleri üzerine Mahkeme Başkanı Mustafa Danışman, ''Evet, sizin yöneticileriniz vatanı kurtardı. Maşallah ihaleler falan... Biraz daha konuşursam ben suç işleyeceğim'' dedi. 
     
     ''DEVEYİ HAMUDUYLA GÖTÜRMÜŞLER...'' 
     Sanıklardan İsmail Hakkı Sağlık'ın, reçetesinde yazılan şeker ilacını almadığını, dava dolayısıyla aile düzeninin bozulduğunu, bankayı zarara uğratmadığını söylemesi üzerine Başkan Danışman, ''Keşke herkes senin gibi zarara uğratsa... Deveyi hamuduyla götürmüşler... İsmail Bey'in aile düzeni bozulmuş... Katrilyonlar götürülürken sesiniz çıkmıyor. İller Bankası'nda bir şey duymadın mı hiç Hepimiz kör ve sağır olmuşuz toplum olarak...'' diye konuştu. 
     
     ''TAM BİR ÇİFTLİK...'' 
     Bazı sanıkların, kendi adlarına düzenlenen reçetelerdeki ilaçların hepsini alıp almadıklarını bilmediklerini, temizlik şirketinde çalışan işçilere sevk kağıtları ile ilaç yazdırdıklarını anlatmaları üzerine Mahkeme Başkanı Mustafa Danışman, ''İller Bankası Genel Müdürlüğü tam bir çiftlik... Gönder boş reçeteyi, ona yaz buna yaz'' diye görüşlerini dile getirdi. 
     Başkan Danışman'ın, her reçeteye neden üst limit olan 5 kalem ilaç yazıldığını sorması üzerine Mehmet Cinkılıç, bunun nedenini bilemediğini söyledi. Doktor Sağlam ise reçetelerin kendisine ait olmadığını savundu. 
     
     DOKTOR VE KALFA TAHLİYE EDİLDİ 
     Savunmaların tamamlanmasından sonra Mahkeme Heyeti, sorgularının yapılmış olması ve sabit ikametgah sahibi olmaları nedeniyle tutuklu sanıkların tahliyelerine karar verdi. 
     İller Bankası Genel Müdürlüğü'ne yazı yazılarak toplam ödeme miktarı ile buna ilişkin belgelerin istenmesine karar verilerek, duruşma ertelendi. 
     İddianamede, 55 sanık hakkında, Türk Ceza Kanunu'nun ''kamu kurumunu dolandırma'' hükmünü içeren 504 7, ''evrakta sahtecilik'' fiilini düzenleyen 342 ve ''görevi ihmal'' suçunu kapsayan 230. maddeleri uyarınca 3 ay ile 13 yıl arasında değişen hapis cezaları isteniyor. 
     





</TEXT>
</DOC>
