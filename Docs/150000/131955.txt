<DOC>
<DOCNO> 131955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sondun04.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Saddam'ın sürgüne gitmesini destekliyor... 
</HEADLINE>
<TEXT>

     ABD'de Başkan George Bush yönetiminin en üst düzeyde yetkilileri, dün Irak Devlet Başkanı Saddam Hüseyin'in sürgüne gitmeyi kabul etmesi durumunda savaşın önlenebileceği mesajını verirken, Washington'un bu durumda Saddam'a somut güvenlik garantisi verip vermeyeceği henüz açıklık kazanmadı. 
     Savunma Bakanı Donald Rumsfeld, Dışişleri Bakanı Colin Powell ve Bush'un Ulusal Güvenlik Danışmanı Condoleezza Rice, ABD televizyonlarına yaptıkları açıklamalarda, Saddam'ın sürgüne gitmesinin, savaşın önüne geçebilecek en iyi seçenek olduğunu vurguladılar. 
     Rumsfeld, ABC televizyonuna yaptığı açıklamada, ''Savaşın önlenmesi için Irak'ın üst liderliği ve ailelerinin başka ülkelere yerleşmelerine izin verecek bir düzenleme öneririm'' derken, ''Saddam bu durumda sürgünde güvende yaşayabilir mi '' sorusuna ''Bu karar Beyaz Saray ve Adalet Bakanlığina ait'' diyerek yanıtladı. 
     Aynı soru başka bir televizyon röportajında Rice'a sorulduğunda Bush'un danışmanı, ''Saddam'ın görevden uzaklaştırılması için çeşitli yöntemler varsa bunların araştırılması yararlı olur. Ancak bana göre bu adam, zorla indirdilmesi dışında hiçbir durumda görevi bırakmaz'' diye konuştu. 
     Beyaz Saray sözcüsü Ari Fleischer da ''Saddam'ın çekilmesi yararlı olur'' derken, Irak liderine güvence verilip verilmeyeceği yönündeki soruyu, ''Saddam'ın kendiliğinden çekileceğini sanmıyorum'' diyerek yanıtsız bıraktı. 
     Böylece Beyaz Saray'ın iki önemli yetkilisi Rice ve Fleisher, Saddam'ın çekilmesi durumunda yargılanıp cezalandırılmayacağı yönünde güvence vermekten kaçındı. 
     İki yetkiliye göre daha yumuşak bir tavır takınan Powell ise ''Saddam ayrılırsa, aile üyeleri ve rejim yetkililerini yanına alırsa bu durumda yeni bir rejim ortaya çıkar'' dedi ve Saddam'ın çekilmeye teşvik edilmesinin faydalı olacağını söyledi. 
     Washington'daki gözlemciler, ABD'nin güvence konusunda şu anda açık bir tutum takınmamasına rağmen Saddam'ın çekilme işareti vermesi durumunda pazarlığa yanaşabileceğini belirttiler. 
     Bazı uzmanlar ise Saddam Hüseyin'in çekilmesinin, ortaya çıkacak yeni rejimin tutumunun başlangıçta belirsiz kalacağı olasılığı nedeniyle ABD'yi tatmin etmeyeceğini bildirler. 
     Bu görüşte olduğunu ima eden Powell da ''Rejim değişirse yeni yönetimin kitle imha silahlarından vazgeçip vazgeçmeyeceği, uluslararası toplumu tatmin edip etmeyeceği, komşularını ve kendi halkını tehdit edip etmeyeceği konularını açıklığa kavuşturmamız lazım. Bu da bizim için bir sınav olur'' dedi. 
     Amerikan basını, Türkiye'nin bölgesel barış girişiminin ve Suudi Arabistan'ın benzer çabalarının, Saddam Hüseyin'i görevden ayrılmaya ikna etmeyi amaçladığını öne sürüyor. 
     





</TEXT>
</DOC>
