<DOC>
<DOCNO> 114858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/soneko05.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz'da satılık yalı çok ama alıcı yok 
</HEADLINE>
<TEXT>

     İstanbul Boğazı'nın kıyısında yer alan yalıların fiyatları el yakıyor. 
     Emlakçı İzak Hason, Boğaz'da ne kadar satılık yalı ve villa bulunduğuna ilişkin kayıt tutulmadığını, konutlar da dahil olmak üzere bine yakın mekanın satılık olduğunun tahmin edildiğini söyledi. 
     Hason, yalı fiyatlarının konumu ve metrakarelerine göre 2 milyon dolar 3.2 trilyon ile 10 milyon dolar 16.5 trilyon arasında değiştiğini de ifade ederek, New York gibi şehirlerdeki benzerleriyle karşılaştırıldığında yalı fiyatlarının anormal olmadığını kaydetti. 
     "Satılık olan yalıların fiyatları anormal değil ama hiç talep yok" diyen Hason, şöyle devam etti 
     "Gazeteye verdiğimiz satılık yalı ilanlarından sonra 2 kişi aradı. O da ucuz mülklerle ilgiliydi. Yalılara ilişkin hiç talep gelmedi. Özellikle kriz nedeniyle hiç satış yapılamıyor. Bu nedenle İstanbul Boğazı'nda faaliyet gösteren 20'ye yakın emlakçı kepenk kapatmak zorunda kaldı." Hason, hiçbir yalı sahibinin binasına satılık ilanı astırmadığını vurgulayarak, İstanbul Boğazı'nda yalı satmanın zor olduğunu ve bir emlakçının bunu ömrü boyunca 1 ya da 2 kez başarabileceğini sözlerine ekledi. 
     İstanbul Boğazı'nda 12 yıldır emlakçılık yaptığını belirten bir emlakçı da, 1998 yılından bu yana Boğaz'da emlak alım satımının durma noktasına geldiğini söyledi. 
     Yalıların değer tespitlerinin 3 şekilde yapıldığını, bunların kıyas, konum ve metrakere olduğunu belirten emlakçı, "4 yıldır alıcının olmadığı yerde piyasa oluşmaz. Yalının satışı taleple ilgili. Satıcının belirlediği değil, alıcının önerdiği rakam önemlidir" diye konuştu. 
     





</TEXT>
</DOC>
