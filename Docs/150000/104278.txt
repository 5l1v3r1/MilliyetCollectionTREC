<DOC>
<DOCNO> 104278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur20.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıvrıkoğlu "Seçimler ertelenirse kaos olur" 
</HEADLINE>
<TEXT>

     Görev süresi 30 Ağustos'ta sona erecek olan Genelkurmay Başkanı Orgeneral Hüseyin Kıvrıkoğlu, herhangi bir siyasi partiden aday olmayacağını bildirdi. 
     Genelkurmay Başkanı Orgeneral Kıvrıkoğlu, TBMM Başkanı Ömer İzgi'ye veda ziyaretinde bulundu. 
     Ziyaret sırasında konuşan TBMM Başkanı Ömer İzgi, Orgeneral Kıvrıkoğlu'nun Genelkurmay Başkanlığı'na kadar her kademede üstün başarıyla görev yapmış bir asker olduğunu belirterek ''Sayın Kıvrıkoğlu'nun Türk ordusunda hizmet etmiş olması milletimiz için şans olmuştur'' dedi. 
     Kıvrıkoğlu'nun büyük bir siyaset adamı gibi ülkenin geleceği için bugünden atılması gereken adımların ne olduğu konusunda ayrıntılı görüşlere sahip olduğunu ifade eden İzgi, kendisinin de her zaman bu fikirlerden yararlandığını söyledi. İzgi, gelecekteki yaşamında Kıvrıkoğlu'na sağlık ve mutluluklar diledi. 
     Orgeneral Hüseyin Kıvrıkoğlu da Türk Silahlı Kuvvetleri'nin başarısında TBMM'nin çok büyük katkıları olduğunu belirterek, ''Yapmakta olduğumuz reformların, başlattığımız pek çok reformun başlangıç tarihi TBMM'de kabul edilen kanunlar olmuştur. Sayın Meclis başkanımızın şahsında TBMM'nin bütün üyelerine teşekkür ve şükranlarımı sunuyorum'' dedi. 
     ''ADAY DEĞİLİM'' 
     Kıvrıkoğlu, ziyaret sırasında gazetecilerin ''herhangi bir partiden aday olacak mısınız '' sorusunu yanıtlarken, ''Bunu dün de açıklamıştım böyle bir şey yok'' karşılığını verdi. 
     Kıvrıkoğlu, ''Seçimi erteletme girişimleri var, bunu nasıl değerlendiriyorsunuz '' sorusunu yönelten gazeteciye de şu karşılığı verdi 
     ''Siyasi bir soru ama Meclisimiz bir karar vermiştir. Bu kararın uygulanması en doğru çözüm olacaktır. Bundan sonra ülkenin kaosa gitmesi hiç bir zaman hiç kimsenin arzu edeceği bir husus değildir.'' Kıvrıkoğlu, bir başka soru üzerine de seçimden nasıl bir siyasi tablo çıkacağını bilemeyeceğini, ancak Türk halkının, sağduyusuyla en doğruyu bulacağını söyledi. Kıvrıkoğlu, ''Türk halkı, Türkiye'ye layık olan bir meclisi oluşturacaktır'' dedi. 
     





</TEXT>
</DOC>
