<DOC>
<DOCNO> 111890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur23.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan, Afyon'da halka hitap etti... 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Başbakanı belli olmayan partiye oy vermeyin'' diyenlerin ortaya çıktığını ifade ederek, ''Bizde Başbakan bol, öyle bir sıkıntımız yok'' dedi. 
     Erdoğan, Afyon Cumhuriyet Meydanı'nda halka hitap etti. 3 Kasım seçimlerinin bir değişim ve dönüşüme aracı olacağını ifade eden Erdoğan, vatandaşların ''Tayyip'e uzanan eller kırılsın'' şeklinde slogan atmaları üzerine, ''Kırılmasın, bizi yok etmeye gelenler bizde hayat bulacaktır'' dedi. 
     Konuşmasında iktidarı da eleştiren Erdoğan, hükümetin ''Hangi yüzle koltukta oturduğunu'' sordu. Vatandaşın açlık sınırına geldiğini kaydeden Erdoğan, son dönemde de bazı siyasi parti liderlerinin ''Başbakanı belli olmayan partiye oy vermeyin'' dediğini hatırlatarak, şöyle konuştu 
     ''Bunlara ne diyeyim Siz başbakan olarak belliydiniz de partinizi nereden aldınız nereye getirdiniz, bu ülkeyi nereden aldınız, nereye getirdiniz 
     Partimiz kurulduğunda, şahıs merkezli değil ilkeler merkezli siyaset yapacağımızı ifade ettik. Lider tekelci aklın temsilcisi olmayacak dedik. Kolektif aklın temsilcisi olacak dedik. Onun için bizde başbakan bol, öyle bir sıkıntımız yok. Zamanı geldiğinde yetkili kurullarımız oturur müzakere eder, kararı verir. Onların mantığıyla gitsek onların çektiği sıkıntıyı biz de yaşardık. Genel başkan olduğunda orada ölene kadar kalacaksın diye bir şey yok. Partini seviyorsan koltukta hizmet edeceksin diye bir şey de yok. Onlar saltanatlarının yıkıldığını gördükleri için feryat ediyorlar. 
     AK Parti'den sana ne Başbakan adayının kim olacağından sana ne AK Parti'nin genel başkanı, partisinin başında çalışmalarını sürdürüyor.'' 
     
     ''KAFASININ İÇİ YEŞİL Mİ, KIRMIZI MI...'' 

     Konuşmasında YÖK'ü de eleştiren Erdoğan, insanların ilim yaparken kafalarının içine bakıldığını söyledi. Erdoğan, ''Kafasının içi yeşil mi, kırmızı mı, yoksa flu mu diye bakıyorlar. Bırakın bu işleri... Yeşil de olsa, kırmızı da olsa iki kere iki dört eder'' dedi. 
     Temel hak ve özgürlüklerin Türkiye'de yeterince uygulanmadığını savunan Erdoğan, kalabalık içindeki bir vatandaşın Avrupa Birliği ve IMF'yi eleştiren sözleri üzerine, ''20 sene önce aynen senin gibi 'AB'ye, IMF'ye karşıyım' diyordum. AB sana para veriyor, karşılığında bir şey yok. Din, vicdan, teşebbüs özgürlüğü var mı, yok. İnsanca yaşamak için bunlar lazım. Sen benim gibi şiir okuduğun için ceza yat da gör, ondan sonra konuşalım'' diye konuştu. 
     Erdoğan, AB ve IMF ile ilgili yıllar önce kendisinin de farklı düşündüğünü tekrarlayarak, ancak ABD ve Avrupa ülkeleri gibi demokrasinin daha iyi uygulandığı ülkeleri gördükten sonra ufkunun daha fazla açıldığını söyledi. IMF ile ilişkileri değerlendiren Erdoğan, ''Bunlar IMF'nin karşısına emir kulu gibi oturdular. Biz olsaydık emir kulu gibi değil, ortak gibi otururduk'' diye konuştu. 
     





</TEXT>
</DOC>
