<DOC>
<DOCNO> 141539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur33.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar Bizim hükümetimizin kararı, Meclis'ten geri dönmez 
</HEADLINE>
<TEXT>

     DYP Genel Başkanı Mehmet Ağar, asker bulundurma ve gönderme tezkeresinin TBMM'de kabul edilmemesini değerlendirirken, ''Bizim hükümetlerimizin kararı, bizim iktidar olduğumuz Meclis'ten asla geri dönmez. Bu zafiyeti, demokrasinin fazileti diye de yutturmaya kalkmayız'' dedi. 
     DYP'nin bölge toplantılarından ilki Kuşadası Fantasia Oteli'nde gerçekleştirildi. Ağar, toplantının açılışında yaptığı konuşmada, kongreden sonra büyük devlet adamlarının oturduğu koltuğu devraldığını, ülkede huzur ve güvenin sağlanması için tecrübelerini paylaştıklarını kaydetti. 
     Genel Başkan olduktan sonra düzenlediği ilk basın toplantısından açıklamalarını anımsatarak konuşmasını sürdüren Ağar, içeride ve dışarıda güvenin önemine işaret ettiğini, yaşanan gelişmeler karşısında ''Türkiye'nin yardan da serden de olabileceğine'' dikkat çektiğini, ancak bugün gelinen noktada aynı şeylerin geçerliliğini koruduğunu ifade etti. 
     İktidar olmanın ülke topraklarında gelecekte yaşanabilecekleri görme zorunluluğunu da getirdiğini vurgulayan Ağar, şöyle devam etti ''Hükümetin her türlü olumlu icraatını alkışlamaya hazırız. Önemli olan milletimizin çıkarıdır. Biz kompleks ve kıskançlık içinde değiliz. Bizim hükümetlerimizin kararı bizim iktidar olduğumuz Meclis'ten asla geri dönmez. Meclis'ten geri dönecek bir kararı imzalayarak hükümet olarak Meclis'e göndermeyiz. Bu zafiyeti, bu eksikliği demokrasinin fazileti diye de yutturmaya kalkmayız. 
     Elbette parti içinde demokrasi olacaktır. Partinin Meclis grubunda her türlü fikir ileri sürülür. Ancak sonuçta bir netice ortaya çıkar ve demokratik oylama sonucu grup kararıyla hükümetin arkasında gitmek zorundasınız. Bu kadar hayati bir konuda hükümetinin arkasında olmayan iktidar grubu, bundan sonra ardı ardına gelecek hangi önemli meselede hükümetinin arkasında olacaktır.'' AK Parti'nin seçim öncesinde vaatlerini de anımsatan Ağar, yeni vergiler getirildiğini, tarım sektörünün sorunlarının giderilmediğini, yine de beklediklerini ifade ederek, ''Milletin sabrının taştığı ana kadar parti olarak sabırlı olalım'' dedi. 
     Türkiye'nin en büyük probleminin istihdam ve üretim olduğunu, ancak iktidarın bu sorunları çözemediğini ileri süren Ağar, partisinin ise iktidara yönetmeliklere kadar inerek hazırlıklı geleceğini kaydetti. 
     Ağar, hükümetin açıkladığı yeni tedbirler paketini de eleştirdi rantiye kesiminin 1 lira bile vergi yüklenmediğini ifade etti. Partililerin, ''Beraber paylaşıyorlar'' sözleri üzerine de Ağar, ''Herhalde... Öyle anlaşılıyor. Geçmiş dönemlerde değerli arkadaşlarımızın bir siyasi büyüğü vardı. Her zaman söylediği bir laf vardı, sizi gidi, faizciler sizi diyordu. Bu arkadaşlarımız da aynı duruma düşmüşlerdir'' diye konuştu. 
     
     DOSTÇA İKAZDA BULUNUYORUZ 
     Irak konusuna değinen Ağar, Türkiye'nin büyük bir devlet anlayışı içinde kararlı politikalar izlemesi gerektiğini, ancak izlenen politikalar sonucunda AB ile ilişkilerin soğduğunu, Müslüman dünyasının Türkiye'ye kızgın, ABD'nin de güvensiz olduğunu, içeride tedirginlikler yaşandığını savundu. Hükümetin kamuoyunu ikna etmesi ve güven vermesi gerektiğini vurgulayan Ağar, bu konuda zafiyet yaşandığını söyledi. Ağar şunları kaydetti 
     ''Hükümete dostça ikazda bulunuyoruz ki yapacağınız iş, meseleyi Meclis ile partilerle kamuoyu ile paylaşmaktır ve kararlı olarak meselelerin üzerine gitmektir. Arkadaşlarımızın istedikleri yeni avans yarınki Siirt seçimlerinden sonra tarafımızca bir kez daha tanınacaktır. Milletin verdiğini esirgememek gerekir dedik. Yarınki seçimlerden çıkacak sonuç ile başbakan değişikliğinden duyacağımız bir rahatsızlık yoktur. Belki bugün gördüğümüz çok başlılık görüntüsünün ortadan kalkması gibi bir sonucu doğurabilir.'' Türkiye'nin Kuzey Irak'ta askeri varlığı ile süratle olması gerektiğini ifade eden Ağar, Türkiye'nin güvenliği ve sınır güvenliği açısından bunun gerekli olduğunu vurguladı. Ağar daha sonra sözlerini şöyle sürdürdü 
     ''Bu süreçte provokatif olmasını temenni ettiğimiz bazı densizce hareketlerin yapılmış olduğunu görüyoruz. Zamanında etkin tedbirler koyma konusundaki zafiyet bugün böyle bir problemle karşı karşıya getirmiştir. Bir takım yalanlamalar oldu. Bizim söyleyeceğimiz şudur O bayrak Türkiye'de yaşayan milyonlarca Kürdün de Türkün de bayrağıdır. O bayrağa tükürme gafletinde bulunanlara o tükürüklerinin yalatılacağını herkes bilmelidir. Türk, Kürt güvenlik görevinde bulunan bir çok arkadaşımız şehit oldu. Bu aziz bayrak, Türk şehitlerimizin de, Kürt şehitlerimizin de son örtüsü oldu. Bu tarihi bilmeyen gafiller bu hareketi yapmamalıydı. Bu bayrak hepimizin. Bu bayrak sayesinde herkes orada huzur ve güven içindedir. Bunu tarihi bilmemeye, cahilliğe veriyorum.'' Ağar, Kıbrıs sorunu konusunda da zaaflar yaşandığını, Ada'da yaşayan Türkler ve Türkiye açısından Kıbrıs'ın stratejik önemi bulunduğunu, Türkiye'nin bu insanları yalnız bırakamayacağını dile getirdi. Kıbrıs'ın milli bir dava olduğunu belirten Ağar, taviz verilemeyeceğini, teslimiyete de karşı olduklarını kaydetti. 
     Ağar, merkez sağda büyük bir birliktelik sağlamak gerektiğini ve hedeflerinin ilk seçimde iktidar olduğunu da belirterek, ''Eğer tek başına iktidarı yakalayamazsak benim görev sürem orada bitmiştir'' dedi. 
     Ağar, konuşmasının ardından, DYP'ye katılan ANAP'lı eski bakan Yüksel Yalova'ya parti rozetini taktı. 
     Toplantıda ayrıca, Ege Bölgesi'nden bazı belediye başkanları, belediye meclis üyeleri de DYP'ye katıldı. 
     





</TEXT>
</DOC>
