<DOC>
<DOCNO> 112832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/yasam/yas02.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekora giderken canından oldu 
</HEADLINE>
<TEXT>

Dünya rekorunu kırmak amacıyla 162 metreye tüpsüz dalan Fransız Audrey Mestre, sudan çıkarıldığında artık nefes almıyordu... 
     DIŞ HABERLER SERVİSİ 

     Dünyanın önde gelen kadın dalgıçlarından rekortmen Fransız Audrey Mestre, Dominik Cumhuriyeti’nde serbest dalış’ dalında gerçekleştirdiği rekor denemesi sırasında hayatını kaybetti. La Romana açıklarında meydana gelen trajik olay şöyle gerçekleşti 
     28 yaşındaki Mestre, yerel saatle 14.30’da tutunduğu makarayla tüpsüz bir şekilde dibe inmeye başladı. Mestre’nin amacı 162 metreye dalarak dünya rekoru kırmaktı. Birkaç saniye sonra, Mestre gözden kayboldu ve dakikalar geçmesine rağmen yukarı çıkmadı. 
     
     171 metre derindeydi 
     Mestre’nın başına bir şey geldiğinden şüphelenen ekipteki diğer dalgıçlar, tüple denize atladı. Talihsiz dalgıcın hareketsiz bedeni 171 metre derinlikte bulundu. Mestre’yi yukarı çıkaran dalgıçlar ilk müdahaleyi teknede yaptı. Ancak çok geçti dipte tam 9 dakika geçirmişti. 
     Mestre’nin kendisi gibi dalgıç olan Kübalı eşi Francisco Pipin Ferreras, aynı noktada 162 metreye dalmayı başarmıştı. Mestre ise 130 metreye serbest’ dalarak kadınlar dünya rekorunu kırmış adını en derine serbest’ dalabilen 5 kadın dalgıç arasına yazdırmıştı. 
     
Yasemin Dalkılıç Onu çok uyardım      MURAT AĞCA İstanbul 

     Serbest dalış dünya rekortmeni Yasemin Dalkılıç, hayatını kaybeden rakibini defalarca uyardığını söyledi. Dalkılıç, halen Tanya Streeter’a ait 160 metrelik rekoru 171 metreye geliştirmeyi deneyen Mestre’nin daha önce de güvenlik kurallarını hiçe saydığını ve ölüme davetiye çıkardığını vurguladı. Mestre ile birçok kez karşı karşıya geldiğini ve her seferinde kendisini uyardığını belirten Dalkılıç şunları söyledi "Serbest dalışta güvenlik çok önemli. Bağlı bulunduğum FREE organizasyonunda her 10 metrede güvenlik dalgıçları ve birçok hakemle dalıyorum. Oysa Mestre için sadece 80 ve 160 metrede hakem vardı. Bu dalış büyük hataydı. Mestre’nin kendi sorumsuzluğu sonucu ölümü, serbest dalış sporuna da zarar verecek." Streeter’ın bu dalda rekoru 136 metreden 160 metreye indirmesiyle en büyük hatanın yapıldığını vurgulayan Dalkılıç, "Ben bu rekoru da tanımıyorum. Mestre, Streeter’ı geçmek isterken öldü" dedi. 
     



 YAŞAM 


















</TEXT>
</DOC>
