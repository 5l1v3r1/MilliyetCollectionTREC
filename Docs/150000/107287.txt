<DOC>
<DOCNO> 107287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/ekonomi/aeko.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doblo’yu uçuran Türk... 
</HEADLINE>
<TEXT>

Tofaş motor sporları direktörü Saffet Üçüncü, Tofaş’ın ihracat rekoru kıran ticari aracı Doblo’yu 4 X 4 konseptine getirerek Paris - Dakar rallisine çıkartıyor 
     FATİH ÇINAR 

     Başında Saffet Üçüncü’nün bulunduğu Tofaş motor sporları bölümünün Fiat Abarth Motor Sport geliştirdiği 4 x 4 Doblo ralliye çıkıyor. 
     12 yıldır Tofaş’ta çalışan ve son dört yıldır, Fiat modelleri üzerinden yarış arabaları geliştirmek üzere kurulan motor sporlarının başında bulunan Üçüncü ve ekibinin geliştirdiği 4 x 4 Doblo Fiat’ın İtalya’daki merkezinden de onay aldı. Önümüzdeki yıl Paris - Dakar Rallisi’ne katılması düşünülen off - road araç şu anda İtalya’da test ediliyor. 
     Fiat’ın ticari araç olarak ihracat rekoru kıran Doblo modeli 4 x 4’e dönüşürken, 300 beygir gücünde, 6 silindirli atmosferik motora kavuştu. Tek örnek olarak Türkiye’de geliştirilen 4 x 4 Doblo, farklı yol koşullarında kullanım sağlayan şanzıman sistemine sahip. Üçüncü bu aracın off road yarışlarında çok başarılı olacağına inanıyor. 
     
     Türk pilotlara emanet 
     Üçüncü, 2001 başında start alan bu projenin, Doblo’nun prestijini artıracağını ve Paris - Dakar Rallisine de muhtemelen Ali Deveci ve Galip Gürel çiftinin pilotajıyla katılacağını söyledi. 
     Üçüncü, faaliyetlerinden bahsederken Tofaş’ın eski CEO’su olan ve Fiat İş Geliştirme Bölümü’nün başına geçen Jan Nahum’dan da övgüyle bahsederek, "Bu proje Jan Bey’in eseridir. Jan Bey benim hayatta tanıdığım en iyi otomobilcidir" dedi. 
     
Garaj, evleri oldu      İTÜ Endüstri Mühendisliği mezunu Saffet Üçüncü, 12 yıl önce Tofaş’a Teknik Müdür olarak girdi. Dört yıldır başında olduğu motor sporları bölümünde de 10 kişilik ekibini tamamen amatörlerden oluşturdu. İşyerleri pit alanı yarışlarda arabaların bakıma alındığı yer gibi. İstanbul Zincirlikuyu’daki bu garajda çalışanların kimi kaportacı, kimi elektrikçi, kimi motorcu. Doblo 4 X 4’ten önce de Palio’nun üç yarış otomobili versiyonunu hazırlayan bu ekip için çalıştıkları garaj adeta evleri oldu. Özellikle, yarışlara hazırlanırken gece gündüz çalışıyorlar. 
     
İtalyan kardeşiyle kapışacak      Saffet Üçüncü ve ekibi Fiat’ın Palio modelini de yarış arabası haline getirdi. Palio Super 1600 adını taşıyan bu otomobil de Dünya Ralli Şampiyonası’nda Türk pilotlarla yarışa girecek. Bu rallide Üçüncü’nün ürettiği model yine Fiat’a ait Punto Kit Car’la boy ölçüşecek, yani İtalyan kardeşiyle kapışacak. 
     Üçüncü ve ekibi, Palio Super 1600’den önce de Palio Cup’ı geliştirmişti. Ekibin bu ilk bebeği 1999’daki yurtiçindeki pist yarışlarına katıldı. İkinci bebekleri Palio Kit Car da yurtiçinde kaldı ama üçüncü bebek Palio Super 1600 dünya pistlerine çıkıyor. Üçüncü, "Palio Super 1600 Türkiye’nin projesi. İyi bir ekiple gelecek sene dünya şampiyonu olabilecek bir araba" dedi. 
     
     2005’e hazırlık 
     Üçüncü, Dünya Ralli Federasyonu’nun FİA 2005 yılından itibaren tamamen mekanik sistemlere sahip araçlara yarış izni vereceğini hatırlatarak, bu doğrultu da başlatılan çalışmayla 2000 cc atmosferik ya da turbo, mekanik 4 çeker bir araç üreteceklerini söyledi. 
     



 EKONOMİ 

















</TEXT>
</DOC>
