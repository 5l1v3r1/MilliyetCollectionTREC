<DOC>
<DOCNO> 103119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sondun09.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsanda rahim nakli için ilk adım... Farelerde başarı sağlandı... 
</HEADLINE>
<TEXT>

     İsveçli bilim adamları, rahim nakliyle sağlıklı gebelik oluşmasını başardılar. 
     İsveçli bilim adamları bir fareden aldıkları rahmi bir başka fareye naklettiler ve ilk kez sağlıklı gebelik oluşmasını sağladılar. Böylece, insanlarda rahim nakline de bir adım daha yaklaşılmış oldu. 
     Dünyadaki çiftlerin yüzde 15'i kısırlık sorunuyla karşı karşıya bulunuyor ve bunların çoğu tüp bebek yöntemiyle çocuk sahibi olabiliyor. Ancak histerektomi ameliyatı geçiren, doğuştan ya da bir yaralanma sonucu rahimlerinde sorun olan kadınlar için rahim nakli, çocuk sahibi olabilmelerinin tek yolu. 
     Journal of Endocrinology dergisinde yayınlanan araştırmada, Göteborg Üniversitesi'ne bağlı Sahlgrenska Akademisi'nden Dr. Mats Brannström başkanlığındaki ekip, bir fareden aldıkları rahmi, bir diğer farenin rahminin yanına naklettiler. Böylece her iki rahmin işleyişini karşılaştırma imkanı buldular. 
     Her iki rahime de üçer embriyo yerleştirildi. Farenin kendi rahminde üç cenin gelişirken, nakledilen rahimde bir cenin gelişti. Ancak bilim adamları, farenin vücunda neler olup bittiğini incelemek için nakledilen rahimdeki gebeliği durdurdular. Daha sonraki denemelerdeyse nakledilmiş rahimlerden sağlıklı yavrular dünyaya geldi. 
     
     ÇOCUĞUYLA KENDİSİ AYNI RAHİM İÇİNDE... 
     Dr. Brannström, BBC News Online'na yaptığı açıklamada, ''Bu, tamamıyla kısır olan kadınların tedavisine yönelik bir ilk adım. Gelecekte, insanlarda rahim naklini başaracağımızı umuyoruz'' dedi ve bunun birkaç sene içinde yapılabileceğini söyledi. 
     Brannström, insanlarda rahim vericisinin, kendi çocuklarını dünyaya getirmiş ve artık çocuk istemeyen kız kardeşler ya da alıcının annesi olabileceğini, çünkü böylece uyum sorunun daha az yaşanacağını söyledi. 
     Rahim vericisinin anne olması halinde, alıcı kadın bebeğini, kendisinin de bir zamanlar içinde geliştiği rahimde taşımış olacak. 
     Brannström ekibinin insan dokuları üzerinde çalışmaya şimdiden başladıkları bildirildi. 
     Bilim adamları, insanlarda rahim nakli denemesinden önce, yöntemin başarısından emin olmak için hayvalar üzerinde daha çok deney yapmak gerektiğini hatırlattılar. 
     





</TEXT>
</DOC>
