<DOC>
<DOCNO> 125765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/siyaset/asiy.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SEZER’DEN VETO 
</HEADLINE>
<TEXT>

Cumhurbaşkanı, AKP lideri Tayyip Erdoğan’a milletvekilliği yolunu açan Anayasa değişikliğini, "öznel, somut ve kişisel" gerekçesiyle onaylamadı... 
     ANKARA Milliyet 

     Cumhurbaşkanı Ahmet Necdet Sezer, AKP lideri Tayyip Erdoğan’a milletvekilliği yolunu açan Anayasa değişiklikleriyle ilgili 4774 sayılı yasayı "öznel, somut ve kişisel" amaçlı olduğu gerekçesiyle veto etti. 
     Pakette, Anayasa’nın 76 ve 78. madde değişiklikleriyle 67. maddeyi sınırlayan Geçici 1. madde bulunuyordu. Bunlardan 76’daki "ideolojik ve anarşik suçlardan hüküm giyenler milletvekili olamazlar" ifadesi "terör suçlarından hüküm giyenler" şeklinde düzenlendi. Meclis, seçimlerin süresiyle ilgili 78. maddeyi de "Bir ilin tüm milletvekillikleri boşalırsa o ilde ara seçim yapılır" şeklinde yeniden düzenledi. Bu değişikliklerin ilk seçimde uygulanabilmesi için "Seçim yasalarındaki değişiklikler 1 yıl içinde yapılacak ilk seçimde uygulanmaz" şeklindeki 67’ye geçici bir madde eklenerek, bu ifadenin yapılacak ilk ara seçimde geçerli olmaması sağlandı. 
     
     Hukuk devletiyle bağdaşmıyor 
     Sezer ise veto kararının gerekçesinde, evrensel hukuk kurallarına göre yasaların genel ve nesnel olması, kişiye özgü olmaması gerektiğini vurguladı. Yasaların özel, güncel ve geçici bir durumu gözetmeyen, belli bir kişiyi hedef almayan kuralları içermesinin gerektiğini vurgulayan Sezer, 4774 sayılı yasanın ise, öznel ve kişiye özgü niteliğiyle "hukuk devleti" ilkesiyle bağdaşmadığını belirtti. 
     
     Kimilerine yol açılıyor 
     Sezer, bir yandan 76, bir yandan da 78’de değişiklik yapılmasının "engeli kalkan kimilerine, normal süreyi beklemeden milletvekili seçilme yolu açtığını" kaydetti. Sezer, 78’in sürekli seçim ortamı olmaması ve genel seçime bir yıldan az süre varken, ara seçim yapılarak seçmenin etkilenmemesi için çıkarıldığını anımsattı. Buna rağmen değişikliğin, bir ilin tüm milletvekilliklerine sahip bir partiye ya da aynı amaca sahip partilere üyelikleri boşaltarak ara seçime gitme ve seçmeni etkileme olanağı sağladığına dikkat çeken Sezer, bunun da yasanın özel amacını gösterdiğini ifade etti. 
     Geçici 1. maddenin de Anayasa’nın genel norm özelliğini ortadan kaldırdığını belirten Sezer, hükümetin, Siirt seçiminin yenileneceğinin belli olmasından sonra bu maddeleri ivedi biçimde değiştirmesinin yasanın öznel ve kişiye özgü yapısını gözler önüne serdiğini kaydetti. Sezer, yasadan daha sonra herkesin yararlanmasının sonucu değiştirmeyeceğini de vurguladı. 
     
AKP Aynen geri göndereceğiz Millete gideriz’      ANKARA Milliyet 

     Cumhurbaşkanı Ahmet Necdet Sezer’in, AKP lideri Tayyip Erdoğan’ı siyasi yasaktan kurtaracak Anayasa değişikliğini veto etmesi, AKP’de şok etkisi yarattı. Grup Başkanvekili Salih Kapusuz, yasayı kısa bir incelemeden sonra aynen geri göndereceklerini belirterek, "TBMM kesinlikle hiçbir kimse ve kurumla inatlaşmaz. Götürme yetkisinin kullanılmasından sonra referanduma gideriz" diye konuştu. 
     
     CHP’nin görüşü alınacak 
     Erdoğan da veto kararının ardından MYK üyeleriyle toplandı ve CHP’nin görüşünün alınması kararına vardı. 
     Genel Başkan Yardımcısı Hayati Yazıcı da, yasayı aynen geri göndereceklerini belirterek, "Milletin isteklerine uygun düzenlemeleri kişisel olarak değerlendirmek kişiseldir. Hodri meydan. Bunun faturası ağır olur, piyasalar dalgalanır" dedi. 
     Başbakan Yardımcısı Ertuğrul Yalçınbayır da, "Varsa hatamız telafi ederiz. Cumhurbaşkanımız da hata edebilir" diye konuştu. 
     
Şimdi ne olacak Referandum yolda      Cumhurbaşkanı Sezer’in veto ettiği paket, Meclis’ten Köşk’e aynen geri gönderilirse Sezer, Anayasa gereği yasayı ya onaylayacak ya da referanduma götürecek. İzlenecek yöntem şöyle 

</TEXT>
</DOC>
