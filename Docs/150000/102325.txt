<DOC>
<DOCNO> 102325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/ekonomi/eko09.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den, Programı tamamlayın’ mesajı 
</HEADLINE>
<TEXT>

Bakan Türker’i ziyaret eden ABD Büyükelçisi, Türkiye’nin başarısının önemli olduğunu belirtti 
     ANKARA Milliyet 

     ABD’nin Ankara Büyükelçisi Robert Pearson, ABD olarak Türkiye’nin ekonomik reform programını başarıyla tamamlamasına büyük önem verdiklerini söyledi. 
     Ekonominin yönetimini Kemal Derviş’ten devralan Devlet Bakanı Masum Türker’e nezaket ziyaretinde bulunan Pearson, Hazine Müsteşarlığı’nda yaklaşık bir saat süren görüşmenin sonunda soruları yanıtladı. Pearson, ülkesinin Türkiye’nin ekonomik reform programını başarıyla tamamladığını görmek istediğini ve bu başarıya tam bir güven duyduğunu belirtti. 
     Ekonomik programın sonuna dek götürülmesinin önemini vurgulayan Büyükelçi, uygulama sürecinde büyük sıkıntılara katlanan, çok çalışan Türk halkının programın başarıyla tamamlanmasının getireceği nimetlerden yararlanmayı hak ettiğini ifade etti. Pearson, reformların tamamlanmasının, Türkiye’nin AB’ye tam üyelik çabalarının sonuçlanmasına da yardımcı olacağını söyledi. 
     "Seçimlerin programın uygulanmasını olumsuz etkileyip etkilemeyeceği" sorusuna ise Pearson, "Programın Türk halkının büyük çoğunluğunca benimsendiğini, halkın arzularını yansıttığını biliyoruz. Reformların başarıyla tamamlanacağına güvenimiz tam" karşılığını verdi. 
     



 EKONOMİ 


















</TEXT>
</DOC>
