<DOC>
<DOCNO> 106185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/guncel/gun03.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir insan öyküsü 
</HEADLINE>
<TEXT>
Azrail sınava çağırdı 
Faruk İsmailoğlu o gün Cendere Yolu’nda olmayacaktı... Direksiyon sınavında kızının yanında olmak istedi, bir de başkasının yerine gözetmen öğretmenlik yapması gerekti... Bu acı tesadüfler’ kazada onu kurban yaptı... 
     NESLİHAN CUYAR 

     Kızı ehliyet almak için, ecel ise onu almak için sırada bekliyordu... Kızının direksiyon sınavında yanında olmak isteyen 44 yaşındaki Faruk İsmailoğlu, aynı zamanda gözetmen öğretmendi. Sınav günü görevli gözetmen gelmeyince, tesadüfen onun yerine görev aldı. Ancak içinde bulunduğu sınav otobüsüne, arkadan bir kamyonun çarpması sonucu hayatını kaybetti. Ailesinin de dediği gibi ölüm ona hiç yakışmadı... 
     
     Kızını uyarıyordu 
     Faruk İsmailoğlu, 25 yıllık öğretmendi. Kızının okulunu bitirmesi için hayallerini askıya almıştı. Geçtiğimiz yıl emekli olmak için verdiği dilekçesini geri alıp bir yıl daha çalışmaya karar verdi. Tarabya Alparslan İlköğretim Okulu’nda müdür yardımcısıydı. Zaman zaman da İl Milli Eğitim Müdürlüğü tarafından görevli öğretmen olarak sürücü kurslarının sınavlarına katılıyordu. Ailesiyle birlikte gittiği Kuşadası’ndan bir hafta önce döndü. Ege Üniversitesi Gıda Mühendisliği Bölümü’nde öğrenci olan kızı Serap İsmailoğlu 24 , ehliyet almak için direksiyon sınavına girecekti. Ayazağa Cendere Yolu’ndaki sınav alanına giderlerken, kızına yolların kaygan olduğunu, çok dikkat etmesi gerektiğini söyledi. 
     
     Bir umut vardı ama... 
     E sınıf ehliyet için yapılacak sınavda, bir gözetmenin gelmediğini öğrendi. Onun yerine sınava katılırken, kızını dikkatli olması konusunda bir kez daha uyardı. 
     Serap, iyi geçen bir sınavın ardından evine tek başına dönerken, ailesine babasının daha sonra döneceğini söyledi. Ancak İsmailoğlu evine bir daha dönemedi. Aşırı hız yapan, Harun Karabaş yönetimindeki beton kamyonunun, sınav aracı otobüse arkadan çarpması sonucu ağır yaralandı. Son bir umutla Okmeydanı SSK Hastanesi’ne kaldırıldı. Ancak İsmailoğlu ile yanında bulunan öğretmen arkadaşı Adil Şimşek yaşama veda etti. 
     Babasının ölüm haberiyle yıkılan Serap, kendi kendine defalarca "Keşke babam benimle gelmeseydi" dediğini söylüyor. Sonra da acısını yüreğine gömerek ekliyor "Kadere inanan bir insanım. Eğer hep aynı şekilde düşünürsem bu acıyla yaşayamam." 
     Kaza tespit raporunda babasının hayatını kaybettiği aracın kusurlu bulunduğunu da anlatan Serap, "Oysa kursta, her ne şartta olursa olsun, arkadan çarpan aracın kusurlu olduğu anlatılmıştı, bu nasıl bir çelişki anlayamıyorum" diyor. 
     
     Kendimi suçladım’ 
     Eşiyle aynı okulda görevli sınıf öğretmeni Nejla İsmailoğlu ise kazanın bir sorumsuzluk örneği olduğunu söylüyor. 
     Kaza haberini alınca hastaneye koştuğunu, eşini kanlar içinde gördüğünü dile getiren Nejla İsmailoğlu, şunları anlatıyor "Başından ağır yaralıydı. Ben ilkyardım eğitimi aldım. Kafasına boyunluk takılması gerekiyordu ama öylece sedyenin üzerinde yatıyordu. Omuriliği zedelenmişti." 
     Eşinin en büyük hayalinin Kars’ta bir çiftlik almak olduğunu söyleyen Nejla İsmailoğlu, yarım kalan hayallerini şöyle anlatıyor 
     
     Tam rahat edecekken...’ 
     "Gençliğinde de çiftlik sahibi olmak istiyordu. Önümüzdeki yıl bu isteğini gerçekleştirecekti. Oğlumuz Fehmi şubat ayında askerden geldi. İş bakıyorduk. Ortanca kızım Duygu ise Abant İzzet Baysal Üniversitesi Biyoloji Bölümü’nde okuyor. İkinci sınıfa geçmişti. Büyük kızımızın bu yıl okulu bitirmesini bekliyorduk. Belki de hayatımızın en rahat dönemine girmiştik. Ancak hayat buna izin vermedi. Ölüm ona hiç yakışmadı. Bu acıya dayanabilir miyim bilmiyorum. Benim için çok zor olacak. Neredeyse 10 yıl birlikte çalıştığımız okulda şimdi ne yaparım bilmiyorum. Artık bütün yük omzumda." 
     



 GÜNCEL 





















</TEXT>
</DOC>
