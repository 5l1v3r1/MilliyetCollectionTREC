<DOC>
<DOCNO> 118705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur12.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni meclis yarın yemin ediyor 
</HEADLINE>
<TEXT>

     22. Dönem parlamentosunu oluşturan yeni milletvekilleri, yarın TBMM Genel Kurulu'nda andiçecekler. 
     Genel Kurul, en yaşlı üye sıfatını taşıyan CHP İstanbul Milletvekili Şükrü Elekdağ başkanlığında saat 15.00'de toplanacak. Elekdağ'ın açış konuşmasının ardından İstiklal Marşı okunacak ve milletvekillerinin andiçme törenine başlanacak. 
     Birleşimde ilk olarak geçici başkan Şükrü Elekdağ ve daha sonra birleşime katılan milletvekilleri, seçim çevresi ve soyadlarının alfabe sırasına göre andiçecekler. 
     Andiçme töreninin yapılacağı Genel Kurul Salonu'nda, Meclis'te grubu bulunan siyasi parti liderleri yer almayacak. AK Parti Genel Başkanı Recep Tayyip Erdoğan milletvekili olamadığı için, CHP Genel Başkanı Deniz Baykal da yurtdışında bulunduğu için yemin törenine katılamayacak. Erdoğan yemin törenini locadan izleyecek. Baykal ve toplantıda bulunamayan milletvekilleri, katılacakları ilk birleşimde andiçecekler. 
     Milletvekillerinin ant metnini yaklaşık 1 dakikada okuyacağı hesaplanırken, yemin töreninin 9 saat sürmesi bekleniyor. Geçici Başkan Elekdağ'ın iftar arası vermesi durumunda bu süre daha da uzayacak. 
     TBMM'de 22. dönem, 48 yıl sonra ilk kez iki partili olarak temsil edilecek. 
     Milletvekillerinin yemin töreninde okuyacakları, Anayasa'nın 81. Maddesi'nde yer alan Milletvekili andı şöyle 
     "Devletin varlığı ve bağımsızlığını, vatanın ve milletin bölünmez bütünlüğünü, milletin kayıtsız ve şartsız egemenliğini koruyacağıma hukukun üstünlüğüne, demokratik ve laik Cumhuriyete ve Atatürk ilke ve inkılaplarına bağlı kalacağıma toplumun huzur ve refahı, milli dayanışma ve adalet anlayışı içinde herkesin insan haklarından ve temel hürriyetlerinden yararlanması ülküsünden ve Anayasaya sadakattan ayrılmayacağıma büyük Türk Milleti önünde namusum ve şerefim üzerine andiçerim." 
     





</TEXT>
</DOC>
