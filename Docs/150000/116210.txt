<DOC>
<DOCNO> 116210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur09.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Partiler gürültü yapıyor 
</HEADLINE>
<TEXT>

     Edirne Çevre İl Müdürü Erol Olgun, siyasi parti yöneticilerinin, seçim çalışmasında görüntü ve gürültü kirliliği konusunda gerekli özeni göstermediğini söyledi. 
     Olgun, vatandaşlardan, siyasi partilerin yol açtığı görüntü ve gürültü kirliğiyle ilgili şikayetler aldıklarını kaydetti. Yaşanan çevreye duyarlı davranılması gerektiğini belirten Olgun, şöyle devam etti 
     "Partileri, il başkanlıklarına gönderdiğimiz yazılarla, seçim çalışmasında çevreyi rahatsız etmeyecek önlemler alması konusunda uyardık. Ancak gürültü kirliliği konusunda gerekli özen gösterilmedi. Özellikle gezici propaganda araçlarından yapılan anonslar konusunda şikayet alıyoruz. Araçlardan yapılan, gerek müzik eşliğinde, gerekse konuşma şeklinde gerçekleşen propagandalar, 90 desibelin üzerinde ses çıkardığı için gürültü kirliliğine yol açıyor." Gezici araçları kent içinde takip etmekte zorlandıklarını ifade eden Olgun, bunun, ekip sayılarının azlığından kaynaklandığını belirtti. Kış dönemine girilmesiyle, hava kirliliğiyle ilgili denetimlere de başlandığını belirten Olgun, "Ekiplerin bir kısmı hava kirliliğiyle mücadele ederken, diğerleri de gürültü kirliliğine yönelik şikayetleri çözmeye çalışıyor" dedi. 
     Gezici propaganda araçlarının sürekli hareket halinde olmasının da denetimi güçleştirdiğine işaret eden Olgun, "Görüntü kirliliği yapan partilerin bayrakları, belediye zabıtası eşliğinde toplatıldı. Çalışmalarda ayrıca Emniyet Müdürlüğü'nden de yardım alındı" dedi. 
     





</TEXT>
</DOC>
