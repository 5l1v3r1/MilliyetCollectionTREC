<DOC>
<DOCNO> 119572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo22.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Rapid Bükreş ile hazırlık maçı yapacak... 
</HEADLINE>
<TEXT>

     Beşiktaş, yarın akşam Romanya'nın Rapid Bükreş takımıyla hazırlık maçı oynayacak. 
     Teknik Direktör Mircea Lucescu'nun isteğiyle organize edilen ve yarın akşam saat 19.00'da yapılacak karşılaşmayı, taraftarların yeni ve eski açık tribünden ücretsiz izleyebilecekleri bildirildi. 
     Bu karşılaşmada Lucescu'nun, ligde fazla şans vermediği oyuncularını görevlendirerek son durumlarını görmek istediği öğrenildi. 
     Bu arada, Beşiktaş'ın 100. yıl projeleri 22 Kasım Cuma günü açıklanacak. 
     Beşiktaş Kulübü İletişim Komitesi Başkanı Mete Düren, cuma günü yapacakları basın toplantısında, planladıkları 100. yıl projeleriyle ilgili tüm ayrıntıları açıklayacaklarını söyledi. 
     Düren, bu akşam yapılan yönetim kurulu toplantısında gündemdeki maddeleri görüştüklerini, Tolga ve Yasin Sülün'e ceza vermenin ise gündemlerine gelmediğini bildirdi. 
     Alaves maçında kırmızı kart gören İlhan Mansız ve Altay maçında kırmızı kart gören Tümer'e normal ceza prosedürün uygulanacağını, bunun dışında ekstra bir cezanın verilmeyeceğini belirten Düren, ''Zaten teknik direktörümüz Lucescu da ceza verilmesi yönünde bize herhangi bir rapor vermedi'' dedi. 
     





</TEXT>
</DOC>
