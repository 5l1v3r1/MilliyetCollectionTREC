<DOC>
<DOCNO> 139707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo03.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Kocaelispor, ligde yarın 38. randevuda... 
</HEADLINE>
<TEXT>

     Galatasaray ile Kocaelispor, yarın yapacakları karşılaşmayla birlikte ligde 38. kez karşı karşıya gelecekler. 
     Galatasaray, 1980-81 futbol sezonunda ilk kez Birinci Lig'e yükselen Kocaelispor ile şimdiye dek yaptığı karşılaşmalardan 23'ünü galibiyetle kapatırken, rakibine yalnızca 5 kez yenildi. 2 takım arasındaki 9 karşılaşma da beraberlikle sonuçlandı. 
     Sarı-kırmızılılar, 37 maçta rakip filelere toplam 69 gol atarken, Körfez ekibi 30 golle karşılık verebildi. 
     Sezonun ilk yarısında İstanbul'da yapılan maçı Galatasaray 2-0 kazanmıştı. 
     
     SON 4 İZMİT DEPLASMANINDA ZAFER CİM BOM'UN 
     Galatasaray, deplasmanda Kocaelispor ile yaptığı 18 maçta, rakibine 10-2'lik galibiyet üstünlüğü kurdu. 
     İzmit'teki 6 karşılaşma da beraberlikle sonuçlanırken, Galatasaray'ın 25 golüne karşılık, Kocaelispor 9 gol attı. 
     Sarı-kırmızılılar, Kocaelispor ile ligde deplasmanda yaptığı son 4 maçı 4-1, 2-1, 2-1 ve 2-0'lık skorlarla kazandı. 
     
     EN FARKLI SKORLU GALİBİYETLER 
     Galatasaray, Kocaelispor karşısında ligdeki en farklı skorlu galibiyetini 1999-2000 sezonunda, İstanbul'da 5-0'lık sonuçla elde etti. 
     Kocaelispor ise 1995-96 sezonunda İstanbul'da rakibini 4-0 yenmeyi başardı. 
     2 ekip arasında yapılan en gollü karşılaşma ise 1993-94 sezonunda Galatasaray'ın İstanbul'da 5-4 üstünlüğüyle sona eren maç oldu. 
     





</TEXT>
</DOC>
