<DOC>
<DOCNO> 126762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sondun19.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu kaçakçıları İncil içinde kokain taşıyor... 
</HEADLINE>
<TEXT>

     Uyuşturucu madde kaçakçıları, hayal güçlerinin sınırlarını zorlayarak, Noel ve yılbaşı hediyesi olarak gönderdikleri İncil'de kokain, pelüş oyuncağın içinde de ecstasy hapı saklıyor. 
     Köln kentindeki gümrük müdürlüğünde görevli Harry Brandt, Köln Bonn havalimanına, günde yaklaşık 300 bin paket geldiğini belirterek, özellikle Noel ve yılbaşı döneminde paket ve dolayısıyla içinde uyuşturucu madde bulunan hediye paketlerinin sayısında önemli artış olduğunu söyledi. 
     Brandt, dünyanın dört bir yanından, dünyanın dört bir yanına gönderilen paketlerin kontrolü için 300 gümrük memurunun görevlendirildiğini kaydetti. 
     Nordrhein Westfalen eyaletindeki gümrük basın sözcüsü Erich Schlautmann, uyuşturucu kaçakçılarının kendileri için büyüyen bir sorun olduğunu belirterek, gümrük memurlarına özel eğitim verildiğini kaydetti. 
     Schlautmann'ın verdiği bilgiye göre ilginç paketlerden bazıları şöyle 
     -Venezüella'dan Belçika'ya gönderilen 3 şişe şampuanda 200 gram kokain, -Ekvador'dan Madrid'e gönderilen bir İncil'deki özel bölmede bir kilogram kokain, -Amsterdam'dan Kanada'ya gönderilen pelüş kaplumbağanın içinde 1054 ecstasy hapı, -Brüksel'den ABD'ye gönderilen pelüş pokemonun içinde de 6 bin 200 ecstasy hapı, -Bangkok'tan gönderilen iki kokulu mumun içinde 2 bin 800 uyuşturucu hap, -Katmandu'dan gönderilen 5 küçük Tibet dua davulunun içinde toplam 2 kilogram esrar, -Almanya'dan ABD'ye gönderilen televizyon sehpasının özel bölmelerinde toplam 5 kilogram afyon, -Zimbabve'den gönderilen seramik erkek heykelciklerin içinde bir kilogram marihuana... 
     





</TEXT>
</DOC>
