<DOC>
<DOCNO> 101410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sondun07.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Forbezs'in milyarder koleksiyonculara arasında Sabancı da var... 
</HEADLINE>
<TEXT>

     Amerikan finans çevrelerinin dergisi Forbes, ''milyarder koleksiyoncuların çoğunluğunun modern sanat eserlerini tercih ettiklerini'' yazdı. 
     Milyarder koleksiyoncularla ilgili bir araştırmaya yer veren dergi, bunlar arasında Sakıp Sabancı'nın da yer aldığını, ancak Sabancı'nın İslami hat ve kaligrafik eserler ile Türk ressamların eserlerini topladığını kaydetti. Sabancı'nın servetinin 3.3 milyar dolar olduğunu hatırlatan dergi Sabancıların Mayıs ayında kendilerine ait köşkü müze haline getirerek ziyarete açtıklarına da dikkat çekti. 
     Öte yandan ArtNews adlı dergi, Forbes'un milyarderler listesinde yer alan 497 zenginden sadece 36'sının sanat eserleri koleksiyonu yaptığını, bunların 20'sinin Amerikalı, 4'ünün Alman, ikisinin Fransız, ikisinin İngiliz, diğerlerinin ise Türk, Kanadalı, İsrailli, İtalyan, Meksikalı, İspanyol, İsviçreli ve Venezüellalı olduğunu yazdı. 
     Derginin incelemesine göre, sanat koleksiyoncularından 22'si modern ve çağdaş sanat eserlerini tercih ediyor. 8 kişi olan empresyonizm hayranları, bunların arkasından geliyor. Haberde, dünyanın en zengin adamı olan Bill Gates'in, 19. yüzyıl Amerikan ressamlarının eserleri ile az bulunan değerli kitapları topladığı kaydedildi. Gates, 1994 yılında, Leonard da Vinci'nin ''Codex Leicester'' adlı eserine 31 milyon dolar ödediği hatırlardan çıkmamış bulunuyor. Gates, 4 yıl önce de Amerikalı ressam Winslow Homer'in ''Lost on the Grand Banks'' adlı tablosunu 36 milyon dolara satın almıştı. Bu paranın, Amerikalı bir ressamın tablosuna ödenen en yüksek ücret olduğu bildiriliyor. 
     Buna karşılık bir zamanlar Microsoft'un ''iki numaralı adamı'' olan Paul Allen'in empresyonizm hayranı olduğu ve Bill Gates'ten çok daha mükemmel bir koleksiyon oluşturduğu belirtildi. Allen'in koleksiyonunda Monet, Cezanne ve Gauguin'in tabloları yer alıyor. Alman gıda sanayii devi milyarder Rudolf Oetker, klasik ustaların eserlerine para yatırırken, Amerikalı milyarder David Rockefeller 20. yüzyıl başlarına ait empresyonist eserler satın alıyor. Chase Manhattan bankasının eski başkanı olan Rockefeller'in, geniş bir Picasso koleksiyonuna sahip olduğu da bildirildi. 
     





</TEXT>
</DOC>
