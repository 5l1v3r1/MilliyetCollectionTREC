<DOC>
<DOCNO> 101289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sondun04.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
''Potsdam Saraylar Gecesi''ndeki konseri Türk şef yönetti... 
</HEADLINE>
<TEXT>

     Almanya'nın Potsdam kentinde, sarayların bulunduğu Sansoucci parkında geleneksel olarak düzenlenen ''Potsdam Saraylar Gecesi'' kapsamında verilen konseri bu yıl Kültür Bakanlığı Bursa Bölge Devlet Senfoni Orkestrası Şefi Orhan Şallıel yönetti. 
     Berlin Oda Orkestrası'nın davetlisi olarak Almanya'ya gelen Şallıel, parkı ziyaret eden vatandaşlar tarafından büyük bir ilgiyle izlendi. 
     Orkestra, Çaykovski, Strauss ve Haendel'den parçalar seslendirdi. Sansoucci parkındaki sarayların renkli projektörlerle ışıklandırıldığı gecenin sonunda havai fişek gösterisi de sunuldu. 
     Şallıel, Roland Mell yönetimindeki Berlin Oda Orkestrası'nı yönetmekten büyük mutluluk duyduğunu ifade ederek, ''Özellikle Türkiye'deki gençlerin klasik müziğe yoğun ilgisi var. Türkiye'de ve Almanya'da yaşayan Türk gençleri arasında ciddi işlerin değer kazandığını görüyorum. Bu da beni mutlu ediyor'' dedi. 
     Devletin de gençleri desteklemesi gerektiğini belirten Şallıel, ''Gençler büyük atılım içerisinde. Devletten de gerekli desteği gördükleri takdirde, futbolda sağlanan başarıları müzik dalında da sürdürebilirler'' dedi. 
     Şallıel, 1968 yılında Adana'da doğduğunu, daha sonra İstanbul'a giderek fagot ve kompozisyon okuduğunu, Hollanda, Finlandiya, Avusturya ve İtalya'da da eğitim gördüğünü belirtti. 
     İstanbul'da 1998 yılında Opera Şefliği yaptığını ve daha sonra Bursa Bölge Devlet Senfoni Orkestrası'nın Şefi olduğunu anlatan Şallıel, Ankara Devlet Opera ve Balesi için 2001 yılında ''Çanakkale Şehitleri'', bu yıl da ''Bursa Senfonisi'' ve ''Fetih Senfonisi'' adlı eserleri yazdığını ve dünya prömiyerlerini bizzat yönettiğini söyledi. 
     Şallıel, Çin, Özbekistan, İtalya, Almanya ve Avusturya'da da orkestra, opera ve baleler yönetti. 
     Berlin Oda Orkestrası Şefi Roland Mell de, 25 kişiden oluşan orkestrayı 10 yıl önce kurduğunu belirterek, kendisinin de konser vermek üzere Kasım ayı sonunda Türkiye'ye gideceğini kaydetti. 
     





</TEXT>
</DOC>
