<DOC>
<DOCNO> 146154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sondun08.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post CIA, Saddam'ın arkadaşlarının peşinde... 
</HEADLINE>
<TEXT>

     ABD'nin en saygın gazetelerinden Washington Post, Merkezi Haberalma Teşkilatı CIA ve Amerikan ordusundan özel birliklerin, Irak kentlerinde Irak lideri Saddam Hüseyin'nin yakın arkadaşlarını öldürmek için operasyonlar düzenlediğini ileri sürdü. 
     Haberini Amerikalı yetkililerin açıklamalarına dayandıran gazete, ev baskınları ve bombalarla araçları havaya uçurmada uzman CIA ve Amerikan özel kuvvetlerinin operasyonlarında, iktidardaki Baas Partisi yetkilileri ve Cumhuriyet Muhafızları komutanları da aralarında olmak üzere, Bağdat yönetimine çok yakın yetkilileri hedef aldıklarını yazdı. 
     Gazete, yine bir Amerikalı yetkilinin açıklamasına dayanarak, Bağdat'taki bazı patlamaların hava bombardımanı ya da gemilerden atılan füzelerle değil, Amerikan özel timlerinin araçlara yerleştirdikleri bombaların patlaması sonucu meydana geldiğini belirtti. 
     Amerikalı yetkilinin bu iddiası karşısında CIA yetkililerinin yorum yapmadığı belirtilen haberde, CIA ve özel birliklerin, Irak'ın kuzeyindeki aşiretleri Irak hükümetine karşı savaşmaları için organize etmeye çalıştığı da kaydedildi. 
     Washington Post, CIA ve özel birliklerin Irak'ta kitle imha silahları ve füze olması muhtemel tesisleri aradığını, ayrıca ülkeyi terk etmek isteyen Iraklıları ve vurulması için Iraklı liderlerin evlerini tespit ettiğini yazdı. 

     
</TEXT>
</DOC>
