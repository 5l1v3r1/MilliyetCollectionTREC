<DOC>
<DOCNO> 149453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/guncel/gun20.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Hediyelik El Sahaf satışı      Irak Enformasyon Bakanı'nı seviyoruz" adlı internet sitesini hazırlayanlar, popüler sayfanın beraberinde getirdiği maliyeti karşılamak için hediyelik El Sahaf eşyaları satmaya başladı."www.welovetheiraqiinformationminister.com" sayfasında alışveriş yapanlar, tişört, mutfak önlüğü veya fincan alabiliyor. Üzerinde "Hislerim - her zaman olduğu gibi - hepsini katledeceğimizi söylüyor", "Bağdat'ta Amerikan k firleri yoktur. Asla " ve "Tanrı karınlarını cehennemde kızartacak " gibi ünlü El Sahaf sözleri de, bu ürünlerin üzerini süslüyor. 
     
Cheney'nin taşeronu Batman'da iş başında      Kozluk yakınlarındaki Şelmo petrol sahasında, Kanada petrol arama firması Pemi ile TPAO'nun birlikte açtığı kuyuda, 1700 metre derinlikte 34 gravitede petrol tabakasına rastlandı. Pemi'nin, ABD Başkan Yardımcısı Dick Cheney'nin yönetim kurulu başkanı olduğu Halliburton şirketinin taşeronu olduğu ileri sürüldü. Petrolün bulunduğu 20 dönümlük arazinin sahibi olan Mehmet Şirin Aksoy ise, dönüm başına 5 milyar lira teklif aldığını ve aldatıldığını savundu. Yetkililer, petrol damarına 1900 metrede ulaşmayı hedeflediklerini, ancak 1700 metrede ulaşmalarına şaşırdıklarını ifade etti. Arap petrolü kalitesinde petrol bulunan kuyudan, günde 5000 varil petrol üretimi gerçekleştirmeyi öngördüklerini belirten yetkililer, Pemi'nin petrol arama çalışmalarını sürdürdüğünü açıkladı. 
     
ABD'liye 'kadına bakma' uyarısı      Irak'taki ABD askerinden, bölgenin dini ve kültürel değerlerine dikkat edilmesi istenerek, özellikle kadınlara bakışlarında dikkatli olmaları uyarısı yapıldı. Bağdat'taki 1. Deniz Piyade Tank Taburu'na dağıtılan "yapılmaması istenenler listesinde" askerlerden Iraklı kadınlara uzun süre ve cilveli bakmamaları istendi. Askerlerden ayrıca tanklarından postallarının tabanlarını Iraklılara göstermemeleri ve "Arapların sol ellerini tuvalette temizlik amaçlı kullanmaları nedeniyle" bu ellerini bir şeyi işaret ederken kullanmamaları ve manevi değerleri olan yerlerden geçerken de saygılı davranmaları uyarısında bulunuldu. 
     
Müttefikler geri dönüş yolunda      Irak savaşının sona yaklaşmasıyla bölgedeki koalisyon güçleri de geri dönmeyi sürdürüyor. Bu çerçevede ABD ve İngiltere, Körfez'deki askeri varlıklarını azaltmaya başladı. Amerikan Uçak Gemisi Abraham Lincoln'ün kendisine eşlik eden gemilerle birlikte Körfez'den ayrıldığı bildirildi. Koalisyon güçlerinin Komutanı Tim Keating, uçak gemisinin, Amerikan gemilerinin Irak civarından çekilmesi kapsamında Körfez'den ayrıldığını açıkladı. Keating, "Kitty Hawk ve Constellation da yakında Körfez'den ayrılabilir" dedi. Abraham Lincoln'den önce Irak savaşından dönen ilk Amerikan donanma gemisi ise, 320 kişilik mürettebatıyla USS Portland oldu. Irak savaşında 3'ü Körfez'de 2'si Akdeniz'de olmak üzere 5 uçak gemisi görev yaptı. 
     
Polis kaçakçıyı baskından korudu      TOLGA ŞARDAN 

     Gaziantep'te uyuştucu tacirine operasyonunu ihbar edip kaçmasını sağlayan polis memuru Mustafa Daşgın, tutuklanarak cezaevine konuldu. Daşgın'ın uyuşturucunun sahibine telefon mesajıyla "kaç" uyarısında bulunduğu saptandı. Gaziantepli bir işadamının 50 kiloluk eroini yurtdışına kaçıracağını belirleyen narkotik polisi, mahkeme kararıyla işadamının telefonunu dinlemeye aldı. 
     Şifreli bilgi verdi 
     Gaziantep Emniyet Müdürlüğü Kaçakçılık ve Organize Suçlarla Mücadele Şubesi'nde 5 yıldır görevli Daşgın'ın kaçakçıyla görüştüğü saptandı. Polis, Daşgın'ın, "kaç" mesajı verdikten sonra "telefonunu kapat, kimseyi arama, benim telefonumu sil" diyerek şifreli bilgi aktardığını belirledi. 
     Bu gelişme üzerine Ankara DGM de, Gaziantep Başsavcılığı'ndan Daşgın'ın yakalanmasını talep etti. Daşgın, hapis cezasıyla yargılanmak üzere geçen perşembe tutuklandı. Kaçakçı ise kayıplara karıştı. 
     
Cezaevinde 'şanlı' bıyık direnişi      Sakal-bıyık kesme zorunluluğu getiren genelgeye karşı çıkan gardiyanlar, 'Mahk mdan farkımız yok' dedi 
     GÖKÇER TAHİNCİOĞLU Ankara 

     Adalet Bakanlığı'nın "cezaevinde görevli infaz koruma memurları sakal -bıyıklarını kesecek" genelgesi, şimdiye dek yüzlerce isyanı bastıran gardiyanları da isyan ettirdi. Toplu dava açmaya hazırlanan gardiyanlar, "Mahk mlardan ne farkımız kaldı" dedi. 
     Adalet Bakanlığı, yayımladığı genelgeyle, yasalara göre güvenlik güçleri ile aynı statüde olan infaz koruma memurlarının da sakal ve bıyıklarını kesmeleri gerektiğini bildirdi. Yönetmelik geçtiğimiz yıllarda, güvenlik güçlerinin "ideolojik tercihlerini belli edecek şekilde" sakal ve bıyık bırakmalarının eleştirilmesi üzerine gündeme gelmişti. 
     Sendikaya başvurdular 
     Ankara Merkez Kapalı Cezaevi'nde genelgenin çıktığı hafta bıyıklı gardiyan kalmadı. Ancak taşra cezaevlerinden tepki geldi. Gardiyanlar, diğer yargı çalışanlarının bağlı olduğu Büro Emekçileri Sendikası'na başvurdu. 
     "Daha önce biz mahk mların sakalını - bıyığını zorla keserdik. Şimdi bizim bıyığımızı kesiyorlar. Onlardan ne farkımız kaldı" diye dert yanan gardiyanlar, BES'teki arkadaşlarından "iptal davası" açmalarını istedi. Sendikadan "Bize kayıtlı değilsiniz" yanıtı alan gardiyanların, genelgenin iptali için dava açmaya hazırlandıkları kaydedildi. 
     


GÜNCEL 






















</TEXT>
</DOC>
