<DOC>
<DOCNO> 136954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur02.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Asmalı Konak" dizisi araştırma konusu oldu... 
</HEADLINE>
<TEXT>

     Hacettepe Üniversitesi ve Ürgüp Belediyesi işbirliğiyle ''Asmalı Konak'' dizisinin yarattığı turist akını ve bunun bölgeye etkisi üzerine ödüllü proje yarışması düzenlendi. 
     H.Ü Sosyoloji Bölümü öğretim üyelerinden Yrd. Doç. Dr. Nilüfer Özcan Demir, konuya ilişkin bilgi verirken, ''Asmalı Konak'' dizisinin ardından çekimlerin yapıldığı konağın büyük ilgi gördüğünü ve ziyaretçi akınına uğradığını söyledi. 
     Turist sayısındaki artışın Ürgüp'ün sosyal ve ekonomik yapısına etkisi üzerine bir araştırma yürütmeyi kararlaştırdıklarını dile getiren Yrd. Doç. Dr. Demir, ''Asmalı Konak Dizisi örneği üzerine sosyolojik bir değerlendirme'' konulu ödüllü proje yarışması düzenlediklerini bildirdi. 
     Yarışmaya üniversitelerin sosyal bilim dallarında öğrenim gören tüm öğrencilerin katılabileceğini ifade eden Yrd. Doç. Dr. Demir, adayların bölgeye giderek anket, yüzyüze görüşme gibi yöntemlerle bilgi toplayabileceklerini ve geliştirdiklerini projeleri 10 Mart Pazartesi gününe kadar Hacettepe Üniversitesi Sosyoloji Bölümü'ne sunabileceklerini belirtti. 
     Yrd. Doç. Dr. Demir, yarışmanın Nisan ayında sonuçlanacağını ve elde edilen verilerin, dizi oyuncularının da katıldığı bir panelde ele alınacağını söyledi. 
     





</TEXT>
</DOC>
