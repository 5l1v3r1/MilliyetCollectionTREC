<DOC>
<DOCNO> 134572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/spor/spo15.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Beckham 2 Nisan çok zor geçecek      DÜNYA ile aynı anda Türkiye’de de vizyona giren "Pepsi Kovboyları" adlı reklam filmininin gala gecesine katılan David Beckham, 2 Nisan’da İngiltere’de yapılacak maçın çok zorlu geçeceğini belirtti. Yıldız futbolcu, "Türk Milli Takımı çok güçlü ve iyi. Aramızda yapacağımız maç çok zor geçecek. Türkiye’nin gücünü Dünya Kupası’nda gördük" diye konuştu. 
     
Finalin adı Seles-Davenport      JAPONYA’NIN başkenti Tokyo’da düzenlenen Uluslararası Pan Pasifik Tenis Turnuvası’nda ABD’li raketler Monica Seles ve Lindsay Davenport finale yükseldi. Turnuvanın yarı finalinde vatandaşı Chanda Rubin ile karşılaşan bir numaralı seribaşı Yugoslav asıllı Monica Seles, rakibini 4-6, 6-4 ve 6-2’lik setlerle yendi. Üç numaralı favori Lindsay Davenport ise yine vatandaşı Lisa Raymond’ı 3-6, 6-1 ve 6-4’lük setlerle turnuva dışına iterek finalde Seles’e rakip oldu. 
     
Ringde 6 madalya      MACARİSTAN’DA dün sona eren Uluslararası Debrecen Boks Turnuvası’nda, bayanlar 52 kiloda Sümeyya Kaya altın madalya kazandı. 16 ülkeden yaklaşık 300 boksörün mücadele ettiği turnuvada, bayanlar 48’de Hülya Şahin, erkekler 60’da Selçuk Aydın gümüş, erkekler 48’de Abdülkadir Koçak, 54’de Ramazan Ballıoğlu, bayanlar 50’de ise Beyhan Karacıbıoğlu bronz madalyanın sahibi oldular. 
     
Serdar, Körfez’in kapısından döndü      KOCAELİSPOR’DAN Beşiktaş’a geçen, ancak burada kadroya giremediği için Körfez’e dönmek isteyen Serdar, Yeşil-Siyahlılar’ın kapısından döndü. Eski takımının peşin 100 bin dolar ve bir ev önerdiği Serdar, ayrıca bir de dükkan isteyince dengeleri bozmak istemeyen Başkan Hikmet Erenkaya bu transferden vazgeçti. 
     
UEFA maçlarının saatleri açıklandı      UEFA Kupası 4. turunda yer alan takımlarımızdan Beşiktaş ile Denizlispor’un oynayacağı maçların saatleri açıklandı. Siyah-Beyazlılar, ilk maçını Slavia Prag deplasmanında 21.00’de, rövanşı ise 19.30’da oynayacak. Porto ile karşılaşacak olan Denizlispor’un ilk maçı ise 23.00’te Porto’da, ikinci müsabakası ise 21.00’de Denizli’de yapılacak. 
     
Transfer borsası son gün coştu      AVRUPA’DA ara transfer dönemi kapanırken, bir çok takım son günde kadrolarını güçlendirdi. Fenerbahçe’nin eski oyuncusu Lazetiç, prensip anlaşmasına vardığı Lazio’ya imza attı. Leeds ise Real Madridli Raul Bravo’yu renklerine kattı. Bu arada Fenerbahçe’nin gündemine gelen Michael Ricketts ise transfer döneminin kapanışına yarım saat kala, Bolton’dan Middlesbrough’a geçti. 
     
Grekocular bugün kampa giriyor      GREKOROMEN Güreş Milli Takımı aday kadrosu, Avrupa Şampiyonası hazırlıklarına bugün İstanbul’da başlıyor. 23 Şubat’ta sona erecek olan kampta 35 güreşçi yer alacak. Şampiyona mayıs ayı sonunda Yugoslavya’da yapılacak. 
     
Üsküdar Belediye fark attı 45-19      BAYANLAR Süper Hentbol Ligi’ndeki dünün tek maçında Üsküdar Belediyesi, Zonguldak Türk Telekomspor’u 45-19 yendi. Yakacık İTO Spor Salonu’nda yapılan karşılaşmanın ilk yarısı da ev sahibi ekibin 20-7 üstünlüğüyle sona erdi. 
     
Oktay Urkal unvanını korudu      HAFİF sıklette Avrupa Boks Şampiyonu olan Oktay Urkal, Almanya’nın Chemnitz kentinde yaptığı 33. profesyonel boks karşılaşmasında İtalyan rakibi Salvatore Battaglia’yı puanla yenerek unvanını korudu. Urkal böylece, 33. maçında 32. galibiyetine ulaştı. 
     
Azrail’den çalım      YENİ Meramspor’un 18 yaşındaki futbolcusu Ahmet Şaban’ı ölüm sahada yakaladı. Konya Birinci Gençler Ligi’nde oynanan Yeni Meramspor-Karapınar Belediyespor karşılaşmasında fenalaşan genç oyuncu bir anda yere yığıldı. Konya Numune Hastanesi’ne kaldırılan Kaya, müdahalelere rağmen kurtarılamadı. 
     



 SPOR 























</TEXT>
</DOC>
