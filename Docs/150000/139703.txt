<DOC>
<DOCNO> 139703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko45.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, Mart ayında 10 katrilyon lira iç borç ödeyecek... 
</HEADLINE>
<TEXT>

     Hazine bu yılın Mart ayında, 10 katrilyon 90 trilyon 375 milyar lira iç borç ödeyecek. 
     Açıklanan Mart ayı İç Borçlanma Programı'na göre, Hazine'nin Mart ayında yapacağı 10 katrilyon 90.4 trilyon lira tutarındaki iç borcun 8 katrilyon 759.6 trilyon lirası piyasaya, 572 trilyon lirası kamu kurumlarına yapılan senetlerin geri ödemesi, 758.8 trilyon lirası da kamu kurumları, kamu bankaları ve TMSF'ye ihraç edilen senetlerin geri ödemesinden oluşuyor. 
     Mart ayına ilişkin ödemelerin dağılımına bakıldığında, 9 katrilyon 984 trilyon lirası Türk Lirası cinsinden, 98.6 trilyon lirası döviz cinsi, 7.8 trilyon lirası dövize endeksli cinsinden olacak. 
     
     EN BÜYÜK İÇ BORÇ GERİ ÖDEMESİ 19 MART'TA 
     Açıklamaya göre, Hazine Mart ayının en büyük iç borç geri ödemesini, 19 Mart tarihinde 5 katrilyon 212.2 trilyon lira ile yapacak. 
     Hazine, ikinci büyük iç borç geri ödemesini ise 5 Mart'ta 3 katrilyon 927.6 trilyon lira yerine getirecek. 
     Mart döneminde piyasalara yapılacak 8.8 katrilyon liralık itfaya karşılık, piyasalardan 7 katrilyon liralık bir borçlanma yapılması öngörülüyor. 
     Ayrıca Mart 2003 döneminde de, borçlanma imkanları ölçüsünde Merkez Bankası, kamu bankaları ve TMSF kapsamındaki bankalara daha önceki dönemlerde ihraç edilmiş olan devlet iç borçlanma senetlerinden kaynaklanan borçların erken itfa yoluyla azaltılmasına devam edilecek. 
     
     BORÇLANMA STRATEJİSİ 
     Mart ayında iç borçlanma ihaleleri, genel olarak Salı günleri düzenlenecek. Ancak, Hazine piyasaların uygun bulduğu diğer günlerde de ihale düzenleyebilecek. 
     Düzenlenecek ihalelerin detayları, ihale gününden en az birgün önce kamuoyuna duyurulacak. 
     
     SALI GÜNÜ İKİ İHALE 
     Hazine gelecek hafta biri tahvil, diğeri bono olmak üzere iki ihale birden düzenleyecek. 
     Hazine, 4 Mart günü 364 gün vadeli tahvil ve 217 gün vadeli bono ihalesi yerine getirecek. 
     Bu kapsamda 4 Mart Salı günü düzenleyeceği 364 gün vadeli tahvil ihalesinin ihraç tarihi 5 Mart Çarşamba, geri ödeme tarihi 3 Mart 2004 olarak belirlendi. 
     Hazine yine 4 Mart Salı günü 217 gün vadeli bono ihalesi düzenleyecek. İhraç tarihi 5 Mart Çarşamba olan ihalede satılacak kağıtların geri ödemesi 8 Ekim 2003 tarihinde yerine getirilecek. 
     
     REFERANS BONO İHALESİ 
     Ayrıca Mart ayında, değişken faiz ödemeli senetlerin kupon faizlerinin belirlenmesi amacıyla, 19 Mart ihraç ve 18 Haziran itfa tarihli 91 günlük referans bono ihalesi yapılacak. 
     Söz konusu ihalede, net 1.4 katrilyon liralık ihraç yapılacak olup, bu miktar Mart ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'ni oluşturuyor. 
     Bu ihalede ROT ve ihale sonrası teklif yoluyla satış yapılmayacak. 
     Mart ayı içersinde halka arz, TAP, geri alım ihalesi yapılabilecek olup, söz konusu yöntemlerin kullanılması kararlaştırıldığında bununla ilgili bilgiler kamuoyuna ayrıca duyurulacak. 
     Bu arada Mart ayı iç borçlanma stratejisinde Şubat ayı iç borçlanma gerçekleşmeleri hakkında bilgi verildi. 
     





</TEXT>
</DOC>
