<DOC>
<DOCNO> 135574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur42.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişanlısı tarafından vurulan Alman kadının organları bağışlanacak 
</HEADLINE>
<TEXT>

     Kadıköy'de, nişanlısı Hakan Çakmak tarafından tabancayla vurulduktan sonra kaldırıldığı hastanede beyin ölümü gerçekleşen Alman Nina Typol'un organları bağışlanacak. 
     Özel Yeni İsviçre Hastanesi'nde, 6.5 haftalık hamile olduğu belirlenen genç kadının ailesi Mairon-Klaus Typol adına basına açıklama yapan Almanya'nın İstanbul Konsolosluğu görevlisi Mahmut Kulein, ''Annenin yaşam şansının olmadığı ortamda bebeğin de yaşama şansı olmadığı söylendi'' dedi. 
     Kulein, Typol ile Çakmak ailelerinin birbirlerini yıllardır tanıdıklarını ve Typol ailesinin Türk aileye karşı kesinlikle ön yargılı olmadığını vurguladı. 
     Nina Typol'un ölmeden kısa bir süre önce kalp hastası olan babasına, ''Benim başıma bir şey gelirse kalbimi sana bağışlamak istiyorum'' dediğini anlatan Kulein, sözlerini şöyle sürdürdü 
     ''Fakat babası tabii ki ondan böyle bir şey isteyemeyeceğini söylüyor. Aile, Türkiye'de kızları yaşında bir kız çocuğunun kalbe, bir kız çocuğunun da karaciğere ihtiyacı olduğunu duymuş. Ve anne-baba olarak karar verdiklerini ve bunu bugün imzalarıyla da teyit edeceklerini söylediler. Aile, iki kız çocuğunun hayatta kalabilmeleri için kızlarının organlarının bağışına onay verdiklerini bildirdi.'' Gazetecilerin ''Aile bebeği istemiyor mu '' sorusu üzerine Kulein, ailenin isteyip istememesinin söz konusu olmadığını, çocuğun dünyaya gelmesinin tıbbi açıdan mümkün olmadığının kendilerine söylendiğini ifade etti. 
     Kulein, Typol ailesinin, ölüm durumunda kızlarını defnetmek için Almanya'ya götürmek istediklerini kaydetti. 
     
     BAŞHEKİM 
     Nina Typol'un yattığı Özel Yeni İsviçre Hastanesi Başhekimi Uzm. Dr. Kazım Taş da Alman aileye isterlerse anne karnındaki çocuğun yaşamasının mümkün olduğunu söylediklerini, ancak ailenin bunu kabul etmediğini ve kızlarının organlarını bağışlamayı tercih ettiklerini söyledi. 
     Dr. Taş, şunları kaydetti 
     ''Şu anda anne ölüdür. Beyin ölümü teşekkül ettiği için yaşaması söz konusu değildir. Bu hamileliği devam ettirip ettirmemek ailenin elindedir. Aile Biz çocuğu istemiyoruz diyor. Baba da bu çocuğu istemiyor. Biz de mecburuz bu bebeği almaya. Biz çocuk doğana kadar anneyi yaşatmaya hazırız. Aileye, bitkisel hayatta olan kızlarında beyin iltihabı, kalp yetmezliği, kan pıhtılaşması gibi herhangi bir komplikasyon olmazsa ki risk yüksektir, hamileliğini devam ettirebileceğimizi söyledik. Ancak Alman aile bunu kabul etmedi. 12 haftaya kadar kürtaja Türk ve Alman yasaları izin veriyor. Biz de Alman aileden, tutuklu olan babadan ve onun anne ile babasından izin alarak önce kürtaj yapacağız, sonra da bağlı olduğu aleti çekeceğiz. Alman aileden, kızlarının organlarını Türk hastalarına memnuniyetle bağışladıklarına dair bir yazı alacağım.'' Bütün hukuksal şartlar yerine getirildiğinde de organ bağışının yapılacağını kaydeden Dr. Taş, organ nakli için bütün üniversite ve devlet hastaneleriyle irtibata geçtiklerini bildirdi. 
     Dr. Taş, ''Nina Typol'un önce ciğeri, sonra böbrekleri son olarak kalbi alınacak. Organlarını alma işlemi büyük olasılıkla bizim hastanemizde gerçekleştirilecek'' diye konuştu. 
     Dr. Taş, bütün bu işlemler için savcılıktan iznin alındığını da vurgulayarak, Alman aileyi 8 Şubat Cumartesi günü Nina Typol'un cenazesiyle Almanya'ya göndermeyi düşündüklerini kaydetti. 
     
     SON MEKTUP 
     Bu arada, Nina Typol'un 2 Şubat 2003 tarihinde Türkiye'den Almanya'daki ailesine yazdığı mektupta nişanlısı Hakan Çakmak'ın askerlik sorunlarından ve hamileliğinden bahsettiği bildirildi. 
     





</TEXT>
</DOC>
