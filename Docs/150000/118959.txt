<DOC>
<DOCNO> 118959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/guncel/agun.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeden yardım şov 
</HEADLINE>
<TEXT>

Gaziosmanpaşa Belediye Başkanı Ata, Gazi Mahallesi’ndeki dar gelirlilere yönelik erzak yardımını gösteriye dönüştürdü. Vatandaşlar erzak paketini alabilmek için birbirini ezdi. Başkan da seyretti 
     TAHSİN AKSU İstanbul 

     Gaziosmanpaşa Belediyesi’nin yoksullara yaptığı erzak dağıtımı yardım rezaletine dönüştü. Gazi Mahallesi’ndeki eski halk pazarına sabah erken saatlerden itibaren gelen vatandaşlar, belediyenin erzak kamyonunun gelmesini dört gözle bekledi. 
     
     261 paket dağıtıldı 
     Halk pazarını dolduran vatandaşların yardımdan yararlanması için kart sahibi olması gerekiyordu. Ancak bu da 21 kiloluk erzak paketini alabilmek için yeterli olmadı. Çünkü ilçedeki üç bin aileye yapılması planlanan erzak yardımının sadece 261 paketlik kısmı dağıtıldı. 
     Erzak dağıtımını organize eden Gaziosmanpaşa Belediye Başkanı Sadullah Ata, az sayıdaki erzak paketlerini ortaya dökerek yardım adı altında şov yaptı. 
     Yardım paketlerinden alamayan bir kadın bayılırken, bazı vatandaşlar da gözyaşı döktü. Yıl boyunca belediyenin aşevinden yararlanan vatandaşların alabildiği yardım sırasında gergin anlar yaşandı. Bazı kadınlar, kucağında çocuğu, içinde kırmızı ve yeşil mercimek, nohut, fasulye, pirinç, un, tuz, makarna, konserve ve çay bulunan 21 kiloluk erzak paketini alarak evin yolunu tuttu. 
     
     Erzak tükendi 
     Kartı olmadığı halde sıraya giren, ancak "ret" yanıtı alan Günnur Saygılı, fenalık geçirerek bayıldı. Kartları olduğu halde erzak paketleri tükendiği için yardım alamayan bazıları gözyaşlarına h kim olamadı. Oysa dar gelirli vatandaşların adreslerine yapılacak yardım her yıl yaşanan bu görüntülere son verebilirdi. 
     
Yardım değil, rezalet...      Gazi Mahallesi’ndeki yardım şov’da tam bir rezalet yaşandı. Kucağında çocuğuyla, erzak paketi almak için gelen kadınlardan şanslı olanlar, 21 kiloluk yardım paketini alıp evin yolunu tuttu. Erzak paketlerinden alamayan ve gözyaşlarına boğulan bir kadın ise, fenalık geçirdi. 
     



 GÜNCEL 















</TEXT>
</DOC>
