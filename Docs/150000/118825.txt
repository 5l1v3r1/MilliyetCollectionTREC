<DOC>
<DOCNO> 118825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sondun14.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
D'estaing vazgeçmiyor ''AB Türkiye'ye doğru genişlememeli'' 
</HEADLINE>
<TEXT>

     Fransa'nın eski cumhurbaşkanı ve Avrupa Konvansiyonu Başkanı Valery Giscard d'Estaing, Avrupa Birliği'nin Türkiye'ye doğru genişlememesi gerektiği yolundaki görüşünü yineledi. 
     Giscard d'Estaing, haftalık Le Point dergisine verdiği demeçte de ''Türkiye'nin sadece çok küçük bir bölümünün Avrupa'da olduğunu, başkenti de dahil büyük bölümünün Avrupa dışında olduğunu'' iddia etti. 
     Avrupa Konvansiyonu Başkanı, Türkiye'ye atıfta bulunarak, ''Avrupa'nın sınırlarının ötesine gidip gitmeyeceğimiz konusunda ciddi bir biçimde düşünmedik'' dedi. 
     Fransa'nın eski cumhurbaşkanı, ''AB'nin sınırlarının gereğinden fazla genişlemesi halinde sistemin doğasının da değişeceğini'' savundu ve AB'nin sadece bir serbest dolaşım bölgesi haline geleceğini söyledi. 
     Giscard d'Estaing'in, geçen hafta Le Monde gazetesine verdiği demeçte, ''Türkiye'nin tam üyeliği AB'nin sonu olur'' açıklaması, Ankara ve Brüksel'de büyük tepkiye neden olmuştu. 
     
</TEXT>
</DOC>
