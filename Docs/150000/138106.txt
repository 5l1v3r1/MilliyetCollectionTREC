<DOC>
<DOCNO> 138106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/spor/aspo.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BEŞİKTAŞ OFSAYTA DÜŞTÜ 1-0 
</HEADLINE>
<TEXT>

Slavia Prag deplasmanında hakem hatasıyla mağlup olan Siyah - Beyazlı takım, vasatı aşmayan futboluna rağmen, UEFA Kupası’nda çeyrek final umudunu İstanbul’a taşıdı 
90 dakika      BİLAL MEŞE 

     Beşiktaş, Prag’da çeyrek final yolunda ofsayta düştü Yan hakem Plou’nun hatalı kararına kurban giden Kartal’ın, 1 - 0 yenilmesine karşın, İstanbul’da turu geçeceğine inanıyorum. Ancak Zago’nun cezalı duruma düşmesi İstanbul’daki rövanşı zora sokacak en büyük faktördür bana göre... 
     Lucescu, deplasmanlardaki tek forvetli anlayıştan ilk kez sıyrıldı ve maça çift forvetle başladı. Her geçen dakika Beşiktaş’ın lehine işliyordu. Sahasında oynamanın verdiği avantajla ve çok adamla hücum eden Slavia Prag’ın gol dakikasına kadar yaptığı ataklar saman alevinden öteye gidemedi. Ronaldo ve Zago ikilisi orta alandan seken topları savunmada erittiler ve olası tehlikeleri başarıyla önlediler. Savunmada Tolga, önünde Kaan Dobra, orta alanın göbeğinde Yasin ileride ise Ahmet Dursun 90 dakikanın işsizleriydiler. Tolga ve Kaan Dobra’nın etkisiz oyunu, ev sahibinin işine yaradı. 8. dakikada Yasin, Prag kalesini yokladı. 15. dakikada Muller’in, Ahmet Dursun’u düşürmesi penaltı tartışmalarını beraberinde getirdi. Ahmet Dursun, bırakın düşüş yapmayı bilmeyi, kafasını kullanacağına her hava topunda ellerini kullandı 
     26. dakikada Skacel, Kaan Dobra’dan topu söktü, soldan cezaalanına girdi. Cordoba çıktı ve aşırtma şutunu tokatlayarak mutlak bir tehlikeyi önledi. 
     İlk yarı golsüz kapanırken, kronometrenin 49. dakikayı gösterdiği anda Beşiktaş kalesi yine büyük bir tehlike atlattı. T.Dosek’in uzaktan sert şutunu Cordoba çeldi. Cezaalanı içi karıştı, Vachousek altı pas içinden vurdu, top üstten az farkla auta gitti. 
     52’de Sergen orta alandan aldığı topla rakiplerini bir bir geçti. Cezaalanı yayı üzerine hareketlenen Ahmet Dursun’u topla buluşturdu. Ancak Ahmet Dursun, meşin yuvarlağı şutlamak yerine rakibine teslim etti. 
     Ve 63. dakika... T.Dosek sağdan topla indi. Zago durakladı, yan hakemin devam işaretini değerlendiren T.Dosek, kalesini hatalı terk eden Cordoba’nın üzerinden topu ağlara gönderdi. Beşiktaş’ın itirazları sonucu değiştirmedi. 
     Bu dakikadan sonra Slavia Prag oyunu rölantiye alırken, Beşiktaş bir gol bulmak amacıyla rakip kaleye yüklendi. Ne var ki, yine maçın en kritik anlarından biri Beşiktaş kalesinde yaşandı. 90 2’de Hrdlicka ceza sahası dışından çektiği sert şutta Cordoba topu kornere tokatlarken, çeyrek final müjdesini mi veriyordu Kartal’a 
     
İki kayıp verdiKırmızı kart gören Zago rövanşta yok. Dizinden sakatlanan Ahmet Yıldırım’ın durumu ise belirsiz 
     Kart sıkıntısı 
     SLAVİA Prag deplasmanından 1 - 0’lık yenilgiyle dönen Beşiktaş’ta skordan çok kritik rövanş öncesinde eksikler moralleri bozdu. Çek ekibi karşısında kırmızı kart gören savunmanın önemli isimlerinden Brezilyalı yıldız Zago, İnönü’deki rövanş karşılaşmasında takımdaki yerini alamayacak. 
     
     Ahmet bilmece 
     MAÇIN ilk yarısında dizinden sakatlanarak oyundan çıkan Ahmet Yıldırım’ın durumu belirsizliğini koruyor. Karşılaşmadan sonra kontrolden geçen tecrübeli oyucunun bugün MR’ının çekileceği öğrenildi. Kulüp doktorları, "Ağrıları var. MR sonucuna göre hemen tedavisine başlayacağız" dediler. 
     
Kartal’ın tüm rekorları Prag’da tarihe karıştıBeşiktaş 292 gün, Teknik Direktör Mircea Lucescu 338 gün sonra yenilgiyle tanıştı, büyü bozuldu 
     TÜM kupalarda bu sezon bileği bir türlü bükülmeyen Beşiktaş, Çek Slavia Prag’a tek golle teslim olurken, 292 gün sonra yenilgi yüzü gördü. En son mağlubiyeti geçen sezonun son haftasında Gaziantepspor karşısında alan Siyah - Beyazlılar, daha sonra oynadığı 28 maçta 20 galibiyet, 8 beraberlikle rakiplerine geçit vermemişti. 
     TEKNİK Direktör Lucescu da dün gece yenilmezlik unvanını kaybetti. En son 19 Mart 2002’de Galatasaray’ı çalıştırırken Barcelona maçını 1-0’lık mağlubiyetle kapatan Rumen çalıştırıcı daha sonra Cim - Bom’da sekiz, yeni takımı Beşiktaş’ta ise 28 karşılaşmadan yüzünün akıyla ayrılmıştı. Lucescu’nun bu başarısı 338 gün sonra noktalandı. 
     
     Maçın hakemi 
     Tek hata 
     İSPANYOL hakem üçlüsü genelde maçı ortada yönettiler. Ev sahibi avantajını fazla tanımadılar. Taa ki, Slavia Prag’ın golüne kadar. Çek takımının tek sayısı yüzde yüz ofsayttı. Ancak orta hakem İbanez Arturo’dan çok yardımcısı Plou bu ofsaytı es geçti. Arturo’nun, Zago’ya gösterdiği ilk sarı kart ile direkt kırmızı kart doğruydu. 
     
     Maçtan notlar 
     Moral gezisi 
     MAÇTAN önce futbolcular, şehir turu atarak moral depoladı. Soğuk hava nedeniyle Teknik Direktör Lucescu, şehir içinde oyuncularının otobüsten inmesine izin vermedi. Takım tarihi mekanları uzaktan görmekle yetindi. 
     
     Saha şoku 
     BEŞİKTAŞ ısınmak için sahaya çıkınca büyük bir şokla karşılaştı. Eksinin altına inen hava soğukluğu nedeniyle zeminin belli bölgelerinde buzlanma meydana geldi. Ancak daha sonra ısının artması zeminin yumuşamasına neden oldu. 
     
     Bilgili desteği 
     BAŞKAN Serdar Bilgili maçtan önce kafilenin kaldığı otele gelerek futbolcularla görüştü. Takımla birlikte yemek yiyen Bilgili’nin, "Heyecan yapmayın. Kendiniz gibi oynayın, bu tura yeter" dediği öğrenildi. 
     
     Dostluk çağrısı 
     STAT hoparlöründen maçtan önce iki takımın taraftarlarına dostluk anonsları yapıldı. İki ayrı dilde yapılan anonslarda, "Karşılaşmanın skoru önemli değil. Önemli olan dostluk ve barış" ifadeleri kullanıldı. 
     
     Tribün desteği 
     SLAVİA Prag sınavında Beşiktaş’ı yaklaşık 2 bine yakın Türk taraftar da tribünden destekledi. Maçtan önce sıkı güvenlik tedbirleri altında stada getirilen taraftarlar, 90 dakika boyunca takıma büyük destek verdiler. 
     
     Göze batanlar 
     RONALDO Defansın en iyi adamıydı. Yanındaki arkadaşlarından seken topları tek başına toparladı. Güven verdi. 
     ZAGO Vazgeçilmez olduğunu gösterdi. İyi oynadı. Ancak Kartal’ı rövanşta yalnız bırakması, ona hiç yakışmadı. 
     YASİN 90 dakikayı hiçbir şey yapamadan tamamladı. Ne oyun kurdu, ne de ofansa destek verebildi. Kayıplardaydı. 
     T.DOSEK Hücuma dönük oynadı. Orta alandaki görevlerini kusursuz yaptı. Attığı golle Slavia’yı umutlandırdı. 
     GEDEON Orta alanda müthiş bir savaş verdi. Takımının akınlarını yönlendirdi. Birebirlerde çok etkiliydi. 
     



 SPOR 




























</TEXT>
</DOC>
