<DOC>
<DOCNO> 127490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/dunya/dun01.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yıl sonra dünya 
</HEADLINE>
<TEXT>

Komsomolskaya Pravda’nın gelecek araştırmasına göre, 2012’de Türkiye AB’ye girecek, dünya ekonomisinin lokomotifi Avrupa, Avrupa’nın lideri ise Blair olacak 
     CENK BAŞLAMIŞ Moskova 

     2002’ye veda etmeye hazırlanan dünya, bundan sadece 10 yıl sonra internetin hayatın her alanını kontrol ettiği, kadınların daha fazla söz sahibi olduğu, pek çok hastalığın hemen doğum sonrası belirlenebildiği, hatta Türkiye’nin Avrupa Birliği’ne AB girdiği bir yere dönüşecek. 
     Rus Komsomolskaya Pravda gazetesi, değişik kuruluşlarla uzmanlara 2012’ye kadar dünyada hangi değişikliklerin yaşanacağını sordu ve şu ilginç yanıtları aldı 
     
     Avrupa 
     Dünya ekonomisinin lokomotifi ABD değil, Avrupa olacak. AB, aralarında Türkiye’nin de bulunduğu 13 ülkenin katılımıyla 2012’de 550 milyon nüfuslu bir Birliğe dönüşecek. AB liderliğini, şimdiki İngiliz Başbakanı Tony Blair üstlenecek. ABD AB’ye sadece bilgisayar teknolojisi alanında üstünlük sağlayabilecek. Rusya 2006’da ekonomik patlama yaşayacak. 
     
     Sıcak noktalar 
     Irak ABD, 2003’te Irak’a saldıracak. Savaş çok kısa sürecek ve Saddam Hüseyin hemen devrilecek. 
     Ortadoğu İsrail’le Filistin arasında 2005 yılında barış anlaşması imzalanacak. İsrail askerleri Gazze ve Doğu Kudüs’ten çekilecek. 
     Rusya Orta Asya’da savaşa sürüklenecek. Rus ordusunun savaş gücü artacak. Çeçen savaşı sürecek. 
     Terörizm El Kaide tarihe karışacak. Ancak yeni terör örgütleri kurulacak. Medeniyetler arasındaki çatışma şiddetlenecek. 
     
     Bilgisayar 
     İnternet "Grid" adını alarak daha da yaygınlaşacak. Gündelik yaşamdaki hemen her şey sanal dünyanın parçası haline gelecek. Arabalar, bilgisayar yardımıyla uzaktan kumanda edilebilecek. Elektronik sekreter, doktorunuzdan randevu alacak. Gözlüğünüz, artık değiştirilmesi gerektiğini göz doktorunuza bildirecek. Trafik polisi hız sınırını aşan araçları bilgisayar ağı yardımıyla izleyecek. Suç oranı artacak. Hırsızlar, bilgisayar yardımıyla alarm sistemini kapattıkları bankaları kolayca soyacak. 
     
     Genetik 
     Her yeni doğana DNA testi yapılarak, geçireceği hastalıklar önceden belirlenecek. Kalıtımsal hastalıklar, gen terapisiyle tedavi edilecek. Polis, yasadışı genetik laboratuvarlara savaş açacak. ABD ve Avrupa’da klonlamanın yasaklanmasıyla Çin genetik alanında süper güç haline gelecek. 
     
     Kadınlar 
     Kız öğrenciler okuldaki bütün derslerde erkekleri geride bırakacak. Okulu bitirdiklerinde ise yönetici görevler üstlenecek. Erkekler ise, para kazanmak için çalışmak yerine yasadışı yollara yönelecek. Başarısız erkeklerle evlenmek istemeyecekleri için tek yaşayan kadın sayısı artacak. 
     
     Nüfus 
     Yaşlıların ve emeklilerin sayısı artacak. Yaşlılar için merdivensiz oteller yapılacak ve robot sandalyeler geliştirilecek. Kozmetik firmalarının asıl müşterileri yaşlı kadınlar olacak. Prada, Gucci ve Armani yaşlılar için daha az dekolteli, daha büyük beden kıyafetler yapacak. 
     
     Ayrıca... 
     Uyduları uzaya özel şirketler fırlatacak. Yazarkasa kalkacak. Alınan üründeki mikroçip yardımıyla bedeli kredi kartından otomatik ödenecek. Uydu alıcı cihazlar saatlerce kayıt yapabilecek. 2012 olimpiyatlarına genleri değiştirilmiş sporcular katılacak. 
     



 DÜNYA 













</TEXT>
</DOC>
