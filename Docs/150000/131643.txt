<DOC>
<DOCNO> 131643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/yasam/yas04.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne kadar zamlarsan zamla 
</HEADLINE>
<TEXT>
Taklit sigara yarı fiyatına 
Sigaraların gerçeklerine’ gelen zam kaçakçıya yaradı. İşportada yerli yabancı her türlü sigaranın taklidi’, yarı fiyata kapış kapış gidiyor... 
     MUSTAFA BAKACAK İstanbul 

     Sigaraya yapılan son zam, kaçak ve taklit sigara satan işportacıların yüzünü güldürdü. 
     Yasadışı yollardan yurda sokulan tanınmış ithal sigaraların ancak içildiğinde gerçeğinden ayırdedilebilen taklitleri yarı fiyatına satılıyor. Mafyanın Çin, Kıbrıs, Yunanistan, Bulgaristan, Azerbaycan, Makedonya ve Tacikistan’daki fabrikalarda ürettirip Türkiye’ye soktuğu Maltepe, Tekel 2000 ve 2001 gibi yerli sigaraların yanı sıra, Marlboro, Winston, Parliament, Silk Cut, Rothmans, Muratti, Camel gibi tanınmış markaların taklitleri de, uluorta işporta tezgahlarını süslüyor. Yasadışı yollardan yurda sokulan taklitlerin yanında tezgahlarda Marlleak, General, Senator, Vigor ile Kuzey Irak’tan geldiği söylenen farklı isimlerde satışa sunulan sigaralar da bulunuyor. Eminönü, Tahtakale, Karaköy, Kadıköy, Taksim’de ara sokaklarda, geçitlerde, iskelelerde yoğun olarak satılan taklit sigaralar, 1 milyon 500 bin liradan, adı duyulmamış sigaralar ise 1 milyon liradan satılıyor. İşi ilerletip üzerine sahte TEKEL bandrolu konulanların fiyatı ise 2 milyon liraya yükseliyor. 
     
     Karton alana indirim 
     Bir paket sigaradan 350 bin lira kazanan, günlük gelirleri ise 50 milyon lirayı bulan işportacılar, karton isteyenlere yüzde 10 indirim bile uyguluyor. Satıcılar, sigaraya şüpheyle bakanlara ise "Kaçak getiriliyor. Vergisiz olduğu için ucuz. Ben bile bunu içiyorum" diyerek güvence veriyor. 
     
     Tütünü en kalitesizi 
     Zaman zaman kalabalık gruplar halinde ortaya çıkan zabıta ve polis denetimi ise soğukta bekleyen satıcılar için ısınma hareketlerinden öteye gitmiyor. 
     Sürekli tetikte bekleyen satıcılar, zabıta ve polis gözden kaybolur kaybolmaz aynı noktadaki yerlerini alıyor. 
     Düşük fiyatları nedeniyle tercih edilseler de, taklit sigaraların üretiminde en kalitesiz tütünün kullanıldığı belirtiliyor. Operasyonlarda ele geçirilen taklit sigaralara yönelik TEKEL’in yaptırdığı laboratuvar tahlillerinde nefaset bakımından gerçeğinden farklı ve çok kötü içim kalitesine sahip olduğunun tesbit edildiği belirtildi. 
     



 YAŞAM 

























</TEXT>
</DOC>
