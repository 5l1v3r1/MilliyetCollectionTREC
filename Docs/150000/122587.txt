<DOC>
<DOCNO> 122587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/siyaset/siy05.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’a bayram müjdesi 
</HEADLINE>
<TEXT>

     GÖKÇER TAHİNCİOĞLU Ankara 

     YSK iptal ettiği Siirt seçiminin, ülke barajı ve eski adayların katılımıyla yenileneceğine karar vererek, AKP lideri Recep Tayyip Erdoğan’a milletvekilliği yolunu açtı. AKP, CHP ve aralarında Fadıl Akgündüz’ün de bulunduğu bağımsızlar dışındaki partilerin adaylarına seçilme şansı tanımayan kararın yazımını bugüne bırakan YSK, seçim tarihinin 9 Şubat’a kaymasını ve AKP’nin yasal düzenleme yapması için bir hafta kazanmasını sağladı. 
     
     Erdoğan’ın yolu açıldı 
     YSK’nın dün yaptığı toplantıda aldığı karara göre, Erdoğan, 3 Kasım’da AKP’nin Siirt’ten birinci sırada aday gösterdiği Mervan Gül’ün istifasıyla aday olabilecek. YSK, 3 Kasım seçiminde, Erdoğan’ın adaylığına TCK’nın 312. maddesinden aldığı mahk miyet, Anayasa’nın 76 ve Milletvekili Seçimi Kanunu’nun 11 f.3.maddesine aykırı olduğu için izin vermemişti. YSK’nın Siirt seçiminde Erdoğan’ın adaylığına onay vermesi için bu yasalarda değişiklik yapılması, yapılacak değişikliğin de Siirt seçiminde aday olacakların son bildirim tarihine yetişmesi gerekiyor. AKP, belirtilecek sürede, değişiklikleri gerçekleştirirse, Erdoğan da seçilme şansına kavuşacak. 
     
     DEHAP’a dur, Fadıl’a geç 
     YSK’nın kararına göre, 3 Kasım’da yüzde 10’luk ülke barajını aşamayan, AKP ve CHP dışındaki partiler seçime girecek ancak milletvekili çıkartamayacak. Böylece Siirt’te 27 bin oy alarak birinci parti olan DEHAP da safdışı kalırken, Akgündüz de yeniden aday olabilecek. 
     
     1 haftalık hediye 
     YSK’nın kararın yazımını ve açıklamasını bugüne bırakması AKP’ye Erdoğan’a yönelik yasal düzenlemeleri yapması için bir hafta daha kazandırdı. Milletvekili Seçimi Kanunu’nun 39. maddesi, iptal edilen seçimin, iptal kararının Resmi Gazete’de yayımından sonra geçen 60. günü izleyen ilk Pazar günü yapılmasını düzenliyor. YSK, dün aldığı kararların yazımını tamamlayarak Resmi Gazete’nin dünkü mükerrer baskısında yayımlasa seçim 2 Şubat 2003’te yapılacaktı. Ancak kararın yayımının bugün veya sonraki günlere bırakılması, seçimin 9 Şubat’a sarkmasına neden oldu. 
     Kurul, toplantının 40 dakikasını ışıldakla yaptı. 
     
     Algan kafa karıştırdı 
     Öte yandan, oylama yaptıklarını söyleyen YSK üyelerinden yaklaşık 2 saat sonra YSK binasından ayrılan Algan’ın açıklamaları kafa karıştırdı. Algan, üyelerin sözlerinin tersi açıklamasında şunları söyledi 
     "Seçimler eski seçimin devamı mı, yoksa yeni bir seçim mi önce bunu tartışıyoruz. 3 Kasım seçimlerine girenler bu seçimlere girebilecek mi, baraj sorunu nasıl halledilecek, partiler yeni aday belirleyecek mi, bütün bu hususlar karara bağlanacak. Toplantıda bir karar almadık. Muhtemelen bugün kararı açıklayıp, hemen Resmi Gazete’ye vereceğiz. Siirt’ten seçilenlerin vekilliği de böylece düşecek. 
     
Mervan Gül Çekilirim      SİİRT DHA 

     AKP Siirt Milletvekili Mervan Gül, Genel Başkan Tayyip Erdoğan’ın yapılacak seçimde adaylığının söz konusu olması halinde kendisininin istifa edeceğini belirtti. Gül, "Genel Başkanımız, başbakan olamıyorsa tereddüt etmeden çekilirim. Onun adaylığı benim istifamla ilgiliyse bu benim için gurur kaynağı olur. Benim yerimde kim olsa aynı kararı verir" dedi. 
     



 SİYASET 















</TEXT>
</DOC>
