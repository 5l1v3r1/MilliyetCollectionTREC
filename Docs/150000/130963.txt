<DOC>
<DOCNO> 130963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun13.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim adamları kısır sinekleri tedavi etti.. 
</HEADLINE>
<TEXT>

     Bilim adamları, erkek kısırlığının tedavisinde bir adım daha attılar. Kısır sinekleri tedavide başarılı olan bilim adamları, bu gelişmenin sperm sayıları düşük erkekler için umut olabileceğini belirttiler. 
     Amerikalı bilim adamları, yumurta ve sperm hücrelerinin bölünmesini kontrol eden BOULE geni bulunmadığı için sperm üretemeyen sineklere bu geni zerk ederek, kısır sineklerde sperm üretimini yeniden başlatmayı başardılar, bu genin insanlardaki muadilini sineklere verdikleri zaman da aynı sonuca vardılar. 
     California Üniversitesi'nden bilim adamları, aldıkları bu sonucun ileride erkek kısırlığının ortadan kaldırılmasında yardımcı olabileceğini söylediler. 
     Kısır erkeklerin yüzde 30'unda, sperm hücrelerinin bölünmesi sperm olgunlaşmadan sona eriyor. Bilim adamları, Human Molecular Genetics'te yayımlanan araştırmalarında, bu durumun ortadan kaldırılması için günün birinde ilaç geliştirilebileceğini belirttiler. 
     Bunun tam tersi olarak, yeni bulgu, erkeklerde doğum kontrol yöntemi geliştirilmesinde de yararlı olabilecek. Kısır olmayan erkeklerde bu genin faaliyeti engellenerek, spermlerin olgunlaşmaması sağlanabilecek. 
     Bilim adamları, aynı araştırmayı fareler üzerinde de yapmayı planlıyorlar. 
     





</TEXT>
</DOC>
