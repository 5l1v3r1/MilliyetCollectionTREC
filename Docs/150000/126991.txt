<DOC>
<DOCNO> 126991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sondun12.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan gazetelerinde CİA'ya eleştiri "İşkence yapılıyor" 
</HEADLINE>
<TEXT>

     ABD'de yayımlanan Washington Post gazetesi, Amerikan Merkezi Haberalma Örgütü'nün CIA Afganistan'da ele geçirdiği ''düşmanları'' sorgulama sırasında insanlık dışı yöntemler kullandığını yazdı. 
     Gazetenin haberinde, Afganistan'daki Amerikan güçlerinin karargahının bulunduğu Bagram Hava Üssü'nde, CIA'nın metal konteynerleri bir araya getirerek gizli sorgulama merkezi oluşturduğu kaydedildi. 
     Haberde, CIA'nın ''baskı ve zorlama'' tekniklerini uyguladığı sorgulamalar sırasında, işbirliğini reddeden esirlerin saatlerce onurlarını incitici ve ağrı verici konumlarda tutulduğu ifade edildi. Bu durumdaki esirlerin gözleri bağlı şekilde saatlerce ayakta ya da dizlerinin üstünde tutulduğu ve 24 saat boyunca yoğun ışık altında uykusuz bırakıldığı anlatılan haberde, işbirliğine razı olan esirlere ise ''vücutlarını rahatlatıcı'' olanaklar sunulduğu, dost gibi davranıldığı, saygı gösterildiği ve bazı durumlarda para verildiği kaydedildi. 
     Gazete, George Bush başkanlığındaki Amerikan yönetiminin teröre karşı yürüttüğü çok yönlü küresel savaşta, zanlıların gözaltına alınması ve sorgulamanın şeffaf olmadığına, gözaltına alınanların adları, sayıları ya da nerede tutulduklarının kamuoyuna pek açıklanmadığına ve sorgulama yöntemlerinden hemen hemen hiç söz edilmediğine dikkat çekti. 
     Amerikan yönetimi resmi açıklamalarında işkenceyi kınarken, Washignton Post, haberle ilgili görüşüne başvurduğu bazı eski istihbarat yetkilileri ve halen görevdeki 10 ulusal güvenlik yetkilisinin, esirlere karşı şiddet uygulamasının doğru ve gerekli olduğu görüşünde olduklarını yazdı. 
     Gazete, bu yöntemleri savunan görevlilerin, Amerikan halkının görüşlerini destekleyeceğinde emin olduklarını belirtirken, CIA'nın haberle ilgili yorum yapmadığını kaydetti. 
     
     BAGRAM TEK DEĞİL 
     Washington Post gazetesi, CIA'nın terör zanlılarını sorgulamak için Bagram dışında, denizaşırı topraklarda bir dizi gizli gözaltı merkezi kurduğunu, bunlardan birinin Hint Okyanusu'ndaki İngiliz adası Diego Garcia'da bulunduğunu bildirdi. 
     Amerikalı yetkililerin açıklamalarına göre, 11 Eylül 2001'de düzenlenen terör saldırılarından sonra, dünya çapında El Kaide üyesi ya da yandaşı olmakla suçlanan yaklaşık 3 bin kişi gözaltına alınırken, bunlardan yaklaşık 625'i ABD'nin Küba'daki Guantanamo üssünde tutuluyor. 
     





</TEXT>
</DOC>
