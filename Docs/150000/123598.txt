<DOC>
<DOCNO> 123598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur14.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumkapı'da harabe binada polis ceset arıyor... 
</HEADLINE>
<TEXT>

     Adana'da işlenen bir cinayete ilişkin aranırken Kağıthane'de yakalanan Nevzat Mutlu'nun öldürdüğünü söylediği 2 kişinin cesetlerinin bulunması amacıyla, Kumkapı'daki harabe binada çalışma başlatıldı. 
     Asayiş Şube Müdürlüğü Cinayet Büro Amirliği'nde tutulan Nevzat Mutlu'nun verdiği bilgileri değerlendirerek, ''1'i kadın 2 kişi''nin cesetlerini bulmak için dün akşam Kumkapı Zindandelen Sokak'taki 3 katlı harabe binada inceleme yapan, ancak kazı yapılması halinde binanın çökebileceği düşüncesiyle çalışmayı bugüne erteleyen ekipler, saat 10.30 sıralarında aynı yere geldi. 
     Öncelikle binanın bulunduğu sokağı emniyet şeridine alan ve basın mensuplarının dahi bu bandı geçmesine izin vermeyen polis, itfaiye ekiplerinin de katılımıyla cesetlerin gömüldüğü söylenen merdiven altı bölümünde kazı çalışması başlattı. 
     Kazma ve küreklerin kullanıldığı çalışmaya, İstanbul Nöbetçi Cumhuriyet Savcısı da nezaret ediyor. 
     Bu arada, olayla ilgili gözaltına alınan 8 kişiden 1'inin yer gösterme amacıyla olay yerinde tutulduğu öğrenildi. 
     





</TEXT>
</DOC>
