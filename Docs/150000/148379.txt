<DOC>
<DOCNO> 148379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko35.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Enflasyon muhasebesi olmadan kalıcı çözüm olmaz 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, vergi barışının doğru yönde bir adım olduğunu, ancak tek başına bırakılırsa yetersiz kalacağını söyleyerek, ''Enflasyon muhasebesi olmadan kalıcı çözüm sağlanamaz'' dedi. 
     TOBB Başkanı Hisarcıklıoğlu yaptığı açıklamada, Türkiye'de kayıtdışı ekonominin ve vergi kaybına neden olan eylemlerin başlıca sebeplerinden birinin, enflasyon muhasebesinin olmayışı olduğunu vurguladı. 
     Enflasyon muhasebesi yokluğunun yabancı sermayenin Türkiye'ye gelmeyişinin de temel sebeplerinden biri olduğunu ifade eden Hisarcıklıoğlu, şöyle devam etti 
     ''Yabancı sermayeden kastımız, eskiden olduğu gibi kısa vadeli kazançlar için gelerek, para ve sermaye piyasalarında yatırım yapan, sonra ilk olumsuz haberde kaçan, yani sıcak para olarak tanımlanan sermaye değildir. Sabit sermaye yatırımı yaparak istihdam sağlayacak, teknoloji getirecek yurtiçinden alacağı mallar ile yan sanayiinin gelişimini sağlayacak yabancı sermayenin gelmesini hedefliyoruz. 
     Türkiye'ye 10 milyon dolar getiren bir yabancı yatırımcının elinden daha yatırıma başlamadan 2 milyon dolarını kur farkı nedeni ile vergi olarak alıyoruz. Bu örnek bile tek başına enflasyon muhasebesinin gerekliliğini ortaya koymaktadır. Türkiye'de girişimcilik ruhunu canlandırmak için bunu yapmamız şarttır.'' 
     
     ENFLASYON MUHASEBESİNİN GETİRECEKLERİ 
     Hisarcıklıoğlu, enflasyon muhasebesinin getirilmesi ile birlikte, iyi niyetli mükelleflerin dahi gelirini gizlemeye ve vergi kaçırmaya zorlayan önemli bir soruna çözüm getirilmiş olacağını kaydetti. 
     Enflasyondan arındırılmış gerçek kar üzerinden, makul oranlarda istenecek verginin, vergiye karşı direnci azaltacağını ve kayıt dışılığın önlenmesine katkı sağlayacağını ifade eden Hisarcıklıoğlu, ''Söz konusu uygulama ile aynı zamanda uluslararası muhasebe standartlarına da uyum sağlanmış olacaktır'' dedi. 
     Hisarcıklıoğlu, enflasyon muhasebesinin uygulanması ile başlangıçta çok az da olsa bir vergi kaybı olmasının muhtemel olacağını ancak, vergi sistemini daha adil yaparak, kayıtdışılığın cazibesinin azalması ile orta vadede vergi gelirini artıcı etki yapacağının kesin olduğunu söyledi. 
     Hisarcıklıoğlu, şunları kaydetti 
     ''şimdi sıra enflasyon muhasebesinin uygulanmaya konulması ile vergi dairesine olan güveni zedeleyen, vergiye karşı direnç yaratan ve kayıtdışını özendiren önemli bir unsurun düzeltilerek, vergi konusunda başlatılan çalışmalara yeni bir ivme kazandırılmasıdır. Yıllardır tartışılan ve ne zaman başlayacağı merak edilen enflasyon muhasebesi konusunda, Maliye Bakanı ile birlikte yürüttüğümüz çalışmalarımız geçen sene tamamlanmıştı. Hükümetin de bu önemli konuya öncelik vereceğine ve 2004 yılında uygulamaya geçileceğine inanıyoruz.'' Hisarcıklıoğlu, bu konunun takipçisi olacaklarını da sözlerine ekledi. 
     





</TEXT>
</DOC>
