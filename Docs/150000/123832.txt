<DOC>
<DOCNO> 123832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/ekonomi/aeko.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’ya küsmeyelim 
</HEADLINE>
<TEXT>

Kopenhag zirvesinden olumsuz bir sonuç çıksa bile Türkiye’nin Avrupa Birliği hedefinden vazgeçemeyeceğini belirten sanayiciler, AB için mücadeleye devam edelim’ mesajı verdi 
     EYLEM TÜRK AYFER YILDIZ 

     Sanayiciler, İstanbul Sanayi Odası’nın İSO 50’nci kuruluş yıldönümü etkinlikleri kapsamında düzenlenen "Sürdürülebilir Rekabet Gücü" kongresinde Avrupa Birliği AB hedefinden vazgeçilmemesi gerektiği mesajını verdi. 
     İSO Meclis Başkanı Hüsamettin Kavi, Türkiye’nin AB’ye neler getireceğini göstermeye devam edeceklerini belirterek, şöyle dedi "AB bunları görecektir. Tabii ki her şey Kopenhag’da bitmiyor. Ancak, Türkiye için Kopenhag’da yeni bir süreç başlayacaktır. Dünyanın barışa, huzura ihtiyacı var ve Türkiye’ye bu konuda önemli görevler düşmektedir." Türkiye’nin kararlı olduğunu ve hazırlıklarını yaptığını vurgulayan Kavi, "AB’ye düşen bu fırsatı kaçırmamaktır" dedi. 
     
     Gemini kurtar’ devri bitti 
     İSO olarak gelecekteki 50 yılın geride bırakılan 50 yıldan çok farklı olacağını belirten Kavi şöyle devam etti "Krizlerde çokça kullanılan 'gemisini kurtaran kaptan’ sözünü tarih yeniden tanımlıyor. Artık kaptanı değil, gemiyi tarif etmemiz gerekiyor. İyi bir proje ile inşa edilmiş fırtınalara dayanıklı, iyi teçhiz edilmiş teknik donanımı tam, hepsinin görevi tarif edilmiş bilgili ve deneyimli insanlardan oluşan bir mürettebat ve onları yönlendiren hedefini ve gemisini iyi tanıyan bir kaptan. Artık sihirli değnek yok. Öğrendik." 
     İSO Başkanı Tanıl Küçük de, Türk sanayinin verdiği mücadelenin, AB konusundaki kararlılığının ifadesi olduğunu belirterek, "Gelişmeler ne yönde olursa olsun Türkiye bu kararlılığını muhafaza etmeli. Bir bütün olarak mücadeleye devam etmelidir. Zira AB Türkiye için, Türkiye de AB için vazgeçilmez önemlidir" dedi. 
     
Sezer Yabancı sermayeden daha çok yararlanabilmeliyiz      Cumhurbaşkanı Ahmet Necdet Sezer, Sanayi Kongresi’nde yaptığı konuşmada, Türkiye’nin kalkınma çabalarını sürdürmesinde yabancı sermayenin önemli bir araç olduğunu vurguladı. Yabancı sermayenin yalnızca sermaye olarak değil, teknoloji ve pazarlama olanaklarıyla da büyük önem taşıdığını kaydeden Sezer, "Türkiye yabancı sermaye olanaklarından daha çok yararlanabilmeli. Bu da ekonomik istikrar ve güven veren uygulamalarla doğrudan ilgilidir" dedi. 
     
2005 AB ilkeleri ihlali olur’      İktisadi Kalkınma Vakfı Başkanı Meral Gezgin Eriş, AB’nin Türkiye’ye müzakere için 2003’te tarih vermesi gerektiğini söyledi. Eriş, "Tam üyelik AB müktesebatından kaynaklanan hakkımızdır. Bu süreç, Kopenhag’da alınan karar ne olursa olsun sürecek" dedi. Eriş, "AB kendi ilkelerine, kriterlerine bağlılığı muhafaza etmek istiyorsa Türkiye’ye 2005 gibi gerçekçi olmayan ve açıklanması zor olabilecek tarihi vermekle kendi ilkelerini ihlal etmiş duruma düşecektir" dedi. 
     
Tarih olmasa da iz bıraktık’      Sabancı Holding Başkanı Sakıp Sabancı, AB üyeliği sürecine ilişkin olarak, "Yılmak yok, yola devam edeceğiz. Çünkü bu yol Türk insanının mutluluğu yakalama yoludur. Avrupalıların şemsiyesi altında biz de olsak güzellikler getirecek" dedi. Sabancı, "Bugün tarih alamazsak, zamanlamada tam olamasak bile bir iz bıraktık. Selanik’te, yarın başka bir yerde bir şeyler yapacağız. Bence bu hıristiyan, bu müslüman, bu laflar çağın dışında kaldı" diye konuştu. 
     
’Biz zaten Avrupa içindeyiz’      TİSK Başkanı Refik Baydur, "Almanya’da kara çarşafla gezen ablamız olduğu müddetçe Avrupa’nın bize düzgün bakmasını beklemeyelim. Bir an evvel o kitleye uyum sağlayacak yere gelmeliyiz. Enflasyonu yüzde 3 - 5e indirmek, siyasetçilerimizin bizden daha kültürlü olmasını sağlamak zorunludur. Üzülmeyelim, AB hangi kararı alırsa alsın sonuçta biz Avrupa’nın içinde bir devletiz. Yalvararak değil, yaptıklarımızla göğsümüz kabararak üyelerimizi oturtalım" dedi. 
     
AB süreci devam edecek’      Türkiye Sanayici ve İşadamları Derneği Yüksek İstişare Konseyi Başkanı Muharrem Kayhan, "Kopenhag’dan çıkacak karar ne olursa olsun, Türkiye’de bir bıkkınlık yaratmaz" dedi. 
     İzmir’de düzenlenen bir panelde konuşan Kayhan, "Türk kamuoyu Avrupa’nın stratejik önemini anladı, Türkiye’nin AB için önemini de karşı tarafa anlattık. Bundan sonra kararın müspet ya da menfi olacağı izafidir. Süreç dinamikleriyle devam eder. n İZMİR AA 
     
Gebze ve Tuzla, nitelikli endüstri bölgesi olacak      Sanayi Kongresi’ne katılan Sanayi ve Ticaret Bakanı Ali Coşkun, Nitelikli Endüstri Bölgeleri Kanunu konusu üzerinde çalışıldığını belirterek, Tuzla, Gebze Organize Sanayi Bölgeleri’nin Kurtköy Havaalanı’na yakın olması dolayısıyla yapılan müracaatı bakanlık olarak değerlendirdiklerini bildirdi. Coşkun, "Ümit ediyorum önümüzdeki günlerde olumlu bir kararla bu bölgenin endüstri bölgesi olarak değiştirilmesi konusunda sizlere müjde verebileceğiz" dedi. 
     



 EKONOMİ 

















</TEXT>
</DOC>
