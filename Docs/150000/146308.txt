<DOC>
<DOCNO> 146308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/siyaset/siy01.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerler aç kaldı 
</HEADLINE>
<TEXT>
ABD stop’ etti 
Bağdat yolunda büyük bir direnişle karşılaşan ABD birlikleri ilerleyişlerine 4 ya da 6 günlük bir "ara" verdi. Askerler günde sadece 1 öğün yemek yerken siviller askerlere yemek veriyor... 
     DIŞ HABERLER SERVİSİ 

     Irak’ta beklenmedik bir direnişle karşılaşan ve lojistik sorunlarla boğuşan Amerikan ordusunun Bağdat’a ilerleyişine dört ya da altı günlük bir ara verdiği bildirildi. Çatışmalar nedeniyle ikmal konvoylarıyla irtibatı kesilen ABD askerlerine ise Iraklı siviller yiyecek vererek yardım eli uzattı. 
     İngiliz Reuters ajansına konuşan Amerikalı yetkililer, önceki gün verilen "operasyonel duraklama" emrinin, ikmal yollarının birbirinden kopması nedeniyle ortaya çıkan lojistik sorunlar çözülene kadar askerlerin kuzeye doğru ilerleyişlerinin askıya alındığı anlamına geldiğini belirtti. 
     
     İkmal yolları koptu 
     Kuzeye doğru ilerleyen ABD birliklerinin bir kısmı Bağdat’a 80 km. kadar yaklaşmış durumda. Ancak bu güçlerin Kuveyt’teki ana üsse uzaklığı 500 km’yi buluyor. Güneyden Irak’a giren koalisyon güçleri, biri Nasıriye diğeri de Necef olmak üzere iki koldan Bağdat’a doğru harekete geçmişti. Ancak Saddam’ın Fedaileri milislerinin özellikle Nasıriye’deki direnişi, koalisyon güçlerinin ilerleyişine darbe vurmuş ve hatların arasının açılmasına neden olmuştu. Bu gelişmeler doğrultusunda askerler için öğünler bire indirilirken, çok fazla benzin tüketen araçların kullanımı yasaklandı. 
     
     PATATES VE YUMURTA 
     Irak’ın orta kesimlerindeki yiyecek ve su stokları azalan bir Amerikan birliğine ise, Iraklı siviller yiyecek yardımında bulundu. Bağdat’ın güneyine 250 km. mesafede bulunan ve başkente doğru üç gün boyunca ilerleyen bir deniz piyadesi birliği de, irtibatı kaybettikleri ikmal konvoylarını beklemek için durdu. 
     Bu birlikten Çavuş Wilson, Iraklı kadınların, Amerikan kampındaki aç askerlere yiyecek getirdiğini belirtirken, Tony Garcia adlı asker de, "Bize yumurta ve patates verdiler. Yerel halkın bize minnettar olduğunu ve Saddam’ın devrilmesini istediklerini sanıyorum" dedi. 
     
     SALDIRIYA HAZIRLIK... 
     Askeri kaynakların ilerlemenin askıya alındığı yönündeki açıklamalara rağmen resmi açıklamalarda, duraklamanın söz konusu olmadığı belirtiliyor. İngiliz güçlerinin sözcüsü Yüzbaşı Al Lockwood, "Bu savaş alanını yeniden şekillendirmek ve birliklerimizi operasyonun bir sonraki aşaması için gerekli teçhizatla donatmak anlamına geliyor" dedi. Amerikalı bir savunma kaynağı ise, "Bu emir altı gün boyunca boş boş oturacağımız anlamına gelmiyor" dedi. 
     


SİYASET 











</TEXT>
</DOC>
