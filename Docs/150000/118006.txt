<DOC>
<DOCNO> 118006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sontur18.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis fanatik taraftarlara karşı operasyon başlattı... 
</HEADLINE>
<TEXT>

     Fenerbahçe ile Galatasaray arasındaki olaylı derbi maçın ardından, aralarında bazı taraftar derneklerinin yöneticilerinin de bulunduğu 33 kişi gözaltına alındı. 
     Fenerbahçe Şükrü Saraçoğlu Stadı'nda, geçen çarşamba günü oynanan maç nedeniyle taraftarlar arasında yaşanan olayların ardından, kamera görüntülerinin de incelenmesiyle Asayiş Şube Müdürlüğü ekiplerince 33 kişinin gözaltına alındığı bildirildi. 
     Polis yetkilileri, ''cürüm işlemek amacıyla teşekkül oluşturmak'', ''tehdit'', ''cebir'', ''kamu düzenini bozmak'' ve ''devlet malına zarar vermek'' suçlamalarına ilişkin araştırma çerçevesinde gözaltına alınan bu kişilerin arasında, bazı taraftar derneklerinin yöneticilerinin de bulunduğunu kaydettiler. 
     Gözaltına alınan bu kişilerden 18'inin Fenerbahçe, 12'sinin Galatasaray, 3'ünün de Beşiktaş taraftarı oldukları belirtildi. 
     Gasp Büro Amirliği'nde sorguları süren bu kişilerin, 11 Kasım Pazartesi günü, İstanbul ve Kadıköy adliyelerine sevk edilecekleri bildirildi. 
     Yetkililer, bu tür operasyonların süreceğini kaydettiler. 
     Bu arada, olaylarla ilgili ifadesine başvurulduktan sonra emniyetten ayrılan Sarı-lacivert Derneği Başkanı Ahmet Aksoy, yaşanılan olaylar karşısında üzüntü duyduklarını söyledi. 
     
     BAŞKAN CANAYDIN EMNİYETE GELDİ 
     Öte yandan, Galatasaray Kulübü Başkanı Özhan Canaydın, İstanbul Emniyet Müdürlüğü'nün Gayrettepe'deki binasına geldi. 
     Emniyet yetkilileriyle görüştükten sonra gazetecilerin sorularını yanıtlayan Canaydın, ''3 kulübün taraftarlarıyla ilgili emniyetin başlattığı bir operasyon var. Onu öğrenmek için buraya geldik. Arkadaşlarımız sorgulanıyorlar. Türkiye hukuk devletidir. Gereken yapılacaktır'' dedi. 
     





</TEXT>
</DOC>
