<DOC>
<DOCNO> 145947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun40.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın sığınaklarının Alman mimarı ''Bombalar çökertemez'' 
</HEADLINE>
<TEXT>

     Irak Devlet Başkanı Saddam Hüseyin'in Bağdat'taki sığınaklarından birinin Alman mimarı Karl Esser, Amerikan bombalarının Saddam'ın sığınaklarına zarar veremeyeceğini söyledi. 
     Saddam'ın başkanlık sarayının altındaki sığınağı tasarlayan Esser, Reuters'e yaptığı açıklamada, Irak liderinin, duvarları 1,5 metre kalınlığındaki sığınakta olması halinde, nükleer bomba ile nokta vuruşu yapılmadığı sürece hayatta kalabileceğini belirtti. 
     Esser, İsviçre yapımı kapıları 3 ton ağırlığında olan sığınağın, Hiroşima'ya atılan atom bombası büyüklüğündeki bir bomba 250 metre uzağında patlasa dahi buna dayanabileceğini ifade etti. 
     1982 ve 1983'te bir Alman şirketi tarafından yapılan, 50 kişiyi alabilecek büyüklükteki sığınağın iki kaçış tüneli bulunuyor. 
     Amerikan B-52 bombardıman uçaklarının, ''sığınak delici'' olarak adlandırılan 2 ton ağırlığındaki bombayı Bağdat'a ilk kez Cuma günü attığı bildirilmişti. 
     




</TEXT>
</DOC>
