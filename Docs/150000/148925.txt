<DOC>
<DOCNO> 148925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur12.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencisine imam nikahı, eşine boşanma davası... 
</HEADLINE>
<TEXT>

     Kayseri'de, öğrencisine 3. eşi olarak imam nikahı kıydığı iddiasıyla yargılanan Din Kültürü ve Ahlak Bilgisi Öğretmeni Miktat Öccü, resmi nikahlı olan ilk eşi için boşanma davası açtı. 
     Kayseri 2. Ağır Ceza Mahkemesi'nde devam eden duruşmada, tutuklu sanık Miktat Öccü 46 , imam nikahı kıydığı iddia edilen öğrencisi Hatice S. 16 ile evlenmek istediğini ve ailesini ikna etmeye çalıştığını anlattı. 
     Resmi nikahlı olan ilk eşi Assiye Öccü'den boşanmak için dava açtığını belirten Öccü, mahkeme heyetine verdiği ifadesinde şunları söyledi 
     ''İddia edildiği gibi, ilişkimiz başladığında Hatice'nin yaşı küçük değildir. Görüşmeye başladığımızda yaşı 15'ten büyüktür. Birbirimize yazdığımız şiirler ve gönderdiğimiz cep telefonu mesajlarının tarihi incelendiğinde, ilişkimizin başladığı tarih anlaşılabilir. Bunun için Hatice'nin ajandalarının incelenmesini istiyorum. Hatice ile evlenmek için ailesiyle görüşüyorum. Resmi nikahlı eşimden boşanmak için dava açtım. Ailesini ve kendisini ikna edersem, Hatice ile evleneceğim. Ayrıca iddia edildiği gibi Hatice'nin kızlığını ben bozmadım. Başka bir sebeple veya bisiklete bindiği sırada bile bozulmuş olabilir, sebebini bilmiyorum, bunun da araştırılmasını istiyorum.'' Mahkeme heyeti, Hatice S.'nin yaşının tespitine, kızlık zarının bozulma sebebinin araştırılmasına, mesaj kayıtlarının alınması için Turkcell A.Ş.'ye yazı yazılmasına ve okul arkadaşlarından bazılarının tanık olarak dinlenmesine ve davanın ileri bir tarihte devam etmesine karar verdi. 
     Kayseri'de meydana gelen olayda Hürriyet Endüstri Meslek Lisesi Din Kültürü öğretmeni Miktat Öccü'nün, geçen yıl görev yaptığı Melikgazi İmam Hatip Lisesi'ndeki öğrencisi Hatice S. 16 ile gönül ilişkisine girmiş ve okulların yarıyıl tatiline girmesinden sonra da imam nikahı kıyarak birlikte kaçmışlardı. 
     Miktat Öccü'nün 1976'da Asiye Öccü ile resmi nikahla evlendiği ve 4 çocuk sahibi olduğu, 1997'de de eski öğrencisi Sevim Serim ile imam nikahıyla evlendiği ve 1 çocuk sahibi olduğu ortaya çıkmıştı. İmam nikahıyla evlendiği son eşi Hatice S. ve Sevim Serim aynı evde birlikte kalırken, Miktat Öccü, Hatice S'nin ailesinin şikayeti sonucu gözaltına alınmıştı. 
     





</TEXT>
</DOC>
