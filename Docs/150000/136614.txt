<DOC>
<DOCNO> 136614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur18.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişanlılar sınırda buluştu... 
</HEADLINE>
<TEXT>

     Kilis Öncüpınar Sınır Kapısı'nda, akraba olan Türk ve Suriyelilerin bayramlaşmaları bugün de sürdü. 
     Kilis'te karın ardından sağanak yağış olması nedeniyle bayramlaşma alanına gelenlerin sayısında, düne göre önemli oranda azalma oldu. Ancak soğuk havaya karşın birbirlerini görmek için gelen ailelerin mutlulukları yüzlerinden okundu. 
     Akraba olan aileler, getirdikleri hediyeleri birbirlerine verirken, yine kurban etleriyle kebaplar yapıp, çiğköfte yoğurdular, uzun uzun sohbet ettiler. 
     Yüz yüze bayramlaşmanın mutluluk ve heyecanını en fazla yaşayan kişilerden ikisi, nişanlı bir çift oldu. Halep'te yaşayan genç kız ile Türkiye'de bulunan ve akrabası olan nişanlısı, bayramlaşma alanında özlem giderdi. Aileleriyle birlikte Öncüpınar'a gelen Suzan Ahmet 18 ve nişanlısı Ahmet Kakil 23 , yazın yapacakları düğünü konuştular. 
     Evlendiklerinde eşinin Türkiye'ye geleceğini anlatan Ahmet Kakil, ''Bu yaz düğün yapacağız. Nişanlımı çok özlüyorum. Sık sık telefonla görüşüyoruz, ancak yüz yüze görüşmek tabii ki bambaşka'' diyerek, mutluluğunu dile getirdi. 
     
     ÜÇÜNCÜ EŞİNİ AKRABALARIYLA TANIŞTIRDI 
     Halepli Yusuf Muhammed Ahal 58 da üçüncü eşi ve çocuğuyla birlikte bayramlaşmaya gelenler arasında yer aldı. 
     Daha önce iki evliliğinden çocuğu olmadığı için üçüncü evliliği yaptığını ifade eden Ahal, üçüncü eşi Simber Muhammed Yusuf 28 ile 2 yaşındaki oğlu Ahmet Yusuf'u Türkiye'de yaşayan akrabalarıyla tanıştırdı. 
     Türkiye tarafına ilk kez gelen yeni gelin, eşinin akrabalarına kahve pişirerek ikramda bulundu, onlarla sohbet etti. 
     Bu arada, bayramlaşmaya gelenlerin yağış nedeniyle az olması stant açan esnafı üzdü. Çok iyi satış yaparak dünü kazançlı kapatan esnaf, bugün umduğunu bulamadı. Ancak Suriye tarafından getirilen ve ucuza satılan pirinç, çay, şeker yine ilgi gördü. 
     Öncüpınar'da bayramlaşma, yarın da sürecek. 
     





</TEXT>
</DOC>
