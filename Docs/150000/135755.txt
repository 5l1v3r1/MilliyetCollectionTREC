<DOC>
<DOCNO> 135755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo19.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin Moral bozmadan, titizlikle çalışıyoruz... 
</HEADLINE>
<TEXT>

     Fenerbahçe Teknik Sorumlusu Oğuz Çetin, Beşiktaş karşısında aldıkları yenilgiden dolayı morallerini bozmadıklarını ve bu haftaki Ankaragücü maçı için büyük bir titizlikle çalışmalarını sürdürdüklerini söyledi. 
     Samandıra Tesisleri'nde basın toplantısı düzenleyen Oğuz Çetin, derbi maçta sahalarında ve seyircileri önünde aldıkları yenilginin hiç hoş olmadığını belirterek, ''Tabii ki kaybetmek çok üzücü. Ama şunu biliyoruz ki, çalışmalarımızı böyle sürdürdükçe beklediğimiz saha başarıları da beraberinde gelecek'' dedi. 
     Derbi maçta özellikle taraftarların desteğinin kendilerine ayrı bir güç kattığını anlatan Çetin, ''Taraftarlarımızın desteği bize ileride çok şey kazandıracak. Moral bozmadan, titizlikle çalışıyoruz. En kısa sürede saha başarılarının da beraberinde geleceğine inanıyoruz'' diye konuştu. 
     
     ''ÖNEMLİ OLAN BİREYSEL HATALARDAN ARINMAK'' 

     Beşiktaş karşısında oynanan futbolu etkileyen faktörler arasında yer alan saha koşullarının kötü olmasını bahane etmediklerini anlatan Çetin, ''Bizim için en önemli olan konu, bireysel hatalardan arınabilmek'' dedi. 
     Sarı-lacivertli takımın maçlarda oyunu güzelleştiren bir mücadele sergilediğini, bu nedenle de hava koşullarından etkilendiğini ifade eden Çetin, ''Ama biz hava koşullarına sığınmıyoruz. Muhtemelen Ankara'da da zorlu bir hava koşulu olacak. Takım içindeki bireysel hataları en az düzeye indermeye çalışıyoruz'' diye konuştu. 
     
     ORTEGA'NIN DURUMU 

     2 gündür sakatlığı nedeniyle tedavi gören Ortega'nın durumunun bugün itibariyle daha iyi göründüğünü belirten Çetin, yıldız futbolcunun tedavisinin maç saatine dek süreceğini ve fiziksel bir rahatsızlığı olmadığı taktirde de takımdaki yerini alacağını anlattı. 
     Çetin, Ortega'nın Türkiye'de huzursuz olduğu yönündeki haberberle ilgili bir soruya yanıt vermekten kaçınarak, ''Gündemimiz Ortega değil. Takım olarak Ankaragücü maçına konsantre olmaya çalışıyoruz'' dedi. 
     
     ''PUAN FARKI BİZİM İÇİN HANDİKAP'' 

     Lig lideri Beşiktaş'tan 9 puan geride olmalarının kendileri için bir handikap olduğunu ifade eden Çetin, ancak 3 puanlık sistemde herşeyin de değişebileceğini savundu. 
     Her maça ayrı önem verdiklerini anlatan sarı-lacivertli çalıştırıcı, ligde kalan 16 maçı da kazanmaları durumunda, rakiplerinin de puan yitirebileceği olasılığını ima ederek, 9 puanlık farkı kapatabileceklerini kaydetti. 
     Çetin, ''Şampiyonluk yarışında 9 puan gerideyiz. Bu büyük bir handikap. Ancak 3 puanlık sistemde her puan farkı kapanabilir. Her maçta 3 puan alacağımızı düşünüyorum. 16 maçın sonunda da bunu gerçekleştirirsek 9 puan farkı kapatacağımızı düşünüyorum'' diye konuştu. 
     
     FATİH'İN KIRMIZI KARTI 

     Derbi maçta kırmızı kart gören Fatih Akyel ile ilgili yöneltilen bir soruya da Çetin, ''Fatih olayı oldu ve bitti. Kendi içimizde hallettik, tekrar da gündeme gelmeyecek. Takım içinde bir ceza uygulaması var ve bu sadece Fatih'e değil tüm futbolculara uygulanıyor'' dedi. 
     Ara transfer döneminde takıma dahil olan futbolcuların da Ankaragücü maçında takımdaki yerlerini alacağını ifade eden Çetin, hafif sakatlığı bulunan Ortega'nın dışında hiçbir futbolcusunun sakatlık sorunu olmadığını sözlerine ekledi. 

     
</TEXT>
</DOC>
