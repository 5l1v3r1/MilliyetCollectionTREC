<DOC>
<DOCNO> 103954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/spor/yozer.html </URL>
<DATE> 2002/08/26/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
90 dakika 
</HEADLINE>
<TEXT>

     Galatasaray, karşısında beklenmedik bir Bursa bulduğunu, kalesinde yaşadığı pozisyonların üst üste gelmesiyle anladı. Yeşil - Beyazlı ekibin ofansif tavrı onları şaşırttı. 90 dakika bittiğinde Bursa’nın sekiz net pozisyondan yararlanamadığını görüyorduk. Galatasaray’ın da hücum düşüncesi değişmeyince ortaya nefis bir maç çıktı. Bir de Arif’in klas golleri gelince, jeneriklik bir maç çıktı karşımıza... 
     Bursaspor, Galatasaray’ın hızını orta sahada çabuk adamları ve isabetli pasları ile kesiverdi. Kontrollü ve kanatlardan geliştirdikleri uyanık ataklar 10. dakikada neredeyse golü getiriyordu. Tayfun’un ortasına Murat bomboş durumda kafayı iyi vuramadı. 12’de Galatasaray’dan hemen kontra geldi. Felipe Hasan’a bıraktı. Bu futbolcunun çok sert vuruşunda top yandan auta gitti. 
     Sarı - Kırmızılılar’da Batista büyük direnç gösterirken, Ayhan da yükünü azaltmaya çalıştı. Ancak Batista’nın kontrolsüz girişleri hem kendisinin, hem de rakibi sakatlanmasına neden olabilir. Dikkat, çünkü Galatasaray’ı şu günlerde Batista’sız düşünmek bile mümkün değil. 
     21’de Tayfun’un sağ çaprazdan sert şutunu Mondragon, "Örümcek Adam" gibi önledi. Ama bu pozisyondan önce ceza alanında Murat’ın düşürülmesi hakemin gözünden kaçtı. 24’te Arif sağdan ortaladı, Bülent topu dışarıya attı. 
     28’de Tayfun’un öyle bir vurdu ki topun dışındaki herkes bu pozisyonu gol olacağını düşündü. 
     30’da Ergün ilk kez kendini gösterdi. Soldan ortaladı, Felipe kötü vurdu. 40. dakikada atağı Ergün başlattı. Ümit Karan pası ümitsizce kovaladı. Kelemen topu sağ kanada doğru uzaklaştırmaya çalıştı. Arif topla buluştu. Ümit ve Hasan içeriye girdi. Herkes orta bekledi. Ama Arif öyle bir şut çıkardı ki, top havada kavislenerek, uzak direğin yan ağlarına takıldı. Bu gol maçın en büyük yıldızıydı. 
     49’da ikinci gol geldi. Felipe ceza alanının hemen önünde incecik bir pasla Arif’i gördü. Vurmayı alışkanlık yapan Arif bekletmeden şutunu çekti. Bu kez umudu yoktu, ama Kelemen çuvalladı. Kucağındaki topu içeri bıraktı. 
     Bursa iki farka rağmen oyunu hiç bırakmadı. Galatasaray da ritmini bozmadı. Orta alandaki Batista ve Ayhan yorgunluğundan kaynaklanan boşluklar ilerleyen dakikalarda gol pozisyonu olarak geri döndü. 60’da Murat’ın şutu direkte patlarken, 78’de Ender boş kale yerine autu gördü. 
     Son dakikasına kadar büyük heyecan içinde geçen karşılaşma, Arif’in şık golleriyle son buldu. 
     



 SPOR 

























</TEXT>
</DOC>
