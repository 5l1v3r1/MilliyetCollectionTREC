<DOC>
<DOCNO> 137799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur27.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, İskenderun limanına zırhlı araç mühimmat indirdi... 
</HEADLINE>
<TEXT>

     Türkiye'nin, ABD'ye asker geçişini sağlayacak tezkere henüz çıkmadı ancak son 24 saat içinde gözle görülür bir hareketlenme yaşanıyor. 
     Sabaha karşı İskenderun limanına yanaşan Amerikan Ro Ro gemisi hücumbotlar tarafından güvenlik zincirine alındı ve liman projektörlerle aydınlatıldı. Gemiden çok sayıda zırhlı araç ve mühimmat indirildi. İncirlik üssü de hareketlendi ve çok sayıda uçak havalandı. Amerikalı bir heyet İstanbul'da Sabiha Gökçen havaalanına geldi. 
     Bu arada Dışişleri Bakanlığı sözcüsü Türkiye'nin üç konuda güvence arayışını sürdürdüğünü açıkladı. 
     İskenderun Limanı'ndaki ''Büyük İskeleye'' yanaşan yaklaşık 45 bin grostonluk ''Tellus'' adlı Ro-Ro gemisinden, çok sayıda paletli ve tekerlekli araç ile mühimmat indirildi. Araçlarla malzemeler, depolar ve belirlenen alanlara yerleştirildi. 
     Türk yetkililerinin gözetiminde ve ABD'li 50 askerin de katıldığı boşaltma işlemleri sırasında geniş güvenlik önlemlerinin alındığı, liman yakınına bir sahra çadırı kurulduğu ve uydu bağlantısı sağlayacak cihazların yerleştirildiği gözlendi. 
     Ayrıca, Deniz Üs Komutanlığı'nın limanına da, donanmaya ait 3 mayın tarama gemisi ile 4 sahil güvenlik botu demir attı. 
     Bu arada, TBMM'nin verdiği izin çerçevesinde, askeri üs ve limanlarda gerekli yenileştirme, geliştirme, inşaat ve tevsi çalışmaları kapsamında İncirlik Üssü'nde de gerekli düzenlemeler yapılıyor. Özellikle hangarlar bölgesinde sabah saatlerinden itibaren iş makinalarıyla yoğun çalışma yapıldığı gözlenirken, uçuşlar da sürüyor. Erken saatlerde kalkan iki Awacs uçağının ardından çok sayıda savaş ve tanker uçağın havalanması dikkati çekti. 
     Öte yandan, söz konusu izin çerçevesinde Mersin ile Taşucu Seka ve NATO finansmanıyla yapımı gerçekleştirilen limanda da çalışmaların, yoğun olmasa da sürdürüldüğü bildirildi. 
     
</TEXT>
</DOC>
