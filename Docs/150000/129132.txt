<DOC>
<DOCNO> 129132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur11.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül, Cumartesi günü Suudi Arabistan'a gidiyor 
</HEADLINE>
<TEXT>

     Başbakan Abdullah Gül, Irak sorununun barışçı yollardan çözümü konusunda başlattığı ve ''aktif barış diplomasisi'' olarak nitelendirilen Ortadoğu gezisi kapsamında 11 Ocak Cumartesi günü Suudi Arabistan'a gidecek. 
     Suriye ve Mısır'dan sonra bugün de Ürdün'de temaslarda bulunan Başbakan Gül, Ortadoğu gezisine vereceği 4 günlük aranın ardından Cumartesi günü sabah saatlerinde özel uçak Ata ile Esenboğa havalimanından Suudi Arabistan'ın başkenti Riyad'a hareket edecek. Gül, Riyad havaalanında Veliaht Prens Abdullah tarafından karşılanacak. 
     Daha sonra saraya geçecek olan Başbakan Gül, burada Veliaht Prens Abdullah ile görüşüp onuruna verilen öğle yemeğine katılacak. 
     Başbakan Gül, yemeğin ardından Kral Fahd tarafından kabul edilecek. 
     Öte yandan Suudi makamları, Gül'ün İran'a yapacağı gezi tarihinin 12 Ocak Pazar günü olarak kesinleşmesi halinde Başbakan Gül'ü ülkelerinde konuk edebileceklerini ve İran'a buradan geçebileceğini bildirdiler. 
     





</TEXT>
</DOC>
