<DOC>
<DOCNO> 141728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/siyaset/siy01.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’ın hesapları bozulabilir 
</HEADLINE>
<TEXT>

     ABDULLAH KARAKUŞ Ankara 

     Başbakanlık görevini birkaç gün içinde devralması beklenen Tayyip Erdoğan, yeni hükümeti kurmakta güçlük çekiyor. Parti içi dengeler, bakan sayısının azaltılması ve Cumhurbaşkanı Ahmet Necdet Sezer’in, 58. hükümette olduğu gibi listeye müdahale etme olasılığı, Erdoğan’ın hesaplarını alt üst ediyor. AKP kulislerinde, Erdoğan’ın 25 olan bakanlık sayısını 21 - 22’ye indirmeyi ve Başbakan Abdullah Gül’ün ekibinden önemli isimleri kabine dışında bırakmayı planladığı dile getiriliyor. Erdoğan’ın, Gül’den Başbakan Yardımcılığı ve Dışişleri Bakanlığı görevlerini birlikte yürütmesini istemesi bekleniyor. 
     
     BAKANLAR DEĞİŞECEK’ 
     Erdoğan, CNN Türk’teki açıklamasında, kuracağı hükümette bazı bakanları değiştireceğini söyledi. 1 - 2 gün içinde yeni hükümet gelişmelerinin yaşanabileceğini kaydeden Erdoğan, "Anormal durumu normal duruma bir an önce dönüştürelim ki, hızla yolumuza devam edelim" dedi. 
     
     
Kim gider, Kim kalır      AKP kulislerinde, Başbakan yardımcıları Ertuğrul Yalçınbayır ile Mehmet Ali Şahin’in grup yönetimine kaydırılabileceği dile getirilirken, Dışişleri Bakanı Yaşar Yakış’ın ya kabine dışında kalacağı ya da AB’den sorumlu Devlet Bakanı olacağı ifade ediliyor. Yeni kabinede yer almaması beklenen Turizm Bakanı Güldal Akşit’in yerine Milli Eğitim Bakanı Erkan Mumcu’nun kaydırılması bekleniyor. Mumcu’dan boşalan Milli Eğitim Bakanlığı’na ise, DYP iktidarında aynı görevi üstlenen Köksal Toptan’ın getirilebileceği konuşuluyor. 
     
     BABACAN GİDECEK Mİ 
     Tarım Bakanı Sami Güçlü ile Sağlık Bakanı Recep Akdağ’ın da yeni kabineye giremeyeceği dile getiriliyor. Tezkereye ret oyu kullanan Devlet Bakanı Mehmet Aydın’ın liste dışında kalabileceği, ekonomiden sorumlu Devlet Bakanı Ali Babacan’ın yerine de Nazım Ekren’in getirilebileceği kaydediliyor. 
     Tayyip Erdoğan’ın yakın kurmayları arasında bulunan Ömer Çelik’in hükümet sözcüsü olarak kabinede güçlü pozisyonda yer alacağı vurgulanıyor. 
     
AKP’den liderine seçim hediyesi      Genel Başkan Erdoğan’a, Volkswagen Phaeton marka yeni bir makam aracı alındı. Türkiye’de az sayıda olan siyah renkli lüks aracın fiyatının 200 milyar liradan fazla olduğu öğrenildi. 
     
Demirkazık takipte      Siirt’e birkaç gün önce gelen "AKP’nin belalısı" Nil Demirkazık, sabahın erken saatlerinde sandıkları dolaşarak görevlilerden bilgi almak istedi. Bazı kurul başkanları sessiz kalırken, bazıları da "Siz hangi sıfatla buradasınız " diye sorunca Demirkazık sessizce ayrıldı. Demirkazık, daha sonra kaplıca havuzuna girerek, Siirt’in bıtım sabununu tanıttı. 
     
Erdoğan, hapise de Meclis’e de Siirt’ten girdi      1994 yerel seçimlerinde İstanbul Büyükşehir Belediye Başkanı olan Recep Tayyip Erdoğan, 6 Aralık 1997’de Siirt’teki bir konuşmasında, "Minareler süngümüz, kubbeler miğferimiz, camiler kışlamızdır" dizelerini okuyunca, DGM’deki yargılamasının ardından Pınarhisar Cezaevi’nde 10 ay hapis yattı. Bu suçtan dolayı belediye başkanlığı düştü, siyaseten yasaklı hale geldi. 
     
     YSK İPTAL EDİNCE... 
     Erbakan ile yollarını ayıran yenilikçi kanatla AKP’yi kurdu. AKP, 3 Kasım seçimlerinden birinci çıktı. Ancak, mahkeme kararı nedeniyle, Erdoğan milletvekili olamadı. YSK Siirt seçimlerini iptal edince, AKP, Erdoğan’ın milletvekili olmasının önündeki engelleri kaldıracak değişiklikleri yaptı. Erdoğan, Siirt’ten AKP adayı oldu. Böylece, Siirt’teki konuşmasıyla hapse giren Erdoğan Siirt’ten seçilip Başbakan olma fırsatını buldu. 
     



 SİYASET 
















</TEXT>
</DOC>
