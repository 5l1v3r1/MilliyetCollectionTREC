<DOC>
<DOCNO> 132225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sonspo09.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren Aurelio ile ilgilenmiyoruz 
</HEADLINE>
<TEXT>

     Beşiktaş'ın ikinci yarı hazırlıkları sürerken, İletişim Komitesi Başkanı Mete Düren, Trabzonsporlu futbolcu Aurelio ile ilgilenmediklerini açıkladı. 
     Mete Düren, siyah-beyazlı kulüp ile sezon sonundan geçerli olmak üzere sözleşme imzaladığı iddia edilen Brezilyalı futbolcu için, ''Bizim sözleşme imzalatmamız söz konusu değil. Aurelio gündemimizde yok'' diye konuştu. 
     
     İLHAN MANSIZ'IN TAKIMI KAZANDI 

     Siyah-beyazlılar, BJK Nevzat Demir Tesisleri'nde, Teknik Direktör Mircea Lucescu yönetiminde gerçekleştirilen idmanda, top kontrolü ve kanatlardan yapılan ortalarla gol çalışması yaptıktan sonra, çift kale maç oynadı. 
     İdman maçında dün olduğu gibi kaptan Tayfur Havutçu'nun takımıyla, İlhan Mansız'ın takımı karşı karşıya gelirken, Lucescu, ortaya iddia koyarak, yenilen takım oyuncularının galip gelen takımın oyuncularına 40'ar dolar vereceklerini söyledi. 
     Siyah-beyazlı futbolcular 10'ar dakikalık 3 maç yaparken, ilkini Tayfur'un takımı 3-0, ikincisini ise İlhan'ın ekibi 3-2 kazandı. Son maçta ise İlhan'ın takımı, bu oyuncunun attığı golle 1-0 galip gelip, iddiayı kazanan taraf oldu. Böylece son 2 gündür galip gelen Tayfur'un ekibi ilk kez yenilirken, İlhan'ın takımında oynayan futbolcular maç sonrası sevinç gösterisinde bulundular. 
     Antrenmana, sakatlığı süren Sergen ve Bayram'la, dizinde hafif ağrıları bulunan Ahmet Yıldırım ve Ali Eren katılmadı. 
     
     BU AKŞAM ANTALYA'YA GİDİYORLAR 

     Siyah-beyazlılar, bu akşam 2. etap kamp çalışmaları için Antalya'ya gidecek. 
     Topkapı Palace Oteli'nde kampa girecek olan Beşiktaş, Antalya'da düzenlenecek özel turnuvada yarın akşam Çek Cumhuriyeti'nden Sparta Prag takımıyla, cuma akşamı da Güney Kore'den bir ekiple maçlar yapacak. 
     
     LUCESCU NEŞELİ 

     Teknik Direktör Mircea Lucescu, 1,5 saat süren idman boyunca oldukça neşeli gözüktü. 
     Sık sık Türkçe konuşarak, futbolcularını motive etmeye çalışan Rumen teknik adam, bir pozisyonda Nouma'ya sert giren Tolga'ya, ''Tolga dikkat et. Lazım bize golcü'' derken, Tümer'e, attığı bir gol sonrası, golün nizami olup olmadığını sorması ve ''Hayır'' yanıtı alması üzerine de ''Dürüst futbolcuları seviyorum'' diye bağırdı. 
     





</TEXT>
</DOC>
