<DOC>
<DOCNO> 137352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur01.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül, Brüksel'e giderken önemli açıklamalar yaptı 
</HEADLINE>
<TEXT>

     Başbakan Abdullah Gül, Avrupa Birliği'nin AB Irak konulu olağanüstü zirvesinin ardından aday ülkeler için düzenlenecek ''bilgilendirme toplantısı''na katılmak üzere, Brüksel'e gitti. 
     Başbakan Gül'ü taşıyan özel ''ATA'' uçağı saat 08.30'da Esenboğa Havalimanı'ndan hareket etti. 
     Gül'ü, Devlet Bakanı ve Başbakan Yardımcısı Abdüllatif Şener uğurladı. 
     Uğurlamada, Devlet Bakanı Beşir Atalay, Adalet Bakanı Cemil Çiçek, Başbakanlık Müsteşarı Fikret Üçcan ve Ankara Valisi Yahya Gür ile diğer yetkililer de hazır bulundu. 
     Başbakan Gül, hareketinden önce Esenboğa Havalimanı'nda gezisine ilişkin açıklamalarda bulundu. 
     Başbakan Abdullah Gül, Türkiye'nin önem verdiği siyasi, askeri ve ekonomik konularda mutabakata varmadan, asker bulundurma ve göndermeye ilişkin tezkereler konusunda TBMM'yi ikna etmenin zor olacağını belirtti. 
     Gül, AB'nin Irak ve Ortadoğu konusunda yapacağı toplantıya katılmak üzere gideceği Brüksel'e hareketinden önce Esenboğa Havalimanı'nda gazetecilere açıklamalarda bulundu. 
     Başbakan GÜl, AB dönem başkanının daveti üzerine Brüksel'e gideceğini ifade ederek, AB üyesi 15 ülkenin bugün Irak ve Ortadoğu konusunda devlet ve hükümet başkanları düzeyinde bir toplantı yapacağını kaydetti. Bu toplantının olağanüstü bir toplantı olduğunu belirten Gül, şöyle konuştu 
     ''Yarın yapılacak toplantıda ise AB troykası, yani dönem başkanı Yunanistan, müteakip dönem başkanı İtalya ve AB Komisyonu, AB'ye aday 13 ülkenin hükümet ve devlet başkanlarına bugün yapılacak toplantının sonuçları hakkında bilgi verecek ve bu ülkelerin görüşleri alınacak. 
     Türkiye, AB'ye üye veya aday ülkeler arasında Irak'a komşu olan tek ülkedir. Diğer yandan AB, Türkiye'nin öncülük ettiği bölgesel barış girişimini destekleyen bir açıklama da yapmıştı. AB, Irak sorunu ile ilgili görüşümüze ve faaliyetlerimize özel bir önem veriyor. Bu süre içerisinde defalarca telefon görüşmeleri yapılıp birbirimize karşılıklı bilgiler aktarılmıştır. Biz de AB'nin Irak ve Ortadoğu politikasına katkıda bulunmakta yarar görüyoruz. Bu çerçevede bugün AB zirvesinin toplanmasından önce Dönem Başkanı Yunanistan'ın Başbakanı Kostas Simitis ve AB Ortak Dış Politika ve Savunma Politikası Yüksek Temsilcisi Javier Solana ile görüşmeler yapacağım. Bu görüşmeler ile katkımızı 15'lere iletmiş olacağız. Irak ile ilgili barış girişimlerimiz, temaslarımız, kaygılarımız ve düşüncelerimiz hakkında kendilerine bilgi vereceğim. Zirveye katılmak üzere Brüksel'e gelecek olan BM Genel Sekreteri Kofi Annan ile bugün öğleden sonra görüşme yapma fırsatını bulacağım. Sayın Annan önümüzdeki hafta içerisinde Ankara'ya gelecek ve görüşeceğiz ama bugünkü görüşmenin de önemli olacağı kanaatindeyim.'' Başbakan Gül, AB zirvesine katılacak bazı AB üyesi ülkelerin liderleri ve başta ev sahibi Belçika'nın Başbakanı Guy Verhofstadt olmak üzere ikili görüşmelerde bulunacağını bildirdi. 
     Bunların yanı sıra, Türkiye'nin Londra, Berlin ve Paris büyükelçileri ile AB ve NATO daimi temsilcilerinin de katılımıyla bir danışma toplantısı yapacağını belirten gül, bu toplantıda son uluslararası gelişmeler, Türkiye-AB ilişkileri ve Atlantik ötesi ilişkileri ele alacaklarını kaydetti. Gül, yarın akşam saatlerinde Ankara'ya döneceğini bildirdi. 
     
     ''TBMM'Yİ İKNA ETMEK ZOR...'' 

     Başbakan Gül, dün akşam yapılan Irak zirvesi hatırlatılarak yöneltilen ''asker bulundurma ve göndermeye ilişkin tezkerelerin TBMM'ye ne zaman gönderileceği'' ve ''Türkiye'nin tezkereleri erteleme veya askıya almasının söz konusu olup olmadığı'' soruları üzerine şunları söyledi 
     ''Türkiye'nin bazı önem verdiği konular var. Bunlar siyasi, askeri ve ekonomik konular çerçevesinde belki toparlanabilir. Bu konularda bazı görüşlerimiz ve kaygılarımız var, önem verdiğimiz noktalar var. Bu noktalarda bir mutabakata varılmadan TBMM'yi ikna etmenin zor olacağı kanaatindeyiz. Bu bakımdan, dün yaptığımız toplantıda bu neticeye vardık. Bugün bu kaygılarımızı tekrar ABD'ye ileteceğiz, ona göre biz de gereğini yapacağız.'' Gül, ''ABD Savunma Bakan Yardımcısı Wolfovitz, Akdeniz'de bekleyen gemilerin rotasını Türkiye'den bir karar çıkmaması durumunda körfeze yönlendireceklerini söyledi. ABD ile ipler kopma noktasına mı geldi '' sorusunu yanıtlarken de, '' Zannetmiyorum. Bu bir süreç tabii. Zaten işbirliği içerisindeyiz bildiğiniz gibi. Ama herhalde demokratik bir ülkede hükümet meclise gittiğinde netice almak ister. Netice alması için de şüphesiz ki buna oy verecek milletvekillerinin kaygılarını giderecek bazı tedbirlerin alınmış olduğunu da görmek ister'' dedi. 
     





</TEXT>
</DOC>
