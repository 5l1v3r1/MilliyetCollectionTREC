<DOC>
<DOCNO> 143192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko12.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bono faizleri ihale öncesi 5.23 puan arttı... 
</HEADLINE>
<TEXT>

     Piyasalarda tedirginlik sürerken, Hazine'nin yarın gerçekleştireceği ihaleler öncesi faiz, yine yükselişe geçti. 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli, bugün valörlü tahvilin basit getirisi yüzde 64.44'e, bileşik getirisi yüzde 65.07'ye yükseldi. Bileşik getiri, Cuma kapanışına göre 5.23 puan arttı Cuma günkü piyasa kapanışında bu kağıdın aynı gün valörlü işlemlerinde basit getiri yüzde 59.43, bileşik getiri ise yüzde 59.84 olarak belirlenmişti. 
     Bu hafta 5 katrilyon 212.2 trilyon lira iç borç ödemesi yapacak Hazine, yarın biri 147 gün vadeli diğeri de 350 gün vadeli olmak üzere iki iskontolu bono ihalesi düzenleyecek. 
     Hazine'nin 4 Mart'ta düzenlediği ihaleler öncesinde de faizde önemli çıkışlar yaşanmıştı. Bu ihalelerde bileşik faiz 217 gün vadeli bono ihalesinde yüzde 58.50, 364 gün vadeli tahvil ihalesinde de yüzde 62.50 olarak gerçekleşti. 
     İhale öncesinde, nedeni ''tezkerenin kabul edilmeyişi'' olarak gösterilen tedirginlikle piyasada gösterge kağıdın bileşik faizi yüzde 60'ın üzerine tırmanmış, ancak, ihale sonrasında gerilemişti. 
     
     DOLAR KOTASYONLARI 
     Saat 11.10 itibariyle bankalararası dolar kotasyonlarında alışta en düşük fiyat 1 milyon 678 bin lira, en yüksek 1 milyon 684 bin lira, satışta en düşük fiyat 1 milyon 686 bin lira, en yüksek fiyat 1 milyon 690 bin lira düzeyinde bulunuyor. 
     
     PARİTE 
     Uluslararası piyasalarda euro-dolar paritesi 1,0825, sterlin-dolar paritesi 1,5810, yen-dolar paritesi ise 117.72 düzeyinde seyrediyor. 
     





</TEXT>
</DOC>
