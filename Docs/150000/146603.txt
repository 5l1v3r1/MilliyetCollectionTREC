<DOC>
<DOCNO> 146603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sonspo10.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor, Galatasaray maçı hazırlıklarına başladı... 
</HEADLINE>
<TEXT>

     Diyarbakırspor Teknik Direktörü Ümit Kayıhan, Galatasaray maçı hazırlıklarını sürdürdüklerini belirterek, ''Her iki takım için de zorlu bir maç olacak'' dedi. 
     Kayıhan, son haftalarda zorlu maçların kendilerini beklediğini, Milli Takım'ın maçı nedeniyle lige verilen arayı çok iyi değerlendirdiklerini söyledi. 
     Galatasaray maçı hazırlıklarını 3 puan üzerine sürdürdüklerini ifade eden Kayıhan, şöyle konuştu 
     ''Zorlu maçlarımızın ilki Galatasaray ile sahamızda oynayacağımız maçla başlıyor. Galatasaray, ligde şampiyonluğa oynayan takımlardan birisidir. Ama biz de puanımızı düzeltmek arzusundayız. Galatasaray'dan 3 puan alarak puanımızı 30'un üzerine çıkarmak istiyoruz. Kağıt üzerinde maçın favorisi olarak Galatasaray gözüküyor olabilir. Ancak, tüm gücümüzle bu maçı kazanmaya çalışacağız.'' Kayıhan, çalışmalarını sadece Galatasaray maçı için değil, diğer oynayacakları maçları da göz önüne alarak sürdürdüklerini belirterek, takımında cezalı ve sakat oyuncu bulunmadığını kaydetti. 
     Futbolcuların tek sıkıntısının kulüpten alacakları olduğunu da belirten Kayıhan, ''Takımda herkesin morali yerinde. Ancak, tek sıkıntı futbolcuların alacaklarıdır. Futbolculara söz verilen alacaklarının ödenmesi halinde takımda hiçbir sıkıntı kalmaz'' dedi. 
     





</TEXT>
</DOC>
