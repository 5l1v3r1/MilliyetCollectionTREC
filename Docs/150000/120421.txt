<DOC>
<DOCNO> 120421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko15.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Bankaları Başkanı Şimdi hayatın içinde yürüyoruz... 
</HEADLINE>
<TEXT>

     Kamu Bankaları Ortak Yönetim Kurulu Başkanı Safa Ocak, ''yeni bir yaşam modeli oluşturan Türkiye'nin paralelinde yürüyebilmek için, Ziraat Bankası ve Halk Bankası'nda çok şey başarıldı, şimdi hayatın içinde yürüyoruz'' dedi. 
     İki bankanın, artık bankacılık sektörünün ''Amiral gemileri'' haline geldiğine işaret eden Ocak, 2003 yılında Türkiye ekonomisi ve ona paralel Türk bankacılık sisteminin daha iyi olacağını vurguladı. 
     Ocak, Anadolu Ajansı muhabirine yaptığı açıklamada, Ziraat ve Halk Bankaları ile bankacılık sektörüne ilişkin görüşlerini dile getirdi. 
     Ziraat ve Halk Bankası'nda yaklaşık 1.5 yıldır yeniden yapılanma çalışmalarının sürdürüldüğünü, bankaların bilançosu ve organizasyonel yapısının bugün, dünyadaki herhangi bir sağlam ve şeffaf bir banka bilançosuna eşit hale geldiğini vurgulayan Ocak, bankaların artık üretmeye başladığını anlattı. 
     Safa Ocak, ''Ziraat Bankası'nda Eylül'de yayınladığımız bilançoda da görülebileceği gibi, tümüyle şeffaf bilanço pozitif noktaya geçmiştir. Geçen sene de pozitifti ancak geçen seneki bilanço enflasyonla düzeltilmiş değildi. Bu seneki enflasyonla düzeltilmiş. Artık bütün bankaların uyduğu kurallara uyuyoruz'' diye konuştu. 
     Bankada hedefleri olan 21-22 milyar dolarlık bilanço büyüklüğüne ulaştıklarını vurgulayan Ocak, ulaşılan bilanço büyüklüğünün ise Türkiye bankacılık sisteminin yüzde 20'nin üzerinde bir bölümünü oluştuğunun altını çizdi. 
     
     GELECEK YIL KREDİ HACİMLERİ GENİŞLETİLECEK 
     Gelecek yıl, sektörlerdeki büyümeye ve sektörlerin bilanço yapısına bağlı kredi hacimlerini genişleteceklerini ifade eden Ocak, şöyle devam etti 
     ''Sanıyorum ekonomik faaliyetler bir perspektif kazandıkça, 2002'de tüm sektör bazında çok daralmış olan kredi faaliyetleri, önümüzdeki dönemde önemli bir ivme kazanacak. Şimdi ise Ziraaat Bankası ve Halk Bankası bunun başını çekebilme aşamasına geldi. Biz bu sene, son 6 ayda her iki bankada da 2003'e stok oluşturduk, birçok firmada limit tahsisini yaptık ve bu limitleri kullanma aşamasına geldik.'' 
     
     TEKNOLOJİ YATIRIMLARI 
     Bu arada geçtiğimiz yıl başlayan teknoloji altyapısının 2003 yılı başında tamamlanacağını belirten Ocak, ''teknolojik altyapı tamamlandıktan sonra, iddiayla söyleyebilirim ki bankalar, dünyanın herhangi bir ülkesindeki büyük ve köklü bir bankanın çalışma etkinliğine ulaşacaktır'' dedi. 
     İki bankada ayrıca, çağdaş bankacılık anlayışıyla 2001 yılında bilgi teknolojisi çalışmaları başlattıklarını anlatan Ocak, bunun, eski sistemlerin uyarlanması, Emlak, Halk ve Ziraat şubelerinin birbirleriyle çalışacak ve ileşim kurabilecek programların hazırlanmasını içeren büyük bir proje olduğunu vurguladı. 
     Projenin bankaları, bugünkü teknolojik seviyeye çıkartacağını vurgulayan Ocak, projenin önümüzdeki sene Nisan-Mayıs aylarında büyük ölçüde tamamlanmış olacağını vurguladı. 
     Yine 2001 yılından beri bankaların iş yapış süreçlerinin tamamen yenilendiğini ve bir yönetişim organizasyonu kurulduğunu ifade eden Ocak, şöyle konuştu 
     
     SEKTÖRÜN AMİRAL GEMİLERİ 
     ''Politikalarımız sürekli tartışılıp, süreçler güne uyarlanıyor. Artık hayatın içinde yürümeye başlayan bir kurum haline geldik. Bu şu demektir bütün Türkiye iktisadi sektörleriyle bir iletişim içinde ve çok yakın işbirliği içinde, Türkiye'nin her köşesinde ihtiyaçlara cevap vercek şekilde, her türlü teknoloji, organizasyon ve işyapış şekilleri bakımından yenilendik. Bu yenilenmeler de çağa uygun olarak yenilenme sürecek.'' Fakat temellerin büyük ölçüde yerine oturduğunu ve artık bu temeller üzerinden hareket edileceğini ifade eden Safa Ocak, ''Zaten bu sene sonunda çıkarılacak olan bilançolarda gösterecek ki, iki banka da bütün fedakarlıklarla birlikte, artık bankacılık sektörünün amiral gemileri haline gelmiş bulunmaktadır'' dedi. 
     
     TEK PARTİ HÜKÜMETİNİN GETİRDİKLERİ 
     Öte yandan tek parti hükümetinin piyasalarda bir güven oluşturduğunu, ekonomik aktörlerin bir perspektif kazanma ve daha uzun vadeli programlar yapabilme aşamasına geldiğini anlatan Ocak, bu nedenle 2003 yılı programlarının, bankacılık sektörünün desteğine büyük ihtiyaç duyacağını kaydetti. 
     Geçtiğimiz dönem yaşanılan sıkıntıların tekrarlanmaması için, kıt kaynakların çok doğru şekilde kullunalması gerektiğini ifade eden Ocak, ''Türkiye'deki bütün ekonomik aktörler gibi, Ziraat Bankası ve Halk Bankası'nın da verimlilik ve etkinlik peşinde koşması gerekiyor. Dolayısıyla politikaları ön planda tutarak çalışmamız lazım. Sanıyorum geçtiğimiz dönem, önemli öğretilerle birlikte kapanmıştır. İnşallah önümüzdeki dönem aynı hataları tekrarlamayız'' diye konuştu. 
     Türk bankacılık kesiminin önemli aşamalardan geçtiğini, çok büyük fon kayıplarına uğradığını ve büyük fedekarlıklar yaptığını vurgulayan Ocak, 2003 yılında ise Türkiye ekonomisi ve ona paralel Türk bankacılık sisteminin daha iyi olacağına inandığını kaydetti. 
     Ocak, ''Bankacılık sektörünün hesaplarını, çok daha sağlam temelle dayalı olarak yapacaklarını düşünüyorum. Bunlar da bankaları, daha iyi performans seviyelerine mutlaka çıkaracaktır. Bu performans seviyeleri de sadece bankacılık sektörü için değil, sektörle iş yapan tüm sektörler dolayısıyla Türk ekonomisi için zincirin çok önemli bir halkasıdır'' dedi. 
     





</TEXT>
</DOC>
