<DOC>
<DOCNO> 103858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sondun03.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'da seçmenlerin 97'si anayasanın değişmesini istedi 
</HEADLINE>
<TEXT>

     Azerbaycan'da anayasa değişikliklerine ilişkin referandumda, seçmenlerin yüzde 97'si değişikliklerden yana oy kullandı. 
     Merkez Seçim Komisyonu'ndan verilen gayri resmi sonuçlara göre, kullanılan oyların yüzde 80'den fazlasının sayımı tamamlandı. Sayılan oyların yüzde 97'si değişiklik lehinde, yüzde 2,7 aleyhinde kullanıldı. 
     Referanduma katılım oranının ise yüzde 88,43'e ulaştığı bildirildi. 
     Halkoylamasına 8 ayrı bölümde sunulan değişikliklerden seçim sisteminde değişikliğe ilişkin madde yüzde 96,82 oranında ''Evet'', yüzde 2,7 oranında ''Hayır'' oyu aldı. 
     ''Cumhurbaşkanının görevlerini meclis başkanı yerine başbakana devretmesine'' ilişkin değişikliğe yüzde 96,84 orannıda ''Evet'', yüzde 2,89 oranında ''Hayır'' oyu verildi. 
     Referandumla ilgili yasaya göre, Merkez Seçim Komisyonu'nun halkoylaması sonuçlarını en geç 5 gün içinde ilan etmesi gerekiyor. 
     
     ANAYASAL DEĞİŞİKLİKLER 
     Halkoylamasında kullanılan 4 sayfalık oy pusulasındaki ilk maddede ''Azerbaycan'ın Avrupa Konseyi nezdinde üstlendiği sorumluluklardan ileri gelen değişiklikler'' bulunuyor. 
     Söz konusu değişiklikler, insan hakları vekilinin ombudsman seçilmesi, vatandaşların Anayasa Mahkemesi'ne başvuru hakkının tanınması, mahkemelerin gerekli davaları Anayasa Mahkemesi'ne göndermesi, temyiz mahkemelerinin yapısı ve faaliyetleriyle ilgili konuları kapsıyor. 
     Azerbaycan'ın temel hak ve özgürlüklerinin korunmasıyla ilgili Avrupa Sözleşmesi'ne katılması nedeniyle yapılan değişiklikler bölümünde ise söz konusu sözleşme çerçevesinde olağanüstü durumlarda gündeme gelen çeşitli askeri içerikli cezalandırmaların yumuşatılması, inançları nedeniyle askerlik hizmetini yapmak istemeyenlerin ''alternatif bir askeri görev'' yerine ''alternatif bir görev'' yapması yer alıyor. 
     Üçüncü bölüm, vergiler, devlet bütçesi, genel af, yerel yöneticiler ve çeşitli düzeydeki yöneticilerin seçilmesi, tayini veya onayı konusunda halkoylaması yapılamayacağını öngörüyor. 
     Milli Meclis üyelerinin belirleneceği seçimle ilgili bölümde ise ''kısmi seçim sistemleri'' yerine ''seçim sistemi'' denilmesini ve ilgili 89. maddenin 1. fıkrasındaki 6. bendin anayasadan çıkarılması bulunuyor. 
     Cumhurbaşkanı seçimiyle ilgili bölümde, seçim için ''üçte iki çoğunluk'' yerine ''yarıdan çok''un yeterli olması öngörülüyor. 
     Milli Meclis'in yapılanması, görev ve sorumluluklarıyla ilgili konuların anayasada yer alması, ''Devlet organlarının faaliyetlerinin geliştirilmesiyle ilgili değişiklikler'' bölümünde bulunuyor. Bu maddede, ayrıca Meclis çalışma sistemine ilişkin değişikler, ''cumhurbaşkanının görev ve yetkilerini Milli Meclis başkanı yerine başbakana devretmesi'' ile anayasal değişiklik tekliflerinin sınırlandırılması oya sunuluyor. 
     Referandumda 7. bölümde sunulan değişiklikler, ülkedeki mahkeme sisteminde savcılık organlarının görev alanlarının genişletilmesini ve daha aktif çalışmalarını öngörüyor. 
     ''Diğer değişiklikler'' bölümünde Nahcivan Özerk Cumhuriyeti anayasasının Azerbaycan cumhurbaşkanı tarafından sunulmasının yanı sıra yerel yönetimlerin statüsü ve yerel seçimlerin kurallarının yasayla belirleneceği ifade ediliyor. 
     





</TEXT>
</DOC>
