<DOC>
<DOCNO> 142114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/guncel/gun03.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkereden önce hava sahanızı açın’ 
</HEADLINE>
<TEXT>

     ABDULLAH KARAKUŞ Ankara 

     ABD Başkanı George W. Bush’un önceki akşam telefon görüşmesi yaptığı AKP Genel Başkanı Recep Tayyip Erdoğan’a, "Hava sahanızı açın, buna acil ihtiyacımız var" dediği ortaya çıktı. Erdoğan’ın ise Bush’a, "Buna ben değil TBMM karar verir" yanıtını verdiği öğrenildi. Tezkerenin acil olarak çıkarılmasını isteyen Bush’un Türkiye’nin hava sahasını açmasının ABD’yi rahatlatacağı mesajını verdiği belirtildi. 
     Tezkere konusunda milletvekillerinin tereddütleri olduğu için ABD’nin bazı adımlar atması gerektiğini vurgulayan Erdoğan, "14 Mart’ta BM toplantısı var, hükümetin kuruluş süreci var. Türkmenler konusu ile bazı taleplerimize yanıt gelmedi" dedi. Erdoğan, ABD Dışişleri Bakan Yardımcısı Marc Grossman’ın, Türk askerinin Kuzey Irak’a girişiyle ilgili açıklamalarını da "Hoş olmayan bir durumdu" diye niteledi. Öte yandan World Net Daily’ye göre, en kötü senaryoya hazırlanan Pentagon, asker kaybının 9 bini geçmeyeceğini tahmin ediyor. 
     



 GÜNCEL 






















</TEXT>
</DOC>
