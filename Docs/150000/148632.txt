<DOC>
<DOCNO> 148632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo08.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Arıca Şu an başarısızım ama istifa etmeyeceğim 
</HEADLINE>
<TEXT>

     Ligde aldığı başarısız sonuçlarla sıkıntılı günler yaşayan Bursaspor'da, Teknik Direktör Erdoğan Arıca, kesinlikle istifayı düşünmediğini belirtti. 
     Bursaspor Teknik Direktörü Erdoğan Arıca, düzenlediği basın toplantısında, yeşil-beyazlı takımın kalan 8 maçtan gerekli puanları toplayarak ligde kalacağına inandığını söyledi. 
     Ankaragücü yenilgisiyle şanslarını iyice zora soktuklarını ifade eden Arıca, ''8 haftada kim daha çok puan toplarsa, o takım kümede kalacak. Bundan sonra içerde ve dışarda puan toplayarak, alt sıralardan kurtulmaya çalışacağız. Gaziantepspor maçını bunun için başlangıç olarak görüyoruz. Bugünden itibaren Gaziantepspor maçını kazanmaya konsantre olmak zorundayız'' dedi. 
     Teknik direktörlük kariyeri boyunca bu kadar kötü netice alan bir ekiple çalışmadığı kaydeden Arıca, şöyle devam etti 
     ''Şu anda başarısız bir antrenörüm ve bu gerçeği bir türlü kabullenemiyorum. Fakat bu hep böyle gidecek değil. Sonunda başarılı olacağız. Zaten buna inancım olmasa gerekeni yapardım. Kesinlikle istifa etmeyi düşünmedim. Böyle bir durumda, bir teknik adamın takımı bırakması çok saçma. Takım çok iyi bir yerde olsa belki ama bu durumda istifa etmem doğru değil. Yönetim veya başka birileri bırak derse, o zaman gerekeni yaparız. Ancak, şu anda istifa etmem mümkün değil.'' Alınan kötü sonuçların kulüpteki maddi krizle bir ilgisinin olmadığını söyleyen Arıca, ''Futbolcularla yaptığım toplantıda, para sorunu olan yanıma gelmesin dedim. İnsanlar onurları ve gururları için yaşarlar. Biz de futbol oynadık. Hiçbir futbolcunun aklına futbol oynarken para gelmez. Hepsi bana, Bursaspor'u düzlüğe çıkarmaya söz verdi. Bunu başardıktan sonra biz de bir şeyler isteriz'' diye konuştu. 
     
     KAPTAN, ARKADAŞLARINDAN SÖZ ALDI 
     Yeşil-beyazlı takımın kaptanı Okan Yılmaz da futbolcularla toplantı yaptığını belirterek, ''Bursaspor Süper Lig takımı olarak kalacak'' dedi. 
     Puan cetvelinde çok kritik durumda bulunduklarının altını çizen Okan Yılmaz, ''Takım arkadaşlarıma, Bursaspor'un büyüklüğünü ve içinde bulunduğumuz ciddi tehlikeyi hatırlattım. Kimsenin Bursaspor'a gönül verenleri ağlatmaya hakkının olmadığını söyledim'' diye konuştu. 
     Futbolcu arkadaşlarından bundan sonra maç, antrenman ve özel yaşantısına daha dikkat etmelerini ve birbirleriyle iyi geçinmelerini rica ettiğini anlatan Okan Yılmaz, bu konuda bütün futbolcuların kendisine söz verdiğini kaydetti. 
     Okan Yılmaz, gol krallığında rakiplerinin kendisini yakalamasını önemsemediğini, sadece Bursaspor'un başarısını düşündüğünü sözlerine ekledi. 
     





</TEXT>
</DOC>
