<DOC>
<DOCNO> 135577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/dunya/dun01.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB paramparça 
</HEADLINE>
<TEXT>

     GÜVEN ÖZALP Brüksel 

     Almanya ve Fransa’nın diğer üyelerin görüşlerini hiçe sayarak yaptıkları çıkışın ardından, sekiz Avrupa Birliği AB üyesi ve adayının ABD’ye destek veren deklarasyonuyla ağır bir darbe yiyen AB, yine zor durumda. Bu kez de yedi aday ülke Irak konusunda Washington yönetiminin yanında yer aldıklarını açıkladı. 
     AB’ye 2004 yılında üye olmaları öngörülen Estonya, Litvanya, Letonya, Slovenya ve Slovakya ile üyelikleri 2007’ye kalan Bulgaristan ve Romanya, potansiyel aday olarak görülen Hırvatistan, Makedonya ve Arnavutluk’un da desteğini alarak Irak konusunda ABD’ye destek verdiklerini net bir şekilde ortaya koydular. Terör ve "kitle imha silahlarına sahip diktatörlerin" yarattığı tehdide karşı ortak bir tutum sergilenmesi gereğine dikkat çeken 10 ülke Irak’ı silahsızlandırmaya yönelik olarak gündeme gelebilecek uluslararası koalisyona katkı yapmaya hazır olduklarını açıkladılar. 
     AB Dönem Başkanı Yunanistan’ın aday ve üye ülkelerin katılımıyla şubat ayı ortalarında Brüksel’de Irak konulu bir zirve düzenleyeceğini açıklamasının hemen ardından gelen bu açıklama, ortak tutum belirlemekte sıkıntı çeken Brüksel’i daha da zor durumda bıraktı. 
     



 DÜNYA 












</TEXT>
</DOC>
