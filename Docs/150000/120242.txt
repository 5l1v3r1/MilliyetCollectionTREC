<DOC>
<DOCNO> 120242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo24.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de Gaziantepspor maçı hazırlıkları... 
</HEADLINE>
<TEXT>

     Göztepe Profesyonel Şube Sorumlusu Halil Kiraz, Gaziantepspor karşısında galip gelerek haftalardır süren kötü gidişe ''dur'' diyeceklerini ileri sürdü. Birinci Süper Futbol Ligi ekiplerinden Göztepe, ligin namağlup ekibi Gaziantepspor ile oynayacağı maçın hazırlıklarını sürdürüyor. 
     Profesyonel Şube Sorumlusu Halil Kiraz, yaptığı açıklamada, oynadıkları iyi futbolu, neticeye yansıtamadıklarını söyledi. 
     Gaziantepspor'un ligdeki konumu ile ilgilenmediklerini belirten Kiraz, ''Rakibimiz ligde namağlup. Ancak biz bunlarla değil, kendi oyunumuz ile ilgileniyoruz. Haftalardır iyi oynuyor, ancak sonuca gidemiyorduk. Kötü gidişe dur dememiz gerekiyor. Bu hafta patlama yapmayı hedefliyoruz. Bunun için de taraftarlarımıza ihtiyacımız var'' diye konuştu. 
     Bir süre önce fıtık ameliyatı olan Şenol'un Gaziantepspor maçının ikinci yarısında forma giyebileceğini belirten Kiraz, Bülent, Bora ve Tayfun'un da çalışmalara başladığını kaydetti. 
     





</TEXT>
</DOC>
