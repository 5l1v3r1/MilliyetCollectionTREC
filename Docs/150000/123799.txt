<DOC>
<DOCNO> 123799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur10.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Önce asgari ücretin altındakileri rahatlatmak istiyoruz" 
</HEADLINE>
<TEXT>

     AK Parti TBMM Grup Başkanı ve Başbakan Abdullah Gül, ülkenin içinde bulunduğu sorunları çözmek için fedakarlık yapılırken bir ayrım söz konusu olmayacağını, toplumun bir kısmını ayırıp diğer bir kısmına da ''sen fedakarlık yap'' demeyeceklerini bildirdi. 
     Gül, partisini Meclis Grup toplantısında yaptığı konuşmada, Türkiye'nin son 4-5 yıllık ekonomik gerçeklerinin halkın hakkettiği durumun çok gerisinde kaldığını söyledi. Türkiye'nin bu dönem içerisinde topyekün küçüldüğünü ve bu dönemde kaybettiğini belirten Gül, mevcut sorunların çözümü için halkın AK Parti'yi tek başına iktidara getirdiğini kaydetti. 
     58. Hükümet kurulur kurulmaz bakanların sabahtan gece yarısına kadar büyük bir çalışma sürecine girdiğini, bunu da tüm Türkiye'nin gördüğünü söyleyen Başbakan Abdullah Gül, sözlerini şöyle sürdürdü 
     ''Çok ciddi çalışmalar içerisindeyiz. Yapılacak hazırlıklar, alınacak kararlar ciddi olarak ele alınmaktadır. Önümüzdeki günler bunların tek tek devreye konulduğu günler olacaktır. Bunlar uzun sürmeyecektir. Biz tek başına iktidar olmuş bir parti olarak cesur ve karalıyız. Bunun için de kısa vadeli başarılar değil uzun vadeli başarılar peşindeyiz. Kısa vadeli popülist yaklaşımlar ile uzun vadede halkın yüzünü yine karartmak istemiyoruz. Biz, Türkiye'yi düzlüğe çıkartmak için, cesur ve kararlı bir şekilde Türkiye'yi bu ekonomik şartlardan kurtarmak için hazırlık yapıyoruz. 
     Bunun için de ilk hedefimiz enflasyonu tek rakamlı hanelere indirmektir. Hedefimiz, Türkiye'yi içinde bulunduğu büyük borç yükünden, kamu borcu yükünden Türkiye'yi kurtarmaktır. Bunları yaparken de istikrarlı bir şekilde ekonomik büyümeyi sağlamaktır. Bunlar, denge ve kararlılık istemektedir. İyileşmenin açık görüntüleri kısa sürede ortaya çıkacaktır.'' Abdullah Gül, hükümeti devraldıklarında enflasyon yüzde 70'in üzerindeyken bugün bu rakamların yüzde 50'nin altında olduğunu ifade ederek, ''bunlar hükümet programımıza duyulan güvenden kaynaklanmaktadır'' dedi. 
     Gül, şöyle konuştu 
     ''Biz seçim beyannamesinde, hükümet programında ve acil eylem planında ayağı yere basan, kabul edilebilir politikaları ortaya koymasaydık, bu güven ortamı olmazdık. Bu nedenle kendimize güveniyoruz, iç ve dış piyasalar da bize güveniyor. Önümüzdeki günlerde makro ekonomik göstergelerin daha iyi olacağını şimdiden söylemekten çekinmem. Yapacağımız şeyler açıktır.'' 
     
     ''HESAPSIZ HARCAMALAR'' 
     Enflasyon düşürülürken ekonomik büyümenin de sağlanacağını, harcamaların kaynaklarının mutlaka bulunacağını ifade eden Gül, şunları kaydetti 
     ''Bunun için yapacağımız harcamaların kaynaklarını mutlaka bulacağız. Yoksa hesapsız harcamaların Türkiye'de çok yüksek enflasyonlar yarattığını ve bunun da gelir dağılımında çok adaletsizlik meydana getirdiği gördük. Bunun için harcama reformunu büyük bir kararlılıkla gerçekleştireceğiz. 
     Bu konuda atılan adımları görüyorsunuz. Kamudaki haksız harcamaları kısmaya başladık. tasarruf, fedakarlık sözkonusu olacaksa bunu da hep beraber yapmak zorunda olduğumuzun altını çiziyorum.'' 
     
     BÜTÇE HAZIRLIKLARI 
     Başbakan Abdullah Gül, hükümetin geçici bütçe hazırlığı içinde olduğunu belirterek, konuşmasını şöyle sürdürdü 
     ''Bu bütçeyi yaparken de önem verdiğimiz nokta şudur. Önce dar gelirlileri, önce asgari ücretin altında geçinenleri, açlık sınırının altında olanları rahatlatmak istiyoruz. Bütün önceliklerimizi de buna göre ayarlıyoruz. Bununla ilgili kararların önümüzdeki günlerde açıklandığını göreceksiniz. 
     Biz diyoruz ki, fedakarlık yapılacaksa bir ayrım sözkonusu olmayacaktır. Bir kısmını ayırıp bir kısmına sen fedakarlık yap demeyeceğiz. Böyle olursa fedakarlık kabul edilebilir, ayrımcılık yapılırsa kimse fedakarlığa razı olmaz. Biz bunun bilinci içinde üç aylık ve yıllık bütçeyi yapacağız.'' 
     





</TEXT>
</DOC>
