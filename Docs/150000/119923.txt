<DOC>
<DOCNO> 119923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/yazar/guclu.html </URL>
<DATE> 2002/11/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yeni hükümet, yeni bakanlar ve AKP 
</HEADLINE>
<TEXT>

     Türkiye Başbakanlık Konutu’ndan mı yönetilecek yoksa AKP Genel Merkezi’nden mi Şu ana kadarki işaretler, Türkiye’de yeni bir dönemin başladığını gösteriyor. Anlaşılan o ki iki başlı bir yönetim anlayışı söz konusu. 
     Başbakan Gül’ün ya da bakanların yaptığı her açıklamanın ardından bir de AKP Genel Merkezi ve Tayyip Erdoğan ne diyor diye onları bekleyeceğiz. Şu an için her şey sütliman gözüküyor. Ama aksi olursa da hiç şaşırmamak gerekir... 
     Başbakan Gül’ün Milli Eğitim Bakanlığı konusunda Çankaya’da zorlanacağını daha önce yazmıştık. Milli Eğitim Bakanı’nın ismi son anda değişti. Daha önceki bazı Bakanlar Kurulu listelerinde olduğu gibi. 
     Milli Eğitim Bakanlığı, toplum üzerindeki etkisi yüksek bakanlıkların başında geliyor. Alınacak her karar, on milyonlarca öğrenci ve veliyi yakından ilgilendiriyor. 
     Üzeri çizilen Beşir Atalay, Kırıkkale Üniversitesi’nde şeriatçı kadrolaşma gerekçesiyle daha önce YÖK tarafından görevden alınmıştı. Yerine atanan Erkan Mumcu’nun ise herhalde aklına gelebilecek en son bakanlık Milli Eğitim olurdu. Bakan Mumcu bugüne kadar hep protokol bakanı izlenimi verdi. Şimdi böylesine ağır bir icra bakanlığı sadece kendisini değil partisini de zora sokacaktır. 
     Ama her şeye rağmen Mumcu’nun eline altın bir fırsat geçti. Öteden beri liderlik hevesinin olduğunu herkes biliyor. ANAP’ta önü tıkandığı için AKP’ye geldi. Milli Eğitim’deki performansı ona yeni ufuklar açabileceği gibi karizmasını da çizdirebilir. 
     Geçmişte söylediklerini, hakkında söylenenleri bir kenara bırakarak Erkan Mumcu’ya gönülden hoş geldin diyoruz. Eğitimin sorunları çok. İçine girdi mi zaten o da görecek. Ayrıca bir dönem öğretmenlik yapan eşi nedeniyle de konuların çok uzağında değil. İlk gelen tepkiler, kafaların karışık olduğunu gösteriyor. Gençliği nedeniyle artı puan verenler kadar agresif çıkışları nedeniyle tereddütlü bakanlar da var. Hiçbir önyargıya kapılmadan gelişmeleri izlemek galiba en doğrusu .. 
     Bu arada Milli Eğitim’de hukukçu gelenek devam ediyor. Son bakanlardan pek çoğu hep hukukçu. Emiroğlu, Toptan, Bostancıoğlu ve Mumcu. Nedir kerameti h l anlayamadım. Umarız Mumcu döneminde sorunlarla birlikte bu işin kerametini de çözeriz... 
     
Asistanların askerliği      Hafta sonu, araştırma görevlilerinin temel eğitimden sonra askerliklerini üniversitelerde tamamlamalarına yönelik bir mektup yayımlamıştım. Meğerse bu konuda ne kadar mustarip varmış. Mail yağıyor. Hem yurtiçinden hem de yurtdışından. Araştırma görevlilerinin aklında askerlikten kaçma gibi bir düşünce yok. Onları üzen yaşam tarzı haline getirdikleri bilim adamlığının ve yaptıkları bilimsel çalışmaların sekteye uğraması. Amaç ülkeye en verimli şekilde hizmet olduğu için eminim bu istekleri, tıpkı öğretmenlerinki gibi Genelkurmay’ca dikkate alınır... 
     
Gürtuna Genç Bakış’ta      Gençler hemen her konuda ülkeyi yönetenleri sorgulamaya devam ediyor. Tayyip Erdoğan’a bugün geldiği yolu açan koltukta şimdi Ali Müfit Gürtuna oturuyor. Gürtuna, Marmara Üniversitesi’nde gençlerin İstanbul’a yönelik sorularını cevaplandıracak. Ayrıca daha önce aynı partide görev yaptığı arkadaşları ve AKP iktidarıyla ilgili tüyolar verecek. Eğitim ve gençlik konusundaki önceliklerini anlatacak. 
     Genç Bakış bu gece 24.00’te Kanal D’de. Sizler de gencbakis marmara.edu.tr adresinden veya 0216.414 11 31 ve 414 12 16 nolu telefonlar ile 0212.414 95 22 no’lu fakstan soru yöneltebilirsiniz. 
     
     







Yeni hükümet ve parti 


Yüreği gümbürdeyenler ve gümbürdemeyenler 


Medya pilaki 


Ecevit ve Gül 


Kıbrıs’ta birkaç köyle Türkiye’nin kaderi mi . 


Şoförden al haberi 


Yeni hükümet, yeni bakanlar ve AKP 


Genç kabine ve Acil Eylem Planı 


Kompartıman, lojman, konut 


Medya iktidarla balayında ama... 


Buzluktakiler duruyor, bunlar yeni 


Bakanlarla bir anım bile yok 


Öyle değil mi anne 


Para faiz dışında değil faizde 


</TEXT>
</DOC>
