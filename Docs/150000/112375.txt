<DOC>
<DOCNO> 112375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/yasam/yas03.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinnet, mahalleliyi çıldırttı 
</HEADLINE>
<TEXT>

Adana’da bir çılgın, ayrılmak isteyen eşini sokakta hem de oğlunun gözü önünde kurbanlık koyun gibi yere yatırıp 55 yerinden bıçakladı. İtfaiyenin su sıkarak durdurduğu çılgını mahalle halkı linç etmeye kalktı 
     FATİH KARAÇALI Adana DHA 

     Adana’da cinnet getiren Aydın Kara 32 , eşi Ayşegül Porsuk’u 27 , 7 yaşındaki çocukları Ayhan Kara’nın gözleri önünde sokak ortasında yere yatırarak bıçakla yaraladı. Mahalle sakinlerinin linç etmek istediği Kara’yı polis güçlükle kurtardı. 
     
     "Oğlumu da keserim" 
     Kendisini sürekli dövdüğü için ayrılmak isteyen Porsuk’la tartışan Kara, alkol aldıktan sonra eşini sokakta bıçaklamaya başladı. 
     Olay yerine gelen itfaiyenin tazyikli su sıkarak durdurduğu Kara, gözaltına alınmak istenirken, mahalle sakinlerinin saldırısına uğradı. Kara’ya taş ve sopalarla saldıran semt sakinlerini dağıtmakta zorlanan polis, öfkeli kocayı ekip otomobiline bindirerek uzaklaştırdı. 
     55 yerinden bıçak darbesi alarak ağır yaralanan iki çocuk annesi Porsuk ise kaldırıldığı Numune Hastanesi’nde ameliyat edildi. Genç kadının bıcak darbelerinin derin olmaması nedeniyle ölümün eşiğinden döndüğü belirtildi. Annesi bıçaklanırken babasının elinde rehin tuttuğu Ayhan ise yakınlarının yanına sığındı. Küçük çocuk, babasının iş bulamayınca sürekli annesini ve kendisini dövdüğünü belirterek "Akşam sürekli kavga ettiler. Biz de akrabalarımıza gittik. Gece orada kaldık, babam eve dönmemiz için bizi çağırdı. Annem dönmeyeceğini söyleyince de bıçakladı" dedi. 
     



 YAŞAM 





















</TEXT>
</DOC>
