<DOC>
<DOCNO> 134060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun11.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Dışişleri Bakanı "Irak'ta savaş zorunla olmamalı" 
</HEADLINE>
<TEXT>

     Almanya Dışişleri Bakanı Joschka Fischer, Basra körfezine yapılan yığınağın Irak'ta bir savaşı zorunlu hale getirmemesi gerektiğini söyledi. 
     Fischer, Alman Haber Ajansı'na DPA yaptığı açıklamada, ''Irak'ta savaşın zorunlu hale gelmesini kabul edemeyiz. Bu nedenle BM silah denetçilerinin görevi çok önemli. Saddam Hüseyin de, Irak'ın silahsızlandırılması için tüm soruları cevaplandırmak zorunda olduğunu bilmeli'' dedi. 
     Irak'taki BM silah denetçilerine, çalışmalarını sürdürmeleri için gerekli zamanın verilmesi gerektiğini tekrarlayan Fischer, ''Silah denetçilerinin çalışmalarıyla Irak'tan kaynaklanan savaş riskini azaltabilir, hatta tümüyle ortadan kaldırabiliriz'' şeklinde görüş belirtti. 
     Irak sorunuyla ilgili barışçı bir çözüme ulaşabilmek için her türlü çabanın harcanması gerektiğini ifade eden Fischer, ''Denetçilerin çalışmalarını daha iyi bir temele oturtabilmek için müttefiklerimiz ile çabalarımızı daha da yoğunlaştırdık. Bu nedenle, Irak'ın silah programıyla ilgili daha fazla bilgi verileceği yönünde ABD tarafından yapılan açıklamayı memnuniyetle karşıladık'' diye konuştu. 
     Almanya'nın 1 Şubat Cumartesi günü BM Güvenlik Konseyi'nin dönem başkanlığını üstlenmesi ile Irak sorununda daha fazla nüfuzu olmayacağını da kaydeden Fischer, ''BM Güvenlik Konseyi başkanlığının ağırlıklı olarak örgütleyici ve dengeleyici bir işlevi vardır'' dedi. 
     AB ülkelerinin Irak konusunda bazı farklı görüşleri olduğunu da ifade eden Fischer, ''AB geçmişte, barış ya da savaş sorunlarının çözümü için kurulmamıştı. Her üye ülkenin farklı tarihi, farklı çıkarları, geleneksel bağları ve farklı rolü var. Buna rağmen AB içinde Irak konusunda önemli adımlar attık'' şeklinde görüş belirtti. 
     





</TEXT>
</DOC>
