<DOC>
<DOCNO> 141495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo07.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Trabzon'a sıkıntılı gitti... 
</HEADLINE>
<TEXT>

     Yenilgisiz lig lideri Beşiktaş, Trabzonspor ile yarın deplasmanda yapacağı önemli maç için bu kente sıkıntılı gitti. 
     Siyah-beyazlılarda kırmızı kart cezalıları Ahmet Yıldırım ve Nouma'nın yanı sıra, sakatlıkları bulunan Sergen, Tümer, Bayram, İbrahim ve Yasin Sülün, yarınki maçta forma giyemeyecek. Sakatlığı tam olarak geçmeyen Sergen son anda kafileden çıkarılırken, hasta olan Ahmet Dursun'un durumu da teknik heyeti endişelendiriyor. 
     Öğleden sonra uçakla Trabzon'a giden Beşiktaş'ın, yarınki karşılaşmaya, Cordoba, Ali Eren, Ronaldo, Zago, Kaan Dobra, Tayfur, Giunti, Pancu, Serdar, Ahmet Dursun, İlhan muhtemel 11'i ile çıkması bekleniyor. 
     Hüseyin Avni Aker Stadı'nda saat 19.00'da başlayacak ve Digitürk LİG TV'den naklen yayınlanacak maçı hakem Kuddusi Müftüoğlu yönetecek. 
     
     GÜRELİ ''KAZANMAK İÇİN GİDİYORUZ'' 

     Beşiktaş Kulübü İkinci Başkanı Hüsnü Güreli, Atatürk Havalimanı'nda yaptığı açıklamada, puan hesaplamaları açısından çok ilginç bir haftaya girildiğini belirterek, ''Ligin zirvesindeki 6 takım birbiriyle karşılaşıyor. Önemli bir maç, kazanmak için gidiyoruz. İnşallah iyi bir sonuçla döneriz'' dedi. 
     Takımda birçok cezalı ve sakat oyuncu bulunduğuna dikkat çeken Güreli, ''Herşeye rağmen hocamızın elinde 28-29 kişilik geniş bir kadro var. Beşiktaş her zaman en iyi düzeyde ilk onbir çıkacaktır'' diye konuştu. 
     
     NOUMA KONUSU 

     Güreli, Pascal Nouma ile ilgili bir soru üzerine de, konunun 10 Mart Pazartesi günü yapılacak yönetim kurulu toplantısında ele alınacağını ifade ederek, şöyle devam etti 
     ''Şunu herkes çok iyi bilsin ki, ceza yönetmeliğini sonuna kadar uygulayacağız. Pascal'ın yaptığı hareket maalesef 40-50 milyon dolarlık bir kulüp bütçesine karşı atılmış bir tekmedir. Hiçbir zaman affedilecek bir iş değildir. Profesyonel bir futbolcunun böyle birşey yapmaması lazım.'' Güreli, ''Lucescu, sezon sonunda Pascal'ı istemiyorum dedi mi'' şeklindeki bir soruya karşılık olarak da, ''Sezon sonunu bugün konuşmak çok yanlış. Bizim profesyonel kadromuzda mukaveleli futbolcumuzdur. Onun stratejisini hocamız bilir, yönetim kurulu bilir'' diye konuştu. 
     
     ENGİN ''KAZANIRSAK BÜYÜK AVANTAJ YAKALARIZ'' 

     Menajer Sinan Engin de yaptığı açıklamada, Trabzonspor ile zor bir karşılaşma yapacaklarını belirterek, kazanmaları halinde çok iyi bir avantaj elde edeceklerini söyledi. 
     Trabzonspor'un kendi sahasında iyi oynayan bir ekip olduğunu kaydeden Engin, buradan puanla dönmek istediklerini ifade etti. 
     Engin, Pascal Nouma ile ilgili kararın, kendilerinin verecekleri rapor doğrultusunda yönetim kurulu tarafından pazartesi günü alınacağını söyledi. 

     
</TEXT>
</DOC>
