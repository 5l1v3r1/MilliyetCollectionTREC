<DOC>
<DOCNO> 147653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/siyaset/asiy.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumruklar konuştu referandum göründü 
</HEADLINE>
<TEXT>

Anayasa değişikliği için Erdoğan’ın resti yetmedi. AKP tezkereden sonra bir gol de CHP’den yedi. Sezer onaylarsa, teklif için ilk kez referanduma gidilecek 
     ANKARA Milliyet 

     AKP’nin CHP’nin desteği olmadan 365 milletvekiline ve bağımsızların desteğine güvenerek tek başına Anayasa değiştirme ısrarı ayağına dolaştı. Yumrukların konuştuğu gergin oturumda tam bir taktik savaşı yaşandı. AKP birçok kez ofsayta düşerken, CHP’den son dakika golü yedi. AKP’nin taktikleri, oturumu yöneten CHP’li Başkan Vekili Yılmaz Ateş’i aşamadı, referandumsuz Anayasa değişikliği için gereken 367 oy tek farkla kaçtı. Tek başına Anayasa’yı değiştiremeyeceğini anlayınca teklifi geri çekmeyi başaramayan AKP, Erdoğan’ın "oylatın" resti sonrasında kenetlendi ve AKP’nin firesi sıfıra indi. Ancak son anda ikna edilen DYP’li Mehmet Tatar oylamaya yetiştirilemeyince referandumsuz Anayasa değişikliği için gereken 367 oyun sadece bir oy gerisinde kalındı. 
     
     Ya iade ya referandum 
     Seçilme yaşının 25’e inmesini, orman değerini yitiren arazilerin satışını ve ormanların işletilmesini öngören teklif, 366 oyla kabul edildi. Cumhurbaşkanı Ahmet Necdet Sezer ya yasayı veto ederek Meclis’e iade edecek ya da referanduma sunacak. Sezer, yasayı onaylarsa Türkiye’de ilk kez Anayasa değişikliği için referanduma gidilecek. Erdoğan’ın seçilme yaşının 30’dan 25’e indirilmesi konusundaki baskısı işe yaradı. İlk tur oylamada Erdoğan’a direnen AKP’den katılım artıp fireler azalınca, Anayasa değişikliği teklifinin seçilme yaşının 25’e indirilmesini öngören 1. maddesi 358 oyla kabul edildi. Gelmeyen Mehmet Dülger, Osman Başkut ve hasta olan Mahmut Yaşar Öztürk ile oy kullanamayan TBMM Başkanı Bülent Arınç dışında 361 milletvekilini TBMM’ye taşıyan AKP ormanların işletilmesi ve orman arazisi niteliğini kaybeden alanların satışına olanak sağlayan iki maddenin oylamasında da 367 oyu bulamadı. 
     Öztürk ve Başkut’u Meclis’e getiren AKP, referanduma gitmesini göze alamadığı teklifin tümü üzerindeki oylamaya geçilmeden önce salonu boşalttı. Anayasa Komisyonu’nun AKP’li Başkanı Burhan Kuzu teklifi komisyona çekmek istedi. Kapusuz’un itirazlarına aldırmayan Ateş ise, teklifin tüm maddelerinin kabul edildiğini, geriye görüşülecek bir madde kalmadığını belirterek oylamaya geçti. 
     AKP son çare olarak divanda görevli AKP’li Katip Üye Enver Yılmaz’dan divanı terk etmesini istedi, Ateş de CHP’li Katip Üye Yaşar Tüzün’ü göreve çağırarak oylamayı başlattı. Bunun üzerine kuliste bekleyen AKP’liler bir anda salona doldu, CHP’lilere bağıran AKP’li Zülfikar İzol’ü, arkadaşları güçlükte salondan çıkardı. 100’e yakın AKP’li Divan’ın etrafını kuşatarak oylamanın yapılmasını önledi. Bu sırada CHP’li Mehmet Sevigen oy zarfını kupaya bıraktı. 
     
     Oturuma ara verildi 
     Bunu gören AKP’li Agah Kafkas, kupayı kaçırmaya çalışırken Ramazan Toprak da, kupadaki oy zarfını yırtıp Sevigen’in verdiği gizli oy pulunu cebine attı. Oyunun peşine düşen Sevigen’in koluna yapıştığı Toprak, ceketini zor kurtardı. CHP’li Tacidar Seyhan, Toprak ve Kafkas’ın hareketinin tutanaklara geçirilmesini sağladı. Oy zarfının yırtılması bardağı taşırınca yüzlerce milletvekili birbirinin üzerine yürüdü. AKP’li Fevzi Berdibek’in yumrukları CHP’li Erdoğan Yetenç ile AKP’li Eyüp Fatsa’ya geldi. Kavga büyüyünce Ateş oturuma ara verdi. CHP’liler darbe alan Baykal’a bir şey olmaması için baraj oluştururken, Baykal kendisine yüklenen AKP’lilerin kimliğini albümden saptamaya çalıştı. Kupayı kaçıran Kafkas, "Kupadaki sahte oyu Başkan’a göstermek için kupayı almıştım" dedi. Arada AKP Grup Başkanvekilleri, milletvekillerini salondan çıkardı ve girenleri de uyardı. Meclis’e gelen Erdoğan Grup Başkanvekillerini odasına çağırdı. Erdoğan’ın, "Oyluyoruz, oylamaya giriyoruz" talimatı üzerine vekillere cep telefonundan mesaj geçildi. CHP’liler ise Ateş’ten oylamayı hemen tamamlamasını istedi, son anda getirilen AKP’liler de zaman kazanmak için ağır ağır yürürken, oy kabinlerine girenler çıkmak bilmedi. AKP’lilerin bu taktiği ortamı yeniden gerdi. CHP, MYK üyeleri dışındakilerin oy kullanmasına da izin vermedi. Oylamaya 385 milletvekili katıldı. 366 kabul, 19 ret oyu çıkınca, AKP tek oy farkla referandumsuz kabul sayısını kaçırdı. Kapusuz, "Bir iki milletvekilinin gelmemesinin nelere mal olduğunu gördünüz değil mi " dedi. 
     
Baykal AKP gerçeği gördü      Baykal, oylamadan sonra, "Anayasa değişikliği sayıyla ele alınması uygun olmayan bir konudur. Büyük bir uzlaşmaya, ihtiyaç vardır. Oylama umarım bu gerçeği AKP yönetimine göstermiştir. Biz istediğimizi yaparız’ anlayışıyla hareket edilmesi doğru değildir" dedi. Orman Bakanı Osman Pepe ise, "Zamanında Telekom’a 25 milyar dolar değer biçilirken, Anayasa Mahkemesi’ne gidip yasayı iptal ettirenlerle Türkiye’nin 1 milyar dolara ihtiyacı varken, buna destek vermeyenler aynı kafaya sahiptir" diye konuştu. 
     
     


SİYASET 

















</TEXT>
</DOC>
