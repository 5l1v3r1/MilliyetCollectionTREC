<DOC>
<DOCNO> 144802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun93.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu 'Türk askerinin K.Irak faaliyetlerinden endişe duyuyorum' 
</HEADLINE>
<TEXT>

     AB dönem başkanı Yunanistan'ın Dışişleri Bakanı Yorgo Papandreu, BM Genel Sekreteri Kofi Annan ile telefonda görüştü. 
     Atina Haber Ajansı ANA , Papandreu ile Annan arasındaki görüşmede, Irak ve Kıbrıs konularının ele alındığını duyurdu. 
     Habere göre Papandreu, ''Türk askerlerinin Kuzey Irak'taki faaliyetlerinden endişe duyduğunu'' belirtti ve bölgedeki gelişmelerin BM tarafından izlenmesini istedi. 
     Papandreu ve Annan, ''Irak'ın ve Türkiye de dahil olmak üzere bölgedeki ülkelerin toprak bütünlüğünün korunması yönünde güçlü bir mesajın verilmesi'' konusunda görüş birliğine vardılar. 
     Kıbrıs konusunda ise Annan, adada siyasi çözüme varılması yönündeki çalışmalara katkıda bulunmaya hazır olduğunu bildirdi. 
     Papandreu da, Yunanistan'ın Kıbrıs'ta çözüme olanak tanıyacak dinamiğin sürdürülmesinden yana olduğunu, bu konuda ''mümkün olan tüm çabayı göstereceğini'' kaydetti. Annan ve Papandreu, bu aşamada uluslararası kamuoyunun dikkatinin Irak'a çevrilmiş olmasından dolayı, Kıbrıs konusunda herhangi yeni bir girişimin Irak krizinin gölgesinde kalacağı konusunda görüş birliğine vardılar. 
     





</TEXT>
</DOC>
