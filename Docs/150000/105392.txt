<DOC>
<DOCNO> 105392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/guncel/gun06.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişman değilmiş 
</HEADLINE>
<TEXT>

ÖDP’li Sinan Kayış’ın katil zanlısı Ziya Yücetepe, dün teslim olduktan sonra sorgusunda "Dayanamayıp ateş ettim. Pişman değilim" dedi 
     ELVAN EZBER İstanbul 

     Okmeydanı’ndaki kahvesinde bildiri dağıtmak isteyen Özgürlük ve Dayanışma Partisi ÖDP üyesi gençlerden Sinan Kayış’ı öldüren, Yalçın Köse’yi de yaralayan kahveci Ziya Yücetepe, polise teslim oldu. Pişman olmadığını belirten Yücetepe, "Bildiri dağıtmamasını istedim, ancak dağıtmakta ısrar ederek ağabeyime vurunca dayanamayıp silahla ateş ettim" dedi. 
     
İlk sorguda itiraf      Cinayetin ardından kayıplara karışan Yücetepe, dün Feriköy Polis Karakolu’na giderek, ÖDP’li Kayış’ın öldürülmesine ilişkin arandığını söyledi ve teslim oldu. Daha sonra sevk edildiği Asayiş Şube Müdürlüğü’ndeki ilk sorgusunda suçunu itiraf ettiği bildirilen Yücetepe, ilk ifadesinde cinayet gecesi olanları şu şekilde anlattı 
     
Sabrımı taşırdılar      "İki genç kahvehaneye girip ellerindeki bildirileri dağıtmaya başladı. Ben kahvehanemde bildiri dağıtılmayacağını söyleyip onları dışarı çıkarmak istedim. Beni dinlemeyerek bildirileri dağıtmaya devam ettiler. Daha sonra itiraz eden ağabeyimi tartaklamaya başladılar. Sabırlı olmaya çalıştım, ancak ağabeyime vurmalarına dayanamayarak silahımı çekip ateş ettim." 
     
Poliste 23 kaydı çıktı      Polisin yaptığı araştırmada, Yücetepe’nin kumar oynatmaktan adam yaralamaya, ruhsatsız silah kullanmaktan darp etmeye kadar 23 kez Emniyet’e giriş kaydının bulunduğu ortaya çıktı. Herhangi bir partiyle ilişkisinin bulunmadığı belirtilen Yücetepe, gazetecilerin, "Pişman mısınız " sorusuna, "Pişman değilim, ağabeyime vurmasına dayanamadım" yanıtını verdi. 
     



 GÜNCEL 




















</TEXT>
</DOC>
