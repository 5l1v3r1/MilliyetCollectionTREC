<DOC>
<DOCNO> 129586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur03.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'nın bugün iki kritik ziyaretçisi var.. 
</HEADLINE>
<TEXT>

     Ankara, bugün yoğun bir diplomasi trafiğine sahne oluyor. 
     Ankara'nın ilk konuğu, İngiltere'nin Savunma Bakanı Geoff Hoon ve Genelkurmay Başkanı Sir Michael Boyce olacak. 
     Milli Savunma Bakanı Vecdi Gönül'ün davetlisi olarak Ankara'ya gelecek heyet, Gönül'ün yanı sıra Başbakan Abdullah Gül, Genelkurmay Başkanı Orgeneral Hilmi Özkök ve Dışişleri Bakanlığı Müsteşarı Uğur Ziyal ile biraraya gelecek. 
     Ankara ziyaretleri öncesinde Türkiye'nin Londra Büyükelçiliğini by-pass eden ikili ziyaretlerini doğrudan bildirdi. İngiliz bakanın Ankara'da "Irak'a yönelik harekat içinde Türkiye'de konuşlanarak Kuzey Irak'a geçecek yabancı birlikler içinde İngiliz askerlerine de izin verin" diyeceği belirtiliyor. 
     Buna karşılık Ankara'nın İngiliz askerlerine izin vermeyeceği ve "Siz 1924 yılında bizden 48 saat içinde Musul ve Kerkük'ü terk etmemizi istediniz. Bu tarihi gerçekleri unutmadık. Zamanında bizi bölgede istemeyen İngiltere'yi bugün de biz istemiyoruz" diyeceği konuşuluyor. 
     Irak Kürdistan Demokratik Partisi IKDP lideri Mesud Barzani'nin de bugün Ankara'da olması bekleniyor. Perşembe ve Cuma günü temaslarda bulunacak Barzani, daha önce sağlık nedenleri ve Başbakan Abdullah Gül'ün Ortadoğu ziyareti dolayısıyla Ankara'ya yapacağı ziyareti iki kez ertelemişti. 
     Ankara'nın bu hafta içinde ağırlayacağı bir başka isim ise BM Genel Sekreteri Kofi Annan'ın Kıbrıs Özel Temsilcisi Alvaro De Soto olacak. 
     Daha önce 6 Ocak Pazartesi günü adaya gideceği açıklanan, ancak programını değiştiren De Soto, adaya gitmeden önce Atina ve Ankara'da temaslarda bulunacak. De Soto, bu çerçevede 10 Ocak Cuma günü Ankara'yı ziyaret ederek, Kıbrıs konusundaki son gelişmelere ilişkin görüş alışverişinde bulunacak. 
     
</TEXT>
</DOC>
