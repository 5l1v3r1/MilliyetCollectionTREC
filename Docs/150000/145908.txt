<DOC>
<DOCNO> 145908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun01.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair ''Saddam'ı uzaklaştırmak zor ve çetin olacak'' 
</HEADLINE>
<TEXT>

     İngiltere Başbakanı Tony Blair, Irak Devlet Başkanı Saddam Hüseyin'i iktidardan uzaklaştırmanın ''zor ve çetin olacağını'' söyledi. 
     Blair, bugün BBC radyosuna yaptığı açıklamada, Saddam'ın 20 yıldır iktidarda olduğu ülkenin başından çekip almanın zaman alacağını belirterek, ''Halkı baskı altında tutan bir dizi gizli servisiniz varsa, bu servislerde çalışan insanlar asla kolayca iktidarı bırakıp gitmezler'' dedi. 
     Blair, ABD Başkanı George Bush ve BM Genel Sekreteri Kofi Annan'la görüştükten sonra bu sabah Londra'ya döndü. 
     BBC Blair'in bugün geç saatlerde yayınlanacak açıklamasında, BM Güvenlik Konseyi'nin 24 saat içinde Irak'a insani yardım başlatacak bir karar alacağı tahmininde bulunduğunu belirtti. Blair'in, Irak'ın yeniden kurulmasında görev almasını, Irak konusundaki anlaşmazlıklarla yara alan BM'nin yeniden kendine gelmesinde hayati bir adım olarak gördüğü de kaydedildi. 
     


     




</TEXT>
</DOC>
