<DOC>
<DOCNO> 142105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/ekonomi/eko05.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Olağanüstü dönemdeyiz 
</HEADLINE>
<TEXT>

İçinde bulunduğumuz dönem ile savaşın biteceği dönem arasını "Olağanüstü dönem" olarak değerlendiren Merkez Bankası, programın sürmesi halinde enflasyonun düşeceğini açıkladı 
     ANKARA Milliyet 

     Merkez Bankası, Irak Savaşı ile ilgili dönemi "olağanüstü dönem" olarak nitelendirdi. Enflasyonun düşüş eğiliminde olduğunu bildiren Merkez Bankası, "Alınan ekonomik önlemlerin ve programın sürdürülmesi yolundaki kararlılığın devamı koşuluyla, olağanüstü dönemde hangi senaryonun gerçekleşeceğine bağlı olarak ya eğilimden önemli bir sapma olmayacağı ya da oluşan sapmanın geçici bir nitelik taşıyacağı öngörülmektedir" şeklinde görüş bildirdi. 
     Şubat ayı enflasyonunu değerlendiren Merkez Bankası, enflasyondaki temel eğilimin düşüş eğilimi olmasının tasarlanan önlemlerin hayata geçirilmesi ve programın kararlılıkla uygulanmasına bağlı olacağını bildirdi. Açıklamada, bu temel eğilimin orta vadede enflasyonun gelişmiş ülkelerde gözlenen düzeylere yaklaşmasına mümkün kılabileceği ifade edildi. 
     
     İki temel unsur 
     Enflasyonun önümüzdeki dönemde nasıl bir seyir izleyeceğinin temelde iki unsura bağlı olduğu bildirilen açıklamada, bunların iktisadi temeller ile Irak’la ilgili gelişmeler olduğu kaydedildi. Hem nominal, hem de reel faizlerin öngörülen düzeye inmesi için alınan önlemlerin hayata geçirilmesinin gerekliliğine dikkat çekildi. Açıklamada, petrol fiyatlarının artma olasılığının enflasyonu artıracak önemli bir unsur olarak görüldüğü vurgulandı. Ancak, iç talebin bu koşullarda enflasyon üzerinde baskı yaratmayacağı dikkate alındığında bu etkilerin bir miktar telafi edilebileceği belirtildi. 
     
Enflasyon kamu kaynaklı olmayacak      Ekonomik önlemlerin, 2003"ün kalan bölümünde kamu kaynaklı enflasyonist baskının yüksek olmayacağı sinyalini verdiği kaydedilen açıklamada, emlak ve taşıt vergilerinde artış öngörmesiyle iç talep üzerinde sınırlayıcı bir etki yapması beklendiği ifade edildi. 
     Irak sorununun enflasyonun seyri üzerine alternatif senaryoları türetmenin mümkün olduğu belirtilen açıklamada şöyle denildi "İçinde bulunduğumuz andan Irak sorununun biteceği ana kadar olan dönem olağanüstü dönem’ olarak adlandırılırsa, programın kararlılıkla uygulanması halinde, sonraki dönemde de enflasyonun düşüş eğilimini sürdüreceği açıktır. Bu nokta dikkatlerden kaçmamalıdır." 
     



 EKONOMİ 


















</TEXT>
</DOC>
