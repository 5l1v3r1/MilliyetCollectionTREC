<DOC>
<DOCNO> 124767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun07.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
The Daily Telegraph 2.600 kişilik donanma gücü Körfez'e gidecek 
</HEADLINE>
<TEXT>

     İngiltere'de yayımlanan The Daily Telegraph gazetesi, Kraliyet Donanması'nın önümüzdeki günlerde aralarında Ark Royal adlı uçak gemisinin de bulunduğu 6 gemiden oluşan bir filoyu Körfez'e göndermeye hazırlandığını, bunun İngiltere'nin bölgedeki askeri yapılanmasının ilk adımını oluşturacağını yazdı. 
     Filoda uçak gemisi Ark Royal'ın yanı sıra bir destroyer, bir fırkateyn ve bir denizaltının bulunduğunu belirten gazete, ''gemilerin rotasının Ortadoğu olacağını'' belirtti. 
     Gazete, dün ortaya attığı ve Savunma Bakanlığı'nın yalanladığı, hafif silahlarla donatılan 20 bin kişilik askeri güç hakkındaki kararın bir-iki hafta içinde alınacağı yolundaki haberini bugün de yineledi. 
     Basra Körfezi'ne doğru önümüzdeki hafta yola çıkacak 6 gemiden oluşan filoda 2 bin 600 askerin bulunacağını kaydeden gazete, filonun halen İngiltere'nin Porsmouth limanında hazırlanmakta olduğunu, filoda yer alan uçak gemisinin 16 Harrier jetiyle 6 helikopter taşıyacağını öne sürdü. 
     Gazete, adı açıklanmayan bir askeri kaynağın, hazırlıkların uzun zamandır gizli şekilde sürdüğüne dair sözlerine yer verirken, Savunma Bakanlığı sözcüsü, 6 gemiden oluşan filonun uzun sure önce planlanan rutin bir tatbikat için Körfez'e gittiğini söyledi. 
     Her üç yılda bir yapılan bu tatbikatın bu yıl da Asya-Pasifik bölgesinde Şubat ve Ağustos ayları arasında yapılacağını belirten sözcü, ''Amaç, donanmamızın dünyanın her yerindeki İngiliz topraklarını koruma gücüne sahip olduğunu göstermek ve Avusturalya, Yeni Zelanda, Malezya ve Singapur'un yer aldığı bölgedeki müttefiklerimizle birlikte tatbikat yapmaktır'' dedi. 
     





</TEXT>
</DOC>
