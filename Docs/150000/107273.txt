<DOC>
<DOCNO> 107273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur16.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'ın önerisine partiler ne dedi.. 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz'ın, 3 Kasım seçimlerinin, Kopenhag Zirvesi sonrasına, 15 Aralık tarihine ertelenmesine ilişkin teklifini değerlendiren siyasi partilerin grup başkanvekilleri, bu çabaların yanlış olduğunu, bunu inandırıcı bulmadıklarını ifade ettiler. 
     DYP Grup Başkanvekili Nevzat Ercan yaptığı açıklamada, AB gerekçesiyle seçimi erteletme çabalarının inandırıcı ve samimi olmadığını söyledi. Ercan, ''Bunun arkasında saklı amaçlar var. Seçimi daha ileri tarihe erteletme, baraj korkusunu gelecekte aşma umudu var'' dedi. 
     Ülke yararı gözetilerek seçimin 3 Kasım'da yapılması noktasında kararlı olunması gerektiğini ifade eden Ercan, şöyle konuştu 
     ''Aday listeleri YSK'ya verildiği, herkesin seçime endekslendiği, adayların bölgesine gidip çalışmalara başladığı bir ortamda seçimi erteletmek gibi bir girişim kamu vicdanında yer bulmaz. Seçimi ertelemek birtakım kaygıları da beraberinde getirir. Yeni tartışmalara, belirsizliğe yol açar. Yeniden Türkiye'yi belirsizliğe itecek bir girişim içinde olmak doğru değildir. 3 Kasım seçimleri kaçınılmazdır, yapılması bir zorunluluk haline gelmiştir.'' 
     
     ''YILMAZ MANEVRA PEŞİNDE'' 
     AK Parti Grup Başkanvekili Hüseyin Çelik de Mesut Yılmaz'ın ne diyeceğini şaşırmış vaziyette olduğunu savunarak, ''Dün ben seçimi erteleyelim demedim, Başbakan yanlış anlamış diyen Yılmaz, seçim 15 Aralık'a ertelensin şeklindeki bugünkü açıklamasını nasıl kamufle edecek '' diye sordu. 
     Seçimin ertelenmesinin AB ile ilişkilere bir yararının olmayacağını kaydeden Çelik, ''Sizi ciddiye almıyor ve yaptıklarınızı yeterli bulmuyorlarsa seçimi erteleseniz de yaptıklarınızı, çabalarınızı yeterli bulmayacaklar'' dedi. 
     Çelik, Mesut Yılmaz'ı ''yeni bir manevranın peşinde olmakla'' suçlayarak, şunları söyledi 
     ''Sayın Yılmaz, 1 Ekim'de Meclis açıldığında baraj korkusu olan partilerle barajı düşürme ve ittifaklara imkan veren yeni bir düzenlemenin peşinde. Böylelikle partisini kurtarabileceğini düşünüyor. Seçime 50 gün kala aday listeleri yayınlanırken yeni bir manevraya kalkışmış olması, Türkiye sevdasından kaynaklanan bir duyarlılık değildir. Kendisini ve partisini ülke için olmazsa olmaz görüyorsa sayın Baykal gibi CHP gibi bir dönem nadasa kalsın, özeleştiri yapsın, partisinin eksikliklerini giderdikten sonra, bir dönem sonra daha diri olarak milletin önüne çıksın. Ben memleket için zaruri hale gelen, Türk halkının kilitlendiği seçimi erteletme gayretinin vatanseverlikle bağdaşır olduğunu düşünmüyorum.'' 
     
     ''SEÇİM TARİHİNDE YAPILMALI'' 
     SP Grup Başkanvekili Veysel Candan da seçimi ertelemenin yanlış olduğunu belirterek, ''Olayı sadece AB açısından değerlendirmek de doğru değil. AB yetkililerinin açıklamalarından zaten Türkiye'ye kesin müzakere tarihi verilmeyeceği anlaşılmıştır. O açıdan seçimler tarihinde yapılmalıdır. Seçim tarihi değişikliğinin ciddi bir dayanağı da yoktur. Kamuoyunu seçime hazır hale gelmiştir ve seçim beklentisi içindedir'' diye konuştu. 
     Yılmaz'ın seçimi erteletme çabalarının AB ile ilgili değil seçim sonuçlarıyla ilgili olduğunu savunan Candan, ''Maalesef siyasilerin söyledikleriyle yapmak istedikleri aynı noktada buluşmuyor. Bu duruma gelmeden önce keşke Seçim ve Siyasi Partiler Kanunu değişikliği yapılsaydı ama bu yapılmadı. Artık gelecek Meclis'in görevi bu olmalı'' dedi. 
     





</TEXT>
</DOC>
