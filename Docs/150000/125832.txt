<DOC>
<DOCNO> 125832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sondun18.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türkiye ne kadar çabuk hazır olursa o kadar iyi" 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Türkiye'nin Avrupa Birliği yolunda atacağı adımlar ne kadar çabuk olursa, Avrupa için o kadar iyi olacağını'' söyledi. 
     Le Figaro gazetesine veren Papandreu, Türkiye-AB ilişkileriyle ilgili soruları yanıtlarken, Kopenhag'da Türkiye'ye açık bir mesaj verildiğini, katılım kriterlerine uyulduğu takdirde Ankara'nın AB'ye gireceğini belirtti. 
     Papandreu, ülkesinin dönem başkanlığı sırasında Ankara'yla, özellikle her aday ülke için nelerin yapılmış olduğunu ve nelerin yapılması gerektiğini tespit eden katılım ortaklığının revizyonu konusunda çalışacaklarını söyledi. 
     AK Parti'nin 2003 yılında Türkiye'nin müzakerelere hazır olacağı yolundaki açıklamasına ilişkin bir soru üzerine Papandreu, ''Yapabiliyorlarsa... Komisyon'un tespitine göre, 18 ay ila 2 seneye ihtiyaçları var. Yeni yasalar çıkartmak yeterli değil, bu yasaların uygulanması da gerekli. Ne kadar erken olursa, Türkiye ve Avrupa için o kadar iyi olur'' dedi. 
     Papandreu, AB'nin Irak konusunda ortak tavır alması için çalışacaklarını belirtti ve şu anda birlik üyelerinin BM çerçevesinde hareket etme gereği üzerinde birleştiklerini söyledi. 
     Kıbrıs konusundaki bir soru üzerine ise Papandreu, Kofi Annan'ın planının büyük fırsat teşkil ettiğini söyledi. 
     Yunanistan Dışişleri Bakanı, '' KKTC Cumhurbaşkanı Rauf Denktaş dışında iki taraf da bu sorunun politik açıdan çözümlenmesi konusunda iradeye sahip. 28 senedir görülmemiş bir dinamik sergiliyoruz. Bu umudu sürdürmek gerek'' diye konuştu. 
     





</TEXT>
</DOC>
