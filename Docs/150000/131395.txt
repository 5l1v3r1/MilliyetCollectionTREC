<DOC>
<DOCNO> 131395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/yasam/yas03.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklı olan onunla yarışmaz 
</HEADLINE>
<TEXT>

Amerika’da izleyiciler arasından seçilip sıkı bir boks eğitiminden geçirilecek bir zavallı’, canlı yayında Mike Tyson ile kapışacak 
     DIŞ HABERLER SERVİSİ 

     ABD’nin California eyaletinde faaliyet gösteren Triage isimli prodüksiyon şirketinin projesi, ülke televizyonlarında son yıllarda yaşanan "reality show" çılgınlığına yeni bir tat katacak. Triage, eski Dünya Ağır Sıklet Boks Şampiyonu Mike Tyson ile, televizyon izleyicileri arasından seçilecek bir kişiyi canlı yayında dövüştürecek. 
     Hollywood Reporter’ın haberine göre, Tyson’ın menajeri ile anlaşmaya varmak üzere olan Triage yetkilileri, projeyle birçok televizyon kanalının ilgilendiğini açıkladı. Şov için seçilecek olan sıradan Amerikalı, önce Rocky filmlerinde olduğu gibi sıkı bir boks eğitiminden geçirilecek, ardından da ringe çıkarılıp canlı yayında Tyson ile kapışacak. 
     
     Rakibinin kulağını ısırarak koparmıştı 
     ABD’nin çok izlenen TV kanallarından Fox, geçtiğimiz yıl ünlüleri dövüştürdüğü boks karşılaşmalarıyla büyük izlenme oranı yakalamıştı. 
     90’lı yıllarda tecavüz suçundan üç yılını cezaevinde geçiren Tyson, profesyonel bir dövüş sırasında dişleriyle rakibi Evander Holyfield’ın kulağından kopararak ününe ün katmıştı. Tyson, 22 Şubat’ta Clifford Etienne ile karşılaşacak. 
     



 YAŞAM 


























</TEXT>
</DOC>
