<DOC>
<DOCNO> 144317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo25.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da, Beşiktaş maçı hazırlıkları... 
</HEADLINE>
<TEXT>

     Birinci Süper Futbol Ligi'nde hafta sonunda lig lideri ve yenilmezlik unvanını taşıyan Beşiktaş'ı evinde ağırlayacak olan Gaziantepspor, güçlü rakibini yenerek bu unvana son vermek istiyor. 
     Kulüp profesyonel futbol şubesi sorumlusu Asım Atmaz, yaptığı açıklamada, UEFA Kupası'nde İtalya'nın SS Lazio takımına çeyrek finalde elenen Beşiktaş'ın bundan sonra tüm ağırlığını lige vereceğini, bu nedenle zorlu bir mücadeleye hazırlandıklarını söyledi. 
     Erteleme maçında güzel bir oyundan sonra Elazığspor'u 4-0 gibi farklı bir skorla geçtiklerini, bu galibiyetin bir anlamda Beşiktaş maçı öncesi büyük moral yarattığını kaydeden Atmaz, şunları söyledi 
     ''Gaziantepspor olarak lige mütevazı kadromuzla devam ediyoruz. Hedefimiz ilk 5 içinde yer alarak UEFA Kupası'na katılabilmek. Biz, yönetim, teknik kadro ve futbolcular olarak buna inandık, ligde bunun için mücadele veriyoruz. Gaziantepspor lige ağırlığını kayarak yoluna devam edecektir. Kalan maçları da en iyi sonuçla alarak hedefe ulaşacağız. 
     Bu hafta evimizde karşılaşacağımız Beşiktaş, UEFA Kupası'na veda etmek zorunda kaldı. Bunun için çok üzgünüz. Beşiktaş'ın artık önünde lig kaldı ve bundan sonra tüm konsantrasyonunu lige verecek. Takım olarak çok dikkatli olmak zorundayız. Beşiktaş, Lazio'ya yenildi ancak sahada iyi olan takım Beşiktaş'tı. Eğer oyuna hakim olur taktik ve disipline uyarsak maçı kazanan taraf biz oluruz, tabii biraz da şansa ihtiyacımız olacak.'' 
     





</TEXT>
</DOC>
