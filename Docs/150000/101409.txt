<DOC>
<DOCNO> 101409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sondun06.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 12 Dev Adam için "Türk Günleri"... 
</HEADLINE>
<TEXT>

     Türk Amerikan Dernekleri Federasyonu TADF 29 Ekim'in ABD'de ''Türkiye Cumhuriyeti günü'' ilan edilmesi için girişim başlattı. TADF yetkilileri, bu amaçla Amerika'daki tüm eyalet valilerine birer mektup göndererek, 29 Ekim'i, eyaletlerinde ''Türkiye Cumhuriyeti günü'' ilan etmelerini talep ettiler. 
     Başvurularına pek çok eyaletten olumlu cevaplar almaya başladıklarını söyleyen TADF yetkilileri, ABD'de yaşayan Türk vatandaşlarına da çağrıda bulunarak, yaşadıkları eyaletlerin valilerine mektup yazarak girişime destek vermelerini talep ettiler. 
     Kendi seçim bölgelerinden gelecek taleplere karşı hassasiyetleri bilinen Amerikalı siyasilerin, bu girişim karşısında kayıtsız kalamayacakları ifade ediliyor. 
     Öte yandan Ağustos ayı sonunda ABD'nin Indianapolis kentinde yapılacak dünya basketbol şampiyonasına katılacak Basketbol Milli Takımı için Indianapolis'te ''Türk günleri'' düzenlenmesi kararlaştırıldı. 
     Chicago Başkonsolosluğu'nun desteğiyle TADF tarafından Indianapolis'in büyük otellerinde düzenlenecek Türk günleri süresince, Türkiye'nin tanıtımının yanı sıra Türk mutfağından örnekler de sunulacak. Indianapolis'in en büyük parkında da 31 Ağustos günü TADF ve başkonsolosluğun ortak girişimiyle açık hava gösterisi ve konser düzenleneceği bildirildi. 
     





</TEXT>
</DOC>
