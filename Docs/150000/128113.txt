<DOC>
<DOCNO> 128113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko32.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliyeciler, yılbaşında sıkı takipte olacaklar... 
</HEADLINE>
<TEXT>

     İstanbul Defterdarlığı, yılbaşı gecesi başta eğlence mekanları ve sanatçılar olmak üzere kent genelinde sıkı bir denetim uygulayacak. 
     İstanbul Defterdarı Kadir Boy, denetimlere ilişkin düzenlediği basın toplantısında, saat 19 00'dan sabah 07 00'ye kadar 900'e yakın vergi denetmeni ve özel yoklama yetki belgeli memurla eğlence mekanları, sanatçıları ve buna hizmet verenlere yönelik etkin bir denetim uygulayacaklarını söyledi. 
     Boy, ''İstanbul'da adımımızı atmadık yer, denetlenmedik mekan bırakmayacağız'' dedi. 
     İstanbul geneli ile il dışında ve yurtdışında sahne alan İstanbul vergi mükellefi sanatçıları yılbaşı gecesi gerçek kazançlarını beyan etmeye çağıran Boy, şöyle dedi 
     ''Hiçbir şekilde kayıp, kaçak birtakım başka yollarla bizi kandırmaya çalışmasınlar. En ufak aklınıza gelmedik yerde bile 20-30 bin dolar alan ismi yeni çıkmaya başlamış sanatçılarımızın faaliyet gösterdiği yerde, diğer sanatçılar da kendilerine dikkat etsinler. Kaçamak cevap verme yoluna gitmesinler, Maliyenin merceklerini daha fazla üzerlerine çekmesinler.'' 
Boy, yeni yıldan itibaren ön beyan denetim sistemi ile eğlence sektöründe kayıtdışını tarihi gömmek zorunda olduklarını söyledi. 
     Yılbaşı alışverişi ve yılbaşı gecesinde eğlence sektöründe ne kadar harcama potansiyeli olabilir diye defterdarlık görevlilerinin bir araştırma yaptığını bildiren Boy, ''Ortalama harcama rakamını 35 trilyon lira olarak bekliyoruz'' dedi. 
     
     FAİZLERDEKİ DÜŞÜŞ TAHSİLATI ETKİLEDİ 

     Defterdar Kadir Boy, bu yılki vergi tahsilat hedefini aştıklarını da açıkladı. 
     İstanbul'da 2003 yılı vergi gelirleri tahsilat hedefinin 36.1 katrilyon lira olduğunu belirten Boy, ''Dün akşam itibariyle tahsil edilen rakam 36.3 katrilyon lira civarında. Bu akşamı eklediğimizde 36.5 katrilyonu çok rahat geçeceğiz diye düşünüyorum'' dedi. 
     Daha önce vergi tahsilat hedeflerini 38 katrilyon lira olarak açıkladığının anımsatılması üzerine Boy, ekonomide yaşanan olumlu gelişmelere dikkat çekerek, ''Enflasyonun, faizlerin düşmesi ile bizim o tip vergilerden daha fazla beklentim var diye bütçeleştirilen bir hedef vardı. Bunun düşmesi sonucu öngörülen rakam biraz düşük kaldı. Ama, teşkilatımız harıl harıl çalışmak suretiyle Türkiye'yi sırtlamış götürmüştür'' diye konuştu. 
     Vergi Barışı gibi mali açıdan yıla damgasını vuran çeşitli olaylar olduğuna işaret eden Boy, Vergi Barışı kapsamında tahsilat oranının yüzde 73, rakamın da 1.3 katrilyon lira olduğunu bildirdi. 
     Vergi denetimlerine büyük önem verdiklerini vurgulayan Boy, 15-16 iş kolunda 25 bin kişinin ön beyandan geçirildiğini, bu yıl 100 bin kayıtsız mükellefi kayıt altına aldıklarını söyledi. 
     Kadir Boy, yeni yılda sahte belge verenlere karşı olağanüstü savaş vereceklerini, kira beyanı sayısını 110 binden iki katına çıkarmayı amaçladıklarını anlattı. 
     Defterdar Kadir Boy, İstanbul'da 1 milyon olan mükellef sayısını rahatlıkla 1.5 milyona çıkarmak için hedef konulabileceğini kaydetti. 
     Bu arada, vatandaşlar yılbaşı gecesinde, Alo 189 Maliye telefonlarının yanı sıra İstanbul Defterdarlığı'nın sabaha kadar görev yapacak ilgili birimlerinden Avrupa yakasındaki ''533 56 02-531 05 89-621 41 85-320 28 90 '' ve Anadolu yakasında ''391 67 93'' nolu telefonlarla ihbar ve şikayetlerini iletebilecekler. 
     
</TEXT>
</DOC>
