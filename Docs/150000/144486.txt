<DOC>
<DOCNO> 144486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun09.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak "Amerikan ve İngiliz güçleri ağır kayıp verdi" 
</HEADLINE>
<TEXT>

     Irak Enformasyon Bakanı Muhammed Said El Sahaf, Irak ordusunun Amerikan ve İngiliz güçlerine ağır kayıp verdirdiğini ve Güney Irak'taki birçok saldırının püskürtüldüğünü söyledi. 
     El Sahaf, düzenlediği basın toplantısında, "Şiddetli çatışmalar tüm gece ve sabah sürdü. Onlara ağır kayıplar verdirdik. Koalisyon güçleri geri çekiliyor" dedi. 
     Bombardımanlarda çoğu kadın ve çocuk olmak üzere en az 250 Iraklı sivilin yaralandığını kaydeden El Sahaf, sadece dün geceki bombardımanda 207 kişinin yaralandığını ve hastanede tedavi gördüğünü kaydetti. 
     "5 düşman tankını imha ettiklerini" de söyleyen El Sahaf, Bağdat'ın 360 kilometre güneyindeki Nasıriye'de tank ve bazı askeri araçların imha edildiğini ve bir grup İngiliz askerinin kuşatıldığını belirtti. 
     El Sahaf, basını da eleştirerek, yanlış yönlendirici ve yalan haberler yapıldığını öne sürdü. 
     Amerikan ve İngiliz güçlerini de yalancılıkla suçlayan Bakan, koalisyon askerlerinin Fav yarımadasında sivilleri kaçırdığını ve bu kişilerin, televizyon ekranlarında teslim olan Irak askerleri olarak gösterildiğini söyledi. 
     





</TEXT>
</DOC>
