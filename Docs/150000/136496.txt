<DOC>
<DOCNO> 136496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/ekonomi/eko01.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül’den IMF’ye vergi ve zam resti 
</HEADLINE>
<TEXT>
IMF’nin dediği ile olmaz 
Başbakan Gül, IMF’nin zam ve KDV artışı taleplerine karşı çıkarak, "KDV’ler zaten yüksek. Biz KDV’leri indirmek için uğraşıyoruz. Zamları da tam yansıtmıyoruz" diye konuştu 
     ÖNDER YILMAZ İzmir 

     Başbakan Abdullah Gül, IMF’nin zam yapılması ve vergilerin artırılması taleplerine rest çekerek, "IMF’nin dediği ile olmaz. KDV’ler zaten yüksek indirmek için uğraşıyoruz" dedi. Gül, Irak krizinin ekonomide yapılanları gölgelediğini savundu. 
     Başbakan Gül, bayram tatilini geçirdiği İzmir’de, sabah yürüyüşünün ardından gazetecilerin sorularını yanıtladı. Bir gazetecinin IMF’nin vergi ve zam taleplerini anımsatması üzerine, Gül, şunları söyledi 
     "IMF’nin dediğiyle olmaz KDV’ler zaten yüksek. Biz KDV’leri indirmek için uğraşıyoruz. Ama benzin ve mazota olan zammın sebebini zaten biliyorsunuz. Petrolü tamamen dışarıdan alıyoruz. Krizden dolayı petrol çok yükseldi. Onu ya vergilerle ödeyeceğiz veyahut da kim kullanıyorsa ona yansıtacağız. Hükümet olarak yine de biz, bu zamları tam yansıtmıyoruz." 
     Benzine gelen zam konusunda önceden kurulan otomatik bir sistemin varlığını anımsatan Gül, "Göreceksiniz ki, önümüzdeki aylarda özellikle köylümüz için çok önemli olan mazot konusunda olumlu adım atacağız. Mazot fiyatlarında önemli ayarlamalar olacak" diye konuştu. 
     
Irak krizi, ekonomiyi gölgeledi’      Gül, tesislerin Kardelen salonunda partililerle yapılan bayramlaşma töreninde, Irak krizine atıfta bulunarak, şunları söyledi 
     "Krizler gelip geçecek ancak Türkiye kendi gerçekleriyle karşı karşıya kalacaktır. Ekonomide reform adımlarını atıyoruz. Irak krizinin ciddi boyutlara ulaşması, ekonomide yapılanları gölgeledi. Ekonomi, ikinci plana atılmadı. Daima masamızın üstünde. Ekonomi programımızı tutturaracağız. Ne yaptığını bilen bir hükümet vardır. 2003 bütçesini dikkatle hazırlıyoruz. Herhangi bir engel yok. Ölen ölsün kalan sağlar bizimdir demeyeceğiz. Bütün halkımıza zengin fakir demeden hep beraber sahip çıkmak durumundayız. Emekliye sahip çıktık. Fakat mali sistemi bozmadık. Batan bir şirketin sahibi şirketini kurtarmak için gece gündüz nasıl çırpınıyorsa biz de aynı şeyi Türkiye için yapıyoruz. Soğukkanlı bilgili ve cesur adımlarla kendimize güvenerek, yolumuza devam ediyoruz. Geleceğe ümitle bakıyoruz." 
     



 EKONOMİ 



















</TEXT>
</DOC>
