<DOC>
<DOCNO> 111872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur05.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Size Bakanlık teklif edilse ne yapardınız " 
</HEADLINE>
<TEXT>

     ''Size bakanlık teklif edilse ne yapardınız ''...Büyük çoğunluğun ''Hemen kabul ederim'' diyeceği bu soruya, Dışişleri Bakanı ve Başbakan Yardımcısı Şükrü Sina Gürel bundan 15 yıl önce, ''Şaşırırdım'' diye karşılık verirken, Orman Bakanı Nami Çağan ise ''Nereden ve kimden geldiğine bağlı'' diye yanıtlamış. 
     Ankara Üniversitesi Siyasal Bilgiler Fakültesi'nin 1987 yılı mezunları tarafından hazırlanan yıllıkta yer alan ankette, Dışişleri Bakanı ve Başbakan Yardımcısı Gürel ile Orman Bakanı Çağan'ın da aralarında bulunduğu dönemin öğretim üyelerine, ''Bekarlık sultanlık mıdır ''dan, ''Evlilik konusundaki tavsiyelere'' kadar birçok soru yöneltiliyor. 
     Göreve giderken geçirdiği trafik kazası sonucu hayatını kaybeden gazeteci Hande Mumcu'nun da içinde bulunduğu 7 kişilik öğrenci komitesi tarafından hazırlanan anketteki en ilgi çekici sorulardan biri ''Size bakanlık teklif edilse ne yapardınız ''... Bu soruyu, Dışişleri Bakanı ve Başbakan Yardımcısı Gürel, ''Şaşırırdım'' diye yanıtlarken, Orman Bakanı Çağan'ın yanıtı ise ''Kimden ve nereden geldiğine bağlı'' olmuş. 
     ''Evinizde çamaşır, bulaşık yıkamak mı, yoksa ders vermek mi kolay '' sorusunu Gürel, ''Elbette ders vermek'' diye yanıtlarken, Çağan ise ''Bana ev işleri daha kolay gibi geliyor'' diyerek bu konudaki düşüncesini farklı biçimde ortaya koymuş. ''Bekarlık sultanlık mıdır '' sorusuna ise kabinenin iki üyesi yine farklı yanıtlar vermiş. Gürel, bu soru üzerine ''Sultanlıktan ne anladığınıza bağlı'' yanıtını verirken, Çağan ise ''Sadrazamlık olabilir'' demiş. 
     ''Size yapılan bir ilanı aşk karşısında nasıl davranırsınız '' sorusuna ise Çağan'ın yanıtı net olmuş ''Ciddiye almam''... Şükrü Sina Gürel ise ''Şimdiden böyle çok özel durumlardaki tutumumu, tepkimi saptayabileceğimi sanmıyorum'' diye karşılık vermiş. 
     
     FUTBOLCU OLMAK İSTERMİŞ 
     Anket, kabinenin en önemli görevlerinden birini üstlenen Gürel'in bundan 15 yıl önce futbolcu olmak istediğini de ortaya koyuyor. ''Okulda öğretim görevlisi olmasaydınız ne olmak isterdiniz '' sorusuna karşılık Gürel, ''Daha önce de öğrenci arkadaşlar sormuştu, İyi bir futbolcu olmak isterdim diye yanıtlamıştım'' diye konuşurken, Nami Çağan ise aynı soruyu ''Yine öğretim üyesi değil'' diye yanıtlamış. 
     Şükrü Sina Gürel, ankette, politika ve politikacıyı ''Politika ciddi bir iş, politikacı da bunun sorumluluğunu almalı'' diye değerlendirirken, Nami Çağan'a göre ise ''Politika kamusal bir mal, politikacı ise bu malın üreticisi''. 
     Anketin bir diğer ilginç sorusu ise ''Kaç yaşında evlendiniz Bize tavsiyeleriniz''... Gürel, bu soruyu, ''29 yaşında evlendim. En azından bu konuda başkalarının tavsiyelerine kulak vermemenizi tavsiye edebilirim. Tabii, bu benim tavsiyemi de içeren bir önermedir'' diye yanıtlarken, Nami Çağan, ''29. Çok uygun bir yaş'' yanıtını vermiş. 
     





</TEXT>
</DOC>
