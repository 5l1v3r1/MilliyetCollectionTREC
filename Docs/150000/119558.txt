<DOC>
<DOCNO> 119558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo08.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Hido, takımına 6 sayı kazandırdı... 
</HEADLINE>
<TEXT>

     ABD Profesyonel Basketbol Ligi NBA'de Batı Konferansı Pasifik Grubu ikincisi Sacramento Kings, Doğu Konferansı Atlantik Grubu dördüncüsü Orlando Magic'i evinde 101-99 yenerken, Hidayet Türkoğlu 6 sayı attı. 
     Sacramento'da yapılan maçta oyuna sonradan giren ve 25 dakika oynayan Hidayet Türkoğlu, 5 şuttan 2'sini değerlendirerek, maçı 6 sayıyla tamamladı. Hidayet, 2 sayılık atışlarda 3'te 1, 3 sayılık ve faul atışlarında 2'de 1 isabet sağladı. Hidayet Türkoğlu, ayrıca 4 asist, 1 blok yaptı, 2 savunma ribaundu aldı, 2 top çaldı. 
     Son saniyede attığı basketle Kings'i evinde yenilmekten kurtaran Chris Webber 24 sayı, 10 ribaund gerçekleştirdi. Sacramento'da bu sezon yaptığı 5 maçı da kazanan Kings'de skora, 11 şuttan 10'unda isabet bulan Bobby Jackson 22 sayı ekledi. 
     19 Aralık 1993'ten bu yana Arco Arena'da galip gelemeyen ve ligde üst üste 2. yenilgisine uğrayan Orlando Magic'de ise ligin sayı liderliğini elinde bulunduran Tracy McGrady 36 sayı, 14 ribaund, 7 asistlik bir oyun gerçekleştirdi. Skora Darrell Armstrong 20 sayılık katkıda bulundu. 
     Gecenin bir diğer maçında Batı Konferansı Ortabatı Grubu beşincisi Utah Jazz, Doğu Konferansı Merkez Grubu altıncısı Toronto Raptors'ı deplasmanda 82-78 yendi. 
     Toronto'daki karşılaşmada Matt Harpring 23 sayıyla takımın en skorer oyuncusu olurken, 13 de ribaund aldı. Skora, takımın skorer oyuncusu Karl Malone ile John Stockton 15'şer sayı ekledi. 
     Sol bacağından sakat olan Vince Carter'dan yoksun mücadele eden Raptors'da ise Alvin Williams, 20 sayı gerçekleştirdi. 
     Sonuçlar şöyle 

Los Angeles Clippers-Seattle Supersonics 78-84 
Toronto Raptors-Utah Jazz 78-82 
Philadelphia 76ers-Washington Wizards 100-84 
Sacramento Kings-Orlando Magic 101-99 
Los Angeles Lakers-Houston Rockets 89-93 
     





</TEXT>
</DOC>
