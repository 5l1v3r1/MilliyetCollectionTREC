<DOC>
<DOCNO> 114519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur34.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
5 bin öğretmenin ataması 11 Kasım'da 
</HEADLINE>
<TEXT>

     Milli Eğitim Bakanı Necdet Tekin, 5 bin öğretmen kadrosuna başvuruların 24 Ekim-4 Kasım tarihleri arasında kabul edileceğini belirterek "Öyle tahmin ediyorum ki atamalar, 11 Kasım'da yapılacak" dedi. 
     Daha önce ataması yapılan öğretmenlerden görevlerine başlamayanların da branşlarına göre tespit edileceğini kaydeden Tekin, bu durumdaki öğretmenlerin sayısının tahminen 2-3 bin civarında olduğunu söyledi. Tekin, bu kadrolara da 5-10 gün içinde atama yapılacağını bildirdi. 
     YÖK Genel Kurulu'na katılarak görüşlerini dile getirdiğini anımsatan Tekin, ÖSS'de yapılan düzenleme ile Fen ve Anadolu liselerinden kaçışın önüne geçildiğini ifade ederek, YÖK'e bu konuda teşekkür borçlu olduğunu söyledi. 
     "Ancak beni yüzde 85 rahatlattılar, yüzde 15 rahatlatmadılar" diyen Tekin, lise 2 ve 3. sınıf müfredatından yeterince soru yöneltilmediğini, mesleki ve teknik ortaöğretim kurumlarında öğrenim gören öğrencilerin katsayı sorunlarının çözülmediğini anlattı. Tekin, "Buradan söylüyorum. Bunu düzeltmek zorundalar. Düzeltmezlerse söylemeyi sürdüreceğim" dedi. 
     





</TEXT>
</DOC>
