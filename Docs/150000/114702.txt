<DOC>
<DOCNO> 114702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur17.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarp Kuray'a mahkumiyet kararı bozuldu 
</HEADLINE>
<TEXT>

     Yargıtay 9. Ceza Dairesi, yasadışı "16 Haziran Hareketi" adlı örgütün yöneticisi olduğu gerekçesiyle 12 yıl ağır hapis cezasına çarptırılan Sarp Kuray hakkındaki mahkumiyet kararını usülden bozdu. 
     İstanbul 1 Nolu DGM'ce Kuray hakkında verilen mahkumiyetin temyiz istemi sonuçlandı. 9 . Ceza Dairesi, Kuray hakkında Türk Ceza Kanunu'nun TCK "Anayasal düzeni silah zoruyla değiştirmeye teşebbüs etmek" suçunu düzenleyen 146. maddenin 1. fıkrasınca dava açıldığını, ancak TCK'nın "yasadışı örgüt yöneticisi olmak" suçunu düzenleyen 168. maddesinin 1. fıkrasından hüküm kurulduğuna işaret etti. 
     Daire, sanığa suç vasfındaki değişiklik nedeniyle Ceza Muhakemeleri Usulü Kanunu'nun 258. maddesine göre, ek savunma hakkı verilmesi gerektiğine işaret etti ve mahkumiyet kararını oy birliği ile bozdu. 
     Yargıtay 9. Ceza Dairesi'nin bu kararından sonra sanık Kuray, İstanbul 1 Nolu DGM'de yeniden yargılanacak. 
     İstanbul 1 Nolu DGM, daha önce Sarp Kuray hakkında TCK'nın 146 1. maddesinden açılan davada sanığın teslim olması ve örgüte ilişkin itiraflarda bulunması nedeniyle ceza vermemişti. Ancak Yargıtay 9. Ceza Dairesi, bu kararı Kuray'ın TCK'nın 168 1. fıkrası uyarınca cezalandırılması gerektiğine işaret ederek esastan bozmuştu. 
     





</TEXT>
</DOC>
