<DOC>
<DOCNO> 139731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo27.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikret Ünlü Beşiktaş'a 1 milyon dolar verilsin... 
</HEADLINE>
<TEXT>

     Beşiktaş'ın UEFA Kupası'nda çeyrek finale çıkması tüm yurtta sevinç yaratırken, eski Devlet Bakanı ve CHP Karaman Milletvekili Fikret Ünlü, Beşiktaş'a da Galatasaray'a tanınan hak gibi Tanıtma Fonu'ndan 1 milyon dolar verilmesi gerektiğini söyledi. 
     Fikret Ünlü, yaptığı açıklamada, Galatasaray'ın UEFA Kupası'nda çeyrek finale kaldığı zaman kendisinin önerisi, zamanın Başbakanı Bülent Ecevit ve Başbakan Yardımcısı Devlet Bahçeli'nin onayıyla Tanıtma Fonu'ndan Türkiye'nin tanıtımına en iyi biçimde katkıda bulunduğu için sarı-kırmızılı ekibe 1 milyon dolar verildiğini bildirdi. 
     Bu ödülün emsal oluşturacağını belirten Ünlü, Beşiktaş'a da bu paranın verilmesinin bir hak olduğunu kaydetti. 
     Ünlü ayrıca, Tanıtma Fonu'nun o dönem Devlet Bahçeli'ye bağlı olması nedeniyle, Beşiktaşlı olarak bilinen Bahçeli'nin bu onayı verirken, ''İnşallah bir gün Beşiktaş'a da nasip olur'' biçimindeki sözlerini de hatırlattı. 

     
</TEXT>
</DOC>
