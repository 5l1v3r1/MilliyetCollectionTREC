<DOC>
<DOCNO> 114273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur14.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sedat Peker'in sorgusu için 3 günlük gözaltı süresi 
</HEADLINE>
<TEXT>

     İstanbul Organize Suçlar Şube Müdürlüğü, Akmerkez'de dün akşam gözaltına alınan Sedat Peker'in sorgusu için üç günlük gözaltı süresi aldı. 
     İstanbul Organize Suçlar Şube Müdürlüğü'nde tutulan Peker'in, DGM Cumhuriyet Savcılığı'nın talimatıyla "çıkar amaçlı suç örgütü oluşturmak" suçu yönünden sorgulandığı belirtildi. Peker'le birlikte şoförü Yener Keskin, adamları Gaffar Kardemir ve Bugaç Kağan Murathan'ı da sorgulayan polis, sorgu ve diğer işlemlerin tamamlanması için DGM'den 3 günlük gözaltı süresi aldı. 
     Sorgulanan bu kişilerden Gaffar Kardemir'in, başka bir suçtan dolayı gıyabi tutuklu olarak arandığı da ortaya çıktı. Peker, dün akşam 30 adamıyla birlikte Akmerkez'de İbrahim Tatlıses'le buluşmuştu. Polis ihbar üzerine alışveriş merkezini basarak Tatlıses ve Peker'i Beymen mağazasında alıkoymuştu. Arama izninin verilmesinden sonra Tatlıses serbest bırakılırken Peker ve üç adamı gözaltına alınmıştı. 
     





</TEXT>
</DOC>
