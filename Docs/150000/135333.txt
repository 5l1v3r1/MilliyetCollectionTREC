<DOC>
<DOCNO> 135333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur32.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Dışişleri Bakanlığı'nda... 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Dışişleri Bakanlığı'na gelerek, Müsteşar Büyükelçi Uğur Ziyal ile yarım saat görüştü. 
     Talabani, görüşme sonrası yaptığı açıklamada, Bakanlık ile her zaman iyi ilişkiler içinde olduklarını belirterek, ''Ziyal ile görüşülen tüm konular üzerinde tam bir anlayış birliği içinde bulunduklarını'' kaydetti. 
     Ankara'da yarın yapılacak Kuzey Irak toplantısında ortak bir deklarasyon yayınlanıp yayınlanmayacağına ilişkin bir soru üzerine Talabani, ''Yayınlanabilir'' şeklinde yanıt verdi. 
     Talabani, toplantıda bölgedeki askeri-güvenlik konularının ele alınıp alınmayacağına ilişkin bir başka soruya da, ''Askeri ve güvenlik konuları dahil olmak üzere Kuzey Irak'la ilgili tüm konuları masaya yatıracağız'' dedi. 
     Bu arada, Irak Kürdistan Demokratik Partisi IKDP bölgesel yönetim sorumlusu Neçirvan Barzani de Dışişleri Bakanlığı'na gelerek, temaslarına başladı. 
     





</TEXT>
</DOC>
