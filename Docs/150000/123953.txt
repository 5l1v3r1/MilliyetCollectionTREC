<DOC>
<DOCNO> 123953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/soneko20.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TGSD Başkanı Galatasaray Avrupa'da bir marka 
</HEADLINE>
<TEXT>

     Türkiye Giyim Sanayicileri Derneği Yönetim Kurulu Başkanı Umut Oran, yurtdışında Galatasaray'ın bir marka olduğunu belirterek, ''Galatasaray kartımı çıkarınca, bazen daha iyi odaları daha ucuza verdikleri oluyor'' dedi. 
     İstanbul Sanayi Odası İSO tarafından düzenlenen Sanayi Kongresi'nin 2. gününde ''AB Üyeliğinin Türk Sanayine Etkileri'' konusunda bir konuşma yapan Umut Oran, 36 saat sonra Türkiye'nin dış ilişkilerinin rotasının belirleneceğine işaret etti. 
     Uluslararası Hazır Giyim Federasyonu IAF Başkanlığı'nı 2 Aralık'ta devralan Oran, Türkiye'nin üretimde bir dünya markası haline geldiğini kaydetti. 
     Oran, ''Nereye giderseniz gidin 3 ülke konuşuluyor. Çin, İtalya ve Türkiye. Ortadoğu'da da Türk mallarına yoğun talep var. Türk malı Ortadoğu'nun İtalyası gibi olacak'' diye konuştu. 
     Sektör olarak kalitelerine güvendiklerini ifade eden Oran, ''Eskiden yurtdışına gittiğimizde gümrükte Ne kadar kalacaksınız, otel rezervasyonunuz var mı diye sorarlardı. Şimdi ise daha farklı muamele ediyorlar. Daha uzun süre vize veriyorlar'' dedi. 
     
     GALATARASAY YURTDIŞINDA BİR MARKA 
     Bir dönem futbol oynadığını ve bir süre önce kendisine Galatasaray'ın tekaüt takımında oynadığı için Galatasaray kartı verildiğini anlatan Oran şöyle konuştu 
     ''Yurtdışında Galatasaray bir marka. Tanıştığımızda, İşte Hakan Şükür, Sinyor Terim denince ben de kartımı çıkarıp İşte bakın ben de Galatasaray'da oynuyorum diyorum. Bu şekilde bazen daha iyi odaları, daha ucuza verdikleri oluyor.'' Toplantıda, Türkiye Avrupa Vakfı Yönetim Kurulu Üyesi Can Baydarol teknik engeller konusunda, Türk Eximbank Denetleme Kurulu Üyesi Prof. Dr. Arif Esin ise antidamping yasalarına ilişkin bilgi verdi. 
     Esin, AB'nin Türkiye'ye karşı antidamping mevzuatını sürekli çalıştırdığını belirterek, devlet yardımlarının denetlenmesi konusunda da AB'nin baskısı olduğunu kaydetti. 
     Bu konudaki yasal düzenlemelerin seçimlerden önce başlatıldığını ifade eden Esin, AB'nin devlet yardımlarının idari ve mali özelliğe sahip kurum tarafından yönetilmesi görüşünde olduğunu bildirdi. 
     
     1.000 KİŞİLİK AİLE 
     Cevahir Kongre Merkezi'ndeki kongrede, aile şirketlerinin kurumsallaşma sürecine ilişkin sunum yapan Hedef Holding Yönetim Kurulu Başkanı Ethem Sancak da, şirket olarak gelişmelerini sağlayan temel beceriler arasında takım oyunu ve organize olabilme yeteneği bulunduğunu söyledi. 
     Bin kişilik bir aileye mensup olduğunu anlatan Sancak, geçtiğimiz yıllarda güneydoğuda terör örgütüne yönelik operasyonların sürdürüldüğü dönemde ailenin tamamının İstanbul'a göç ettiğini dile getirdi. 
     İstanbul'da ''şirket yönetimi'' ve şirketin hedeflerine yönelik ''aile yönetimi'' olmak üzere 2 ayrı yönetim merkezi oluşturulduğunu anlatan Sancak, aile şirketlerini kurumsallaştırma enstitüsü kurulmasını önerdi. 
     Kongrenin kapanış oturumunda, ''Sürdürülebilir Uluslararası Rekabet Gücü İçin Türk Sanayi Stratejisi'' konusu ele alınacak. 
     





</TEXT>
</DOC>
