<DOC>
<DOCNO> 106601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur03.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlar da tahrik olur... Otomobilinizde eşya bırakmayın... 
</HEADLINE>
<TEXT>

     Hırsızların görev başındayken en çok otolara ilgi gösterdiği bildiriliyor. Asayiş Daire Başkanlığının verilerine göre de oto hırsızlığı her geçen yıl artıyor. 
     İstanbul ise oto hırsızlığı olaylarında ilk sırada yer alıyor. 
     Emniyet Genel Müdürlüğü Asayiş Daire Başkanlığı nın istatistiki verilerine göre, 2000 yılında 14 bin 954 oto hırsızlığı vakası gerçekleşirken bu rakam 2001 yılında 20 bin 45'e ulaştı. Üstelik 2001 yılında meydana gelen oto hırsızlığı vakalarının sadece 11 bin 378'i aydınlatılabildi. 
     
     İSTANBUL'DA OTO SAHİBİ OLMAK DA AYRI DERT 

     Asayiş Daire Başkanlığının verilerine göre, İstanbul en çok oto hırsızlığının meydana geldiği il özelliğini taşıyor. 
     Geçen yıl meydana gelen oto hırsızlığı olaylarının 14 bin 29 gibi yarıdan fazlası İstanbul'da gerçekleşti. İstanbul'u ise bin 92 oto hırsızlığı olayı ile İzmir, bin 13 oto hırsızlığı ile Ankara, 352 oto hırsızlığı ile Antalya ve 344 oto hırsızlığı olayı ile Kocaeli takip etti. 
     Buna karşılık Türkiye genelinde hiç oto hırsızlığı olayının yaşanmadığı iller de bulunuyor. Ardahan, Tunceli ve Artvin illerinde geçen yıl hiç oto hırsızlığı olayı yaşanmadı. 
     
     HIRSIZLARI TAHRİK ETMEYİN 

     Emniyet Genel Müdürlüğü ise hırsızlık olaylarına karşı bastırdığı broşürlerle yurttaşları uyarıyor. "Otonuz saldırıya en çok maruz kalan malınızdır" denilen broşürde bu tür hırsızlık olaylarına karşı şu önerilerde bulunuluyor 
     ".Kısa bir süre için aracınızdan ayrılsanız bile kontağı kapatıp kapıları kilitleyin. 
     .Kontak anahtarını ve trafik tescil belgesini oto içerisinde asla bırakmayınız. 
     .Otonuzun anahtarını ve trafik tescil belgesini tanımadığınız kimselerin ulaşabileceği yerlerde kısa bir süre için de olsa bırakmayın. Bir anlık ihmaliniz sonucunda otonuzun kontak anahtarının kopyası yapılıp, tescil belgenizin sahtesi tanzim edilebilir. 
     .Otonuzun direksiyonu ile gaz pedalını birbirine bağlayan anahtarlı baston kilit ve alarm sistemi taktırınız. 
     .Eğer tescil belgenizdeki numaralarla otonuzun üzerindeki numaralar aynı değilse, derhal otonuzun kayıtlı olduğu Trafik Tescil Birimlerine giderek bu yanlışlığın düzeltilmesini sağlayın. 
     .Otonuzun kimlik kartı şasi numarasıdır. Bu numarayı bir yere kaydederek saklayın. 
     .Yeni bir oto aldığınızda hırsızlığa karşı güvenlik sistemleri olup olmadığına dikkat edin. Tüketicilerin güvenlik konusundaki endişeleri arttıkça üreticiler bu konudaki talepleri değerlendirecektir. 
     .Cüzdan, çanta, kredi kartı, cep telefonu gibi değerli eşyalarınızı ya da değerli olmasalar bile değerli görüntüsü veren paket veya poşetleri oto içerisinde bırakmayın. 
     .Eğer değerli eşyanızı yanınıza almayacaksanız, arka koltuğa atma yerine görünmeyecek bir yere ya da bagaja kilitleyin. Otonuzu çalma eğilimindeki kişileri oto içerisine bırakılan eşyalar tahrik edebilir. 
     .Eğer şahsınıza ya da oturduğunuz toplu konuta veya apartmana ait bir otopark varsa, size uzak olsa bile, otonuzu mutlaka oraya park edin. Tek başına gözlerden uzak tenha yerlere park etmeyin. 
     .Otonuzu ara sokaklardan ziyade park yasağının olmadığı ışıklandırmalı caddelere ve otoparklara park edin. 
     .Otonuzdan uzun süreli ayrılmanız halinde oto teybini veya başlığını alın. 
     .Motorlu taşıt satın alırken ruhsat sahibi ile mutlaka görüşün. Ruhsat üzerinde yazılı olan bilgilerin doğruluğunu kontrol edin. 
     .Yeni bir araç satın almak istediğinizde Trafik tescil belgesindeki şasi ve motor numaraları ile otonuzun üzerinde bulunan numaraların aynı olup olmadığını kontrol edin. 
     .Oto alım-satımında noter satışını ve devir işlemlerini yapın. 
     .Otonuz çalındığı zaman en yakın polis merkezine müracaat edin ya da 155 Polis İmdat'ı arayın. Trafik Tescil Belgenizi yanınıza alarak polise gidin. Polis bölgesinde çalınan otolar oto sahibinin müracaatı üzerine İl Emniyet Müdürlüğü Asayiş Şube Müdürlüğü tarafından Çalıntı Oto Projesine kaydedilmektedir. Bu sayede çalınan bir oto kayıt girilir girilmez Türkiye genelinde aranmaktadır. Akabinde İnterpol bilgisayar kayıtlarına da aktarılarak diğer ülkelerde aranması sağlanmaktadır." 
     





</TEXT>
</DOC>
