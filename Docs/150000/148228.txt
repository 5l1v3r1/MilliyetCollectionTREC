<DOC>
<DOCNO> 148228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/siyaset/siy03.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Milli mesele’yi çözecek 
</HEADLINE>
<TEXT>

Dışişleri Bakanı Milli Görüş teşkilatı listeden çıkarılacak derken teşkilat sorumlusu Doğan, "Tayyip Bey de terörist mi " diye AKP’yi eleştirdi 
     ABDULLAH KARAKUŞ, SALİHA ÇOLAK Ankara 

     Dışişleri Bakanı Abdullah Gül, Almanya ile Türkiye arasında imzalanan ve Milli Görüş’ün de terör örgütleriyle mücadele kapsamına alınmasına ilişkin anlaşmanın gerekçesinin düzeltileceğini belirterek, "Milli Görüş listeden çıkarılacak" dedi. Avrupa’daki İslam Toplumu Milli Görüş Teşkilatı ile yıllardır yakın ilişkide olan AKP’liler, kurdukları hükümet tarafından Meclis onayına sunulan anlaşmayla "terörist şoku" yaşadı. 
     Birçok milletvekili, Recep Tayyip Erdoğan ve hükümet üyelerine, "Geçmişte biz de onların çalışmalarına katıldık. Böyle bir şey yanlış olur" dedi. MKYK üyelerinden bazıları, Milli Görüş mensuplarına "terörist" diye bakan bir anlaşmanın kabul edilemez olacağını dile getirirken, Erdoğan ise konudan haberdar olmadığını belirtti. 
     
     Sorunu hükümet çözsün 
     AKP grubu, sorunu hükümetin yarattığını yine hükümetin çözmesini istedi. Gelişmeler üzerine devreye giren Gül, dün anlaşmanın gerekçesinin düzeltilerek, Milli Görüş’ün listeden çıkarılacağını açıkladı. Gül, "Anlaşmanın içeriğine bakarsanız orada böyle bir teşkilat ismi söz konusu değil. Milli Görüş de, teröre bulaşan, terörle ilgisi olan bir organizasyon değil" dedi. Anlaşmanın gerekçesinde imzası olmadığını kaydeden Gül, "Ben anlaşmayı Meclis’e sevk ettim. Gerekçe düzeltilir. Anlaşma TBMM’den geri çekilmeyecek. Ama gerekçesini değiştireceğim" diye konuştu. Anlaşma, Avrupa İslam Toplumu Milli Görüş Teşkilatı’nda da tepkiyle karşılandı. Teşkilatta insan haklarından sorumlu birimin başkanı olan Mehmet Doğan, AKP’lilerin birçoğunun geçmişte Avrupa’da teşkilatın toplantılarına katıldığını belirterek, şunları söyledi "Onlar da mı şimdi terörist olacak Tayyip Bey bile Avrupa’da birçok toplantımıza katıldı. Şimdi çamura yatıyorlar." 
     
     
     


SİYASET 





















</TEXT>
</DOC>
