<DOC>
<DOCNO> 129469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun07.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası Irak operasyonunda 500 bin Iraklı ölecek... 
</HEADLINE>
<TEXT>

     Irak'a yönelik olası operasyonun ilk günlerinde en az 500 bin Iraklının öleceği ya da yaralanacağı bildirildi. 
     Dünya Sağlık Örgütü WHO tarafından hazırlanan bir rapora göre, ayrıca 26.5 milyon nüfuslu Irak halkının 9.5 milyonu gıda açısından dış dünyaya muhtaç hale gelecek. 
     BM uzmanlarının tahminlerine göre, 100 bin Iraklı çatışmalar sırasında doğrudan yaralanacak, 400 bin kadarı da yıkım gibi dolaylı etkiler yüzünden yara alacak ve bakıma muhtaç duruma gelecek. 
     
     BÜYÜK MÜLTECİ SORUNU 

     Raporda, operasyon yüzünden yaklaşık 900 bin Iraklının mülteci durumuna düşeceği ve komşu ülkelere kaçacağı, bunlardan 100 bin kadarının acil bakıma ihtiyacı olacağı belirtildi. 
     2 milyon kişinin ise evlerini kaybetmesine rağmen, Irak dışına çıkamayacağı ve ülke içinde mülteci durumuna düşeceği kaydedildi. 
     Gizli tutulan WHO raporunun, Irak'a uygulanan yaptırımlara karşı çıkan bir İngiliz grubu tarafından ele geçirildiği ve internette yayınlandığı belirtildi. BM kaynakları, raporun gerçek olduğunu doğruladılar. 
     Uzmanların tahminine göre, 1991 Körfez savaşının aksine yeni savaş, havadan yapılacak bombardımanların arkasından başlayacak yoğun ve uzun süreli bir kara harekatı biçiminde gelişecek. BM uzmanları, raporlarında, ''bunun sonucu olarak yıkım kaçınılmaz biçimde büyük olacak'' görüşüne yer verdiler. 
     
     ULAŞIM AĞI VE ELEKTRİK ŞEBEKESİ TAHRİP OLACAK 

     BM uzmanlarının, olası Irak harekatı sırasında meydana gelecek insani sorunların nasıl çözümlenebileceği konusu üzerinde aylardır çalıştıkları biliniyor. 
     Raporda, operasyonun başlamasından sonra Irak'ın petrol üretim tesislerinin kapanacağı, elektrik, demiryolu ve karayolları ağlarının ciddi biçimde tahrip olacağı da belirtildi. 
     
</TEXT>
</DOC>
