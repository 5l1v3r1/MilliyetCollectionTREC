<DOC>
<DOCNO> 116101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/yasam/yas03a.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba, anne oldu 
</HEADLINE>
<TEXT>

Karısı doğumda ölen Sri Lankalı baba çocuklarını emzirmeye başladı. Doktorlar Erkeklerin süt üretmesi mümkündür’ diyor 
     DIŞ HABERLER SERVİSİ 

     Karısı üç ay önce ikinci doğumunu yaparken ölen Sri Lankalı bir baba, iki çocuğunu kendi sütüyle beslemeye başladı. Olayı inceleyen doktorlar da, prolaktin’ hormonunun hiperaktif hale gelmesiyle erkeklerin de emzirmesinin mümkün olabileceği yorumunu yaptı. 
     Sri Lanka’da yayımlanan Lankadeepa adlı yerel gazetenin haberine göre, ülkenin orta kesimlerindeki Walapone kasabasında yaşayan ve ismi B. Wijeratne olarak açıklanan adam, çocuklarına hem annelik hem de babalık yapmaya başladı. 
     Wijeratne, gazeteye yaptığı açıklamada, yaşını vermediği küçük çocuğunu önce biberonda sıvılaştırdığı süttozuyla beslemeye başladığını, ancak kızının sürekli olarak bunu içmeyi reddettiğini söyledi. O zamana kadar çocuklarını kendi sütüyle besleyebileceğini aklının ucundan bile geçirmeyen Wijeratne, bir akşam kızının ağlamaları karşısında "içi parçalanınca" kendi memesini çocuğun ağzına götürdü ve o anda emzirme yeteneğine sahip olduğunu fark etti. 
     Şu an bir süt anneye bile ihtiyaç duymayan B. Wijeratne, iki çocuğunu da kendi sütüyle besliyor. Ülkenin kuzeybatısındaki Kurunegala kasabasında bulunan devlet hastanesinin müdür yardımcısı Dr. Kemal Jayasinghe, bu şaşırtıcı olayla ilgili olarak gazeteye yaptığı açıklamada şunları söyledi "Prolaktin hormonu hiperaktif konuma geçtiğinde erkeklerin süt üretmesi de mümkün olabilecek bir durumdur." 
     



 YAŞAM 
























</TEXT>
</DOC>
