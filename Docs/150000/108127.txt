<DOC>
<DOCNO> 108127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sontur03.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Silifke'de ''Seçim zamanında olmalı'' 
</HEADLINE>
<TEXT>

     Eski Devlet Bakanı Kemal Derviş, Türkiye'nin 120 katrilyon liralık borcu bulunduğunu belirterek, ''Seçimlerin ertelenmesi ekonomik açıdan zarar verir, bir an önce bu belirsizlik ortadan kalkmalı'' dedi. 
     Derviş, Türkiye'nin çeşitli bölgelerinden sendika temsilcileriyle görüşmek üzere geldiği Mersin'in Silifke İlçesi'ndeki Yol-İş Sendikası Eğitim ve Dinlenme Tesisleri'nde, sabah erken saatlerde Türk-İş Genel Başkanı ve CHP milletvekili adayı Bayram Meral ile denize girdi. 
     Derviş, toplantı öncesinde yaptığı açıklamada, seçimlerin mutlaka 3 Kasım 2002'de yapılması gerektiğini belirtti. Derviş, Türkiye'nin 120 katrilyon lira borcu bulunduğuna dikkati çekerek, seçimlerin ertelenmesinin ekonomik açıdan zarar vereceğini, bu nedenle bir an önce belirsizliğin ortadan kalkması gerektiğini söyledi. Banka faizlerinin yüzde 50-55 civarında olması gerekirken bu rakamların üstüne, yüzde 60-65'lere çıktığına işaret eden Derviş, sıkıntılardan kurtulmanın tek yolunun, öncelikle siyasi belirsizliğin ortadan kaldırılması olduğunu vurguladı. 
     
     SEÇİM BARAJI 

     Derviş, bazı siyasi partilerin seçim barajının yüzde 5'e indirilmesi yolunda önerge hazırlığı ve AKP'nin buna destek verip vermeyeceği tartışmalarıyla ilgili soruya, ''Ak Parti adına birşey söylemem doğru olmaz ama sanmıyorum'' cevabını verdi. 
     Recep Tayyip Erdoğan hakkında Yargıtay 8. Dairesi'nce verilen karar konusunda da yorum yapmayan Derviş, bunun hukuki bir mesele olduğunu anlattı. Derviş, seçim barajının düşürülmesine yönelik çabalar konusunda ise şöyle konuştu 
     ''Seçimlerin sağlıklı bir şekilde yapılmasını zorlaştıran herhangi birşeye üzülüyorum. Avrupa ülkelerinde yüzde 7 ve yüzde 5 barajları var, Türkiye'de de yüzde 10 barajını biraz yüksek buluyorum, ancak bugün gelinen aşamada bu konuda yapılacak birşey yok. Uzun dönemde bir perspektif içinde seçimler ve partiler kanununun değişmesi ve daha sağlıklı bir yapıya kavuşturulması yararlı olur. 
     Gelinen bugünkü aşamada, bürokratlar istifa etti, listeler asıldı. 
     Tarihler konuldu, maç başladı, şimdi durun bakalım şu maça ara verelim kuralları değiştirelim demek zor, bu rahatsızlık verir. Hatta ne ölçüde Anayasa ile bağdaşır bilemiyorum.'' 
     
     AVRUPA ÜLKELERİNİN BAKIŞI 

     Derviş, Avrupa ülkelerinin Türkiye'deki gelişmelere bakışını değerlendirirken de, ''Onlar da bir an önce istikrara kavuşulmasını bekliyor'' dedi. Derviş, şöyle devam etti 
     ''Avrupa Birliği, Türkiye için zor ama önemli bir mesele. Yatırım, istihdam ve iş alanı açısından AB'ye girmemizde çok yarar var, bu nedenle bunun için çaba sarfedelenleri takdirle karşılıyorum. 
     Avrupa'daki devlet adamlarıyla konuştuğum zaman onlar da bir an önce seçim olsun ne olacaksa görelim, ona göre Türkiye'yi ileriye götürecek hükümetle bunu tartışalım düşüncesindeler. 
     Avrupa ülkeleri, sadece 3-4 ay kalacak hükümetle sorunların halledilemeyeceğini düşünüyorlar. Seçim olsun, yeni hükümet ortaya çıksın. Tüm sorunları çözmeye çalışalım diyorlar. Bu nedenle seçimleri 1-2 ay daha uzatalım mantığı bana ters düşüyor.'' Derviş, CHP'nin seçim bildirgesi hazırlık çalışmalarının devam ettiğini ve büyük ölçüde tamamlandığını kaydetti. Derviş, uyumlu bir çalışma ile hazırlanan bildirgenin muhtemelen hafta sonundan önce açıklanabileceğini sözlerine ekledi. 
     
</TEXT>
</DOC>
