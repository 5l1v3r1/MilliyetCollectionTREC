<DOC>
<DOCNO> 104251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo19.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor Başkanlığı'na Süleyman Arslan getirildi 
</HEADLINE>
<TEXT>

     Antalya Büyükşehir Belediye Başkanı Dr.Bekir Kumbul'un istifasıyla boşalan Antalyaspor Kulübü Başkanlığı'na, yönetim kurulu üyesi Süleyman Arslan getirildi. 
     Antalyaspor Kulübü Yönetim Kurulu, bugün toplanarak yönetim kurulu üyesi Süleyman Arslan'ı, yapılacak ilk genel kurula dek başkan olarak seçti. Murat Bulat'ın istifasıyla boşalan başkanvekilliği görevine de basın sözcüsü Necdet Alacan getirilti. Alacan, iki görevi birarada yürütecek. 
     Antalyaspor Kulübü Basın Sözcüsü Necdet Alacan, 27 Eylül tarihinde genel kurul yapılmasının kararlaştırıldığını belirterek, mevcut yönetim kurulunun yeniden göreve talip olup olmayacağının ilerleyen günlerde belirleneceğini söyledi. Alacan, Antalyaspor'u başarıya götürecek bir ekibin aday olması durumunda, kendilerinin aday olmayarak, yeni ekibe destek vereceğini bildirdi. 
     Yönetimde yaşanan sorunların takımın performansını etkilemeyeceğini de belirten Alacan, şunları söyledi 
     ''Futbolcular profesyonel olduğuna göre, onlar kendi işini yapmaları gerektiğinin bilincindedirler. Kendileriyle toplantı yaptık ve olaylardan etkilenmemelerini istedik. Hiçbir futbolcumuzun şu anda kulüpten alacağı yok. Eylül ayı taksitlerinin zamanında ödeneceğini kendilerine taahhüt ettik. Onlar da şampiyonluk hedefinden sapmayacakları sözünü verdiler. Antalyaspor, Birinci Süper Lig'e çıkacak. Biz buna inanıyoruz.'' 
     





</TEXT>
</DOC>
