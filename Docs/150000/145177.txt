<DOC>
<DOCNO> 145177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/yasam/yas02.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlar bu okula bayılıyor 
</HEADLINE>
<TEXT>

1.5 trilyona mal olan ama toprak kayması nedeniyle öğretime açılmayan okulu dört kez soyan hırsızlar, kapı ve pencerelerden Atatürk büstüne kadar her şeyi çaldı 
     YILMAZ ÖLMEZ Söke DHA 

     Aydın’ın Söke ilçesinde zemin etüdü yapılmadan heyelan bölgesine 1.5 trilyon liralık harcamayla inşa edilen ve bu nedenle eğitime de açılamayan Cumhuriyet İlköğretim Okulu’na hırsızlar dadandı. Toprak kayması nedeniyle yıkılma tehlikesiyle karşı karşıya kalan okul iki ayda dört kez soyuldu. 
     Moralı Dağı yamacında yapımına 2000’de başlanan beş katlı, 32 derslikli okul 1.5 trilyon liraya mal olarak geçen yıl tamamlandı. Ancak yağmur yağdığında dağdan kayan topraklar binaya dayanınca Milli Eğitim Bakanlığı, öğretmenleri de atanan okulun kesin kabulünü yapmadı. Yapılan incelemelerde proje ve inşaat ihalesi Ankara’da gerçekleştirilen okulun iki yıl önce 20.5 milyar liraya kamulaştırılan arsasının hareketli zemin olduğu anlaşıldı. 
     
     Bekçiyi de dövdüler 
     Milli Eğitim Müdürlüğü, kaymanın durdurulması için önümüzdeki aylarda çalışma yapılacağını belirtirken, okul bu kez de hırsız istilasına uğradı. 
     Okuldan 28 kapı, pencere, kalorifer petekleri, şofbenler, Atatürk büstü çalınırken, Atatürk büstü kaidesindeki yazılar söküldü. Son olarak önceki gün okula giren kişi ya da kişiler, 7 kapıyı daha söküp götürdü. 
     Okulun 9 aydır bekçiliğini yapan müteahhit firma çalışanı Hasan Dilaver ise yaşananlar hakkında şunları söyledi "Daha önce okula hırsızlık için gelen iki kişiyi önlemek isterken dayak yedim. Kafam yarıldı. Ailem de, ben de perişan olduk. Zaten bir süredir maaş da alamıyorum." 
     


YAŞAM 























</TEXT>
</DOC>
