<DOC>
<DOCNO> 106912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/yasam/yas03.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağlar’ın aşkı takımı yaktı 
</HEADLINE>
<TEXT>

Dikilispor’un gol umudu Çağlar, sezonun ilk maçı öncesi kız kaçırıp gözaltına alındı. Sahaya 10 kişi çıkan takımı da rakipten tam 7 gol yedi 
     SERKAN ADAR DHA 

     Dikilispor’un ağır hezimetiyle sonuçlanan maç, takımın gol ayağı 20 yaşındaki Çağlar Durmaz’ın aşık olup bunu da eyleme dökmesiyle başladı. 
     İzmir Birinci Amatör Küme’de mücadele eden takımlardan Dikilispor’un forvet oyuncusu Çağlar Durmaz, geçen çarşamba günü sevdiği 18 yaşındaki A.T. ile birlikte ortadan kayboldu. A.T.’nin ailesinin şikayeti üzerine polis hemen harekete geçti. 
     Çağlar Durmaz, yakalanıp gözaltına alındı ama sevgilisi A.T. ile evleneceğini söyleyince serbest bırakıldı. Ancak aşırı yorgunluk ve moral bozukluğu içindeki Çağlar, pazar günkü maça gitmedi. 
     Dikilispor, 10 futbolcuyla çıktığı maçta Çandarlıspor’dan 7 gol birden yedi. ama kulüp başkanı Sedat Öcal, Çağlar’a ceza vermeyi düşünmediğini belirterek "Ona ancak mutluluklar dilerim" diye konuştu. 
     
     Affettirecek 
     Dikili’de garsonluk yapan Durmaz ise, A.T’yi çok sevdiğini ve evlenmek amacıyla kaçtıklarını söyledi. Düğünü bir ay içinde yapacaklarını belirten Durmaz şöyle konuştu "Ailesinin şikayeti üzerine gözaltına alındım. Evlenmemize onay verilince de serbest kaldım. O yorgunlukla maça çıkamadım. Yenilgiye çok üzüldüm. Gelecek maçlarda atacağım gollerle kendimi affettireceğim." 
     



 YAŞAM 























</TEXT>
</DOC>
