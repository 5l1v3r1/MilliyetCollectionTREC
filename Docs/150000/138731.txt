<DOC>
<DOCNO> 138731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/soneko06.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın 3. büyük marinası 1 Mayıs'ta Turgutreis'te açılıyor... 
</HEADLINE>
<TEXT>

     Avrupa'nın 3. büyük marinası olduğu belirtilen 650 yatlık Doğuş Marina, 1 Mayıs 2003 tarihinde Bodrum Turgutreis'te hizmete açılıyor. 
     Turgutreis Beldesi Belediye Başkanı Ali Server Yazgan, yaptığı açıklamada, Avrupa'nın 3 büyük ve modern marinası olan Doğuş Marina'nın, Bodrum ve ülke turizmine önemli katkı sağlayacağına inandığını söyledi. 
     Yazgan, ''Marinanın, ünlü amiralimiz Turgut Reis'in yeri olan beldemizin Ege ve Akdeniz'e açılan kapısı olması da, ayrı bir özellik taşıyor'' dedi. 
     Marina bünyesinde bulunan 75 metrelik iskeleye, Kos ve Kalimlos'tan sefer yapan feribotlar da dahil olmak üzere bölgeye tur düzenleyen 500 kişi kapasiteli gemiler yanaşacak. Karalı ve denizli 100 dönümlük alanı kapsayan ve 4 bin ağaçla yeşillendirilen marinada Bodrum'dan sonra ikinci bir gümrük kapısı da hizmete girecek. 11 pontonun yer aldığı marinada 24 saat güvenlik hizmeti, hava raporu verilecek. 
     Doğuş Marina'da, akaryakıt istasyonu, su, telefon, tv, ilk yardım, bakım onarım, yangın söndürme, depo, duş, tuvalet, lift ve dalgıç hizmetlerinin yanı sıra geniş bir sosyal hizmet bölümü de yer alıyor. 
     Atıksu ve katı atık depolama ve arıtma, sintine suyu tahliye sistemlerine yer verilen marinada, restoranlar, kafe ve pastaneler, banka ofisleri, turizm hizmet ofisleri araç kiralama yerleri, çocuk oyun sahaları, yüzme havuzu, tenis kortu, basketbol ve mini golf gibi spor alanları ve süper market bulunuyor. 
     





</TEXT>
</DOC>
