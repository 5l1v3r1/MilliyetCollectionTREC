<DOC>
<DOCNO> 109136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/soneko18.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a destekSA "Eski püskü kanunlarla icraat yapıyoruz" 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, seçimlerde tek başına güçlü bir hükümetin gelmesinin önemli olduğunu belirterek, ''Çok ortaklıklar fayda getirmeyeceği için, birisinin kazanacağını bilsem, hangi konseptte olursa olsun, hangi fikirde olursa olsun, benim oyum, onun yanında olacak'' dedi. 
     Carousel Alışveriş Merkezi'nde Teknosa'nın yeni mağazasının açılışı sırasında gazetecilerin sorularını yanıtlayan Sakıp Sabancı, Ak Parti Genel Başkanı Recep Tayyip Erdoğan hakkında Yüksek Seçim Kurulu kararının hatırlatılması üzerine, ''Ben, partiden konuşmuyorum, kişiden konuşmuyorum. İlkeden konuşuyorum'' şeklinde konuştu. 
     Ortaklıkların başarılı yapılamadığını savunan Sabancı, 1944 yılında babasının 4 ortakla birlikte Türk Nebati Yağlar Fabrikası'nı kurduğunu, her biri tek başına başarılı olan bu ortakların, kolektif çalışamadıkları için başarılı olamadığını anlattı. 
     Sabancı, şunları söyledi 
     ''Bu numuneleri, siyasi hayatta da görüyoruz. Ortaklıklar, faydalı olduğu yerlerle olsa bile bizi hedefe yeterince vardıramıyor. O duygularla diyorum ki, mümkün olsa da güçlü, istikrarlı, devamlı hükümet gelse. Bunun yolu neydi Partiler Kanunu ve Seçim Kanunu'nu değiştirecektik. Onun tek amacı var. Güçlü, istikrarlı, devamlı hükümetler gelse, meseleler çabuk çabuk çözülse, daha iyi yaşam gelseydi.'' Siyasi Partiler Kanunu ve Seçim Kanunu'nun bugüne kadar değiştirilememesinden yakınan Sabancı, sözlerini şöyle sürdürdü 
     ''Bunları yapamadan seçime geldik. Şimdi, büyük hakemin önündeyiz. İnşallah büyük hakem, oyun sahibi, oyunu verirken dikkatli olsa, herkes daha hassas davransa ve mümkün olsa da bizi çok büyük ortaklıklara mahkum eden bir kompozisyon çıkmasa.'' Bu yasalar değiştirilmediği için bir risk olduğunu savunan Sabancı, ''Çok ortaklıklar fayda getirmeyeceği için, birisinin kazanacağını bilsem, bir partinin yalnız başına geleceğini, bu havayı verse... Oyumu atacağım güne kadar takip edeceğiz, hangi konseptte olursa olsun, hangi fikirde olursa olsun, benim oyum onun yanında olacak. Niye Güçlü, istikrarlı olacak.'' Turgut Özal'ın güçlü şekilde gelerek, çabuk kararlar aldığını ve adımlar attığını belirten Sabancı, bugün de buna ihtiyaç olduğunu ifade ederken, ''Mümkün olsa da oylar dağılmasa, bir yerlerde toplanabilse'' dedi. ''Oyunuzu en güçlüye vereceğim dediniz, AK Parti'yi mi işaret ediyorsunuz '' diye sorulması üzerine Sabancı, ''Yok efendim, başka güçlü de var. Deniz Baykal da. Ben yine söylüyorum, filan parti, bu böyle, öbürü şöyle demiyorum. Bu laflar geride kaldı. Güzel Türkiye, insanlara daha güzel yaşam önde'' diye karşılık verdi. 
     
     ''ARTIK YAZIK BE YETER...'' 
     Bir gazetecinin, ''Seçimi erteletme girişimi var. Bu gerçekleşirse, ekonomi nasıl etkilenir '' diye sorması üzerine Sabancı, şunları kaydetti 
     ''Artık yazık be yeter... İstikrarsızlık içinde, güven yok, istikrar yok diye bağırıyorduk. Sonra, hep beraber, karar verildi, hep beraber yola çıkıldı, zikzaklar yapmaya ne gerek var. Farzet ki ertelediniz. Ne kadar Şu kadar zaman. Ne kazanacaksın kardeşim, yine ne olacak '' 
     
     ''ERDOĞAN HAKKINDAKİ KARAR'' 
     Recep Tayyip Erdoğan ile ilgili karar hakkında ne düşündüğünün sorulması üzerine Sakıp Sabancı, şunları dile getirdi 
     ''Daima, daima meseleleri getirip kişilere bağlıyoruz. Daha alıcı oluyor. Halbuki, oraya bağlarken anasını yakalayalım. Anası nedir biliyor musun Bu memlekette eski püskü kanunlarla icraatlar yapma mecburiyetini yaşıyoruz. İşçi-işveren konusunda, 55 sene evvel yapılmış kanuna göre don biçiyoruz. 
     Parlamentonun ana işi, işin icaplarına, döneme göre yeni yeni kanunlar çıkarmak. Parlamentoda kanunları çıkaramıyoruz. Neden kanunları böyle uzun zaman değiştiremiyoruz Başka güncel meselelerle uğraşıyoruz. Yapıyorsak da birçok konuya bakın, yaz boz, yaz boz. Tamam yapamıyoruz, çünkü takım çalışmaları yapamıyoruz. Verimli yapamıyoruz. 
     Eski püskü kanunlarla icraatlar yaparken Sen şiir söyledin, bu şiirde şu anlam vardı, bunun içinde bu vardı. Ya, bu kanunu yaparken köprünün altından sular geçmiş, değişmiş yahu. Dünyanın gidişatı var be. Gorbaçov neler söylüyor, Bu sistem bu insanları mutlu etmiyor. diyor. Sen bekler miydin, Gorboçov'un çıkıp da sistemi böyle değiştireceğini. Her yerde, her yer değişebiliyor, adaptasyon var. Eski kanunlarla işler yapma mecburiyetleriyle Sen şiir söyledin, bunun içinde bu var, bunun içinde bu anlamı var. Yazık oluyor, kime Kişilere. Yetişmiş insanlar değerlidir. Sonra onlara, kararları veren hakimlere, yetkililere, onlara da mecbur ediyorsun, zor duruma getiriyorsun.'' Sabancı, yıl sonu yüzde 35 enflasyon hedefi ve yüzde 4 büyüme hedefinin tutup tutmayacağı sorusunu yanıtlarken de şunları söyledi 
     ''Bazı rakamları bol bol söylüyorduk. Enflasyonu senenin sonunda şuraya getireceğiz . Kaç defa söyledik. Sonu ne, ne kadar yakaladık Yakalayamadık. Çok güzel vaadettik. Zorluklar içinde reçeteler yazdık ve netice itibariyle yıllardan beri antrenmanımız var, söylerler, söylerler, rakamları vadederler, sonunda da yakalayamadık. Bir kere yakalayalım. İnşallah bu sene olsun diyeceğiz. İstikrarlı bir ortam, güçlü bir hükümet gelmedikçe çilemiz devam edecek.'' 
     





</TEXT>
</DOC>
