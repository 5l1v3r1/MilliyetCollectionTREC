<DOC>
<DOCNO> 120461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo14.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milano derbisinde, İnter'de Emre ilk 11 yer alıyor... 
</HEADLINE>
<TEXT>

     İtalyan futbolunda yarın akşam yapılacak Milano derbisinde, İnter'de Emre ilk 11'de sahaya çıkacak, Okan ile Conceiçao arasında ise forma savaşı yaşanıyor. 
     Son haftaların formda ismi Emre Belözoğlu, Teknik Direktör Hector Cuper'in vazgeçilmezi olmaya devam ediyor. Derbi maçında takımının önemli bir kozu olan Emre, İnter'in resmi televizyonu İnter Chanel'a demecinde, Pescara'da oynanan özel milli maçta alınan 1-1'lik sonucun kendisini memnun ettiğini, şimdi tek hedeflerinin Milan karşısında galibiyet olduğunu söyledi. 21 yaşındaki genç futbolcu, İtalya'ya karşı attığı golü, maç sırasında tribünde olan teknik direktörü Cuper ve İnter Kulübü Başkanı Massimo Moratti'ye armağan etti. 
     Geçen hafta ligde Roma'ya karşı attığı golle bu sezon İnter'deki ilk golünü kaydeden Okan ise yine aynı televizyon kanalına açıklamasında, ''Eğer Emre, Milan'a karşı da çarşamba akşamki gibi oynarsa kesin kazanırız'' dedi. 
     Bir hafta içinde 3 maç oynamalarını karşın, ''Bu derbi maçıdır. Yorgun değiliz, tam tersine çok iyiyiz'' diyen Okan'ın yarın ilk 11'de sahaya çıkması şüpheli gözüküyor. 
     İtalyan gazetelerine göre Teknik Direktör Cuper, Portekizli Conceiçao ile Okan arasında henüz seçim yapmazken, Portekizli futbolcu favori gösteriliyor. 
     
     JUVENTUS DA EMRE'YE TALİP 
     Bu arada, transfer pazarından ismi bir türlü eksik olmayan Emre'ye Juventus'un da talip olduğu iddia ediliyor. Corriere dello Sport'un haberinde, Juventus Teknik Direktörü Marcello Lippi'nin Emre'ye hayran olduğu ve bu futbolcuyu istediği belirtildi. 
     Gazete, İnter Başkanı Moratti'nin Juventus'un Emre'yi istemesine ''Hayır teşekkürler'' yanıtını vererek kapıyı kapattığını, Türk futbolcunun İnter'de dokunulmaz konuma geldiğini ifade etti. 
     Corriere dello Sport'ta ise ''Juventus, Emre konusunda pek pes edecekmiş gibi gözükmüyor. Bu yüzden yeni bir teklifle gelmeyeceğini kimse garanti edemez. Fakat şimdilik Emre'nin satışı lacivert siyahlı kulübün programında bulunmuyor. Moratti, Emre'yi dokunulmaz olarak gösteriyor''' denildi. 
     Öte yandan, yarın TSİ 21.30'da başlayacak Milan-İnter derbisi öncesi, bugüne kadar ligde yapılan maçlarda İnter'in Milan'a karşı 51'e 41 üstünlüğü bulunuyor. İnter, 11 Mayıs 2001'de 6-0'lık ve Fatih Terimli Milan'a karşı 4-2'lik ağır yenilgiler almıştı. 
     Şampiyonluk yarışı veren iki takımdan 2. sıradaki İnter, 3. sıradaki Milan'ın sadece 1 puan üzerinde bulunuyor. 
     





</TEXT>
</DOC>
