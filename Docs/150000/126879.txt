<DOC>
<DOCNO> 126879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur29.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TEM Otoyolu'nun Tuzle kesiminde Tır yandı, trafik kilitlendi 
</HEADLINE>
<TEXT>

     TEM Otoyolu'nun Tuzla kesiminde meydana gelen trafik kazasında içinde solvent maddesi bulunan TIR, tamamen yandı. Otoyol yaklaşık 2 saat süreyle trafiğe kapandı. 
     TEM Otoyolu Tuzla Orhanlı Mevkii'nde saat 13.30 sıralarında meydana gelen kazada, Metin Sayar'ın kullandığı 41 D 9879 plakalı TIR, önündeki Yakup Selvi yönetimindeki 54 MDR 83 plakalı kömür yüklü kamyonu sollamak isterken, bu araca arkadan çarptı. Çarpma sonucu devrilen TIR'ın içindeki bidonlarda bulunan solvent maddesi çıkan kıvılcımlardan alev alarak yanmaya başladı. 
     Solvent dışında deri mont ve ayakkabı gibi kolay yanıcı giyim eşyaları da taşıyan TIR aracının şoför kabininde sıkışan Metin Sayar, çevreden dumanları görerek olay yerine yetişen İmdat Kısa ve arkadaşı tarafından araçtan çıkarılarak hafif yaralı olarak kurtarıldı. 
     Metin Sayar'ın araçtan çıkarılmasının ardından TIR'ı tamamen saran yangın, Pendik, Tuzla itfaiye ekiplerinin müdahalesiyle söndürüldü. 
     Kaza ve ardından çıkan yangın nedeniyle yaklaşık 2 saat süreyle çift yönlü olarak trafiğe kapatılan TEM Otoyolu, itfaiye ve karayolları ekiplerinin çalışmaları sonucu temizlendikten sonra yeniden trafiğe açıldı. 
     





</TEXT>
</DOC>
