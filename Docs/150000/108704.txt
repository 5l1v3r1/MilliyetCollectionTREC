<DOC>
<DOCNO> 108704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo08.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 2'yi aşamıyor... 
</HEADLINE>
<TEXT>

     UEFA Kupası 1. tur ilk maçında Bosna Hersek'in Sarajevo takımı karşısında kendi sahasında ilk yarıyı 2-0 önde kapattığı maçın sonunda 2-2 berabere kalan Beşiktaş, bu sezon yaptığı karşılaşmalarda galibiyeti korumakta zorlanıyor. 
     Siyah-beyazlılar, ligde Bursaspor ve Göztepe maçından sonra, UEFA Kupası'nda da Sarajevo karşısında üstünlüğünü koruyamayarak, beraberliğe razı oldu. 
     Beşiktaş, ligin ilk haftasında deplasmanda Bursaspor karşısında 2 kez öne geçmesine rağmen, galip gelmeyi başaramadı. 
     Bursa deplasmanında Pancu ile önce geçen siyah-beyazlılar, 2 dakika sonra Junior'un golüne engel olamadı. İkinci yarıda da Tümer ile skoru 2-1 yapan ''Kara Kartallar'', 4 dakika sonra Okan'ın penaltıdan attığı golle 2-2 berabere kaldı ve 2 puan yitirdi. 
     Ligin 5. haftasında da Göztepe deplasmanında Ahmet Dursun ve Sergen'in golleriyle devreyi 2-1 önde kapatan Beşiktaş, ikinci yarıda Zafer'in golünü engelleyemedi ve 2-2 berabere kaldı. 
     Dünkü maçta ise ilk yarıyı Pancu ve Ahmet Dursun'nun golleriyle 2-0 önde kapatan siyah-beyazlılar, ikinci yarıda yediği 2 golle, 2-2 berabere kalarak, rövanş için istediği sonucu alamadı. 
     
     2 GOLDEN FAZLA ATAMIYOR 
     Bu sezon yaptığı 6 resmi maçta da 2'şer gol atan Beşiktaş, henüz 2 gol barajını aşamadı. 
     Siyah-beyazlılar, 6 maçın 3'ünde attığı 2'şer gollerle galip gelirken, 3 maçta ise rakip kalelere gönderdiği 2'şer gol, galibiyete yetmedi. 
     
     MAÇLAR VE GOLLER 
     Beşiktaş'ın bu sezon oynadığı resmi maçlar ve sonuçları şöyle 
Bursaspor-Beşiktaş.. 2 - 2 
Beşiktaş-Kocaelispor 2 - 1 
İstanbul-Beşiktaş... 1 - 2 
Beşiktaş-Diyarbakır. 2 - 0 
Göztepe-Beşiktaş.... 2 - 2 
Beşiktaş-Sarajevo... 2 - 2 
     





</TEXT>
</DOC>
