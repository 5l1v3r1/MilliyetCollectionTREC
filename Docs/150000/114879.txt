<DOC>
<DOCNO> 114879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo02.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da yabancı futbolcuların gole katkısı yok... 
</HEADLINE>
<TEXT>

     Birinci Süper Futbol Ligi'nde gol bakımından kısır bir sezon yaşayan Trabzonspor'da, yabancı oyuncuların gole katkısı geçen sezona oranla düştü. 
     Geçen sezon ilk 9 haftasında attıkları gollerle bordo-mavili takımın gol yükünü çeken yabancı oyuncular, bu sezon gol yollarında sıkıntılar yaşadı. 
     Geçen sezonun 9. haftası sonunda bordo-mavili takımın kazandığı 16 golün 10'unu yabancı futbolcular kaydederken, bu sezon ilk 9 haftada yabancılar yalnızca 1 gol atabildi. 
     
     DA SILVA VE BUSHAJ FAKTÖRLERİ 
     Trabzonspor'dan sezon öncesi Elazığspor'a transfer olan Brezilyalı oyuncu Rabson Da Silva, geçen sezon ilk 9 hafta sonunda 5 gol atarak, yabancı oyuncuların gollerinin yarısına imza atmıştı. 
     Trabzonspor'un geçen sezon devre arasında İstanbulspor'dan transfer ettiği forvet oyuncusu Bushaj ise henüz bordo-mavili takım forması altında golle tanışamayınca, yabancı oyuncuların gol yüzdesini düşürdü. 
     
     AURELIO DA DÜŞÜŞTE 
     Bu sezon ligin 8. haftasında Bursaspor deplasmanında penaltıdan attığı golle bordo-mavili takımda yabancıların tek golünü kaydeden Aurelio da, geçen sezona oranla düşüşte. 
     Brezilyalı oyuncu, geçen sezon ilk 9 haftasında rakip fileleri 4 kez havalandırmıştı. 
     
     YABANCILARIN İSTİKRARI 
     Trabzonspor'da yabancı oyuncuların en istikrarlısı Brezilyalı oyuncu Aurelio oldu. 
     Karadeniz ekibinde Aurelio orta alan 9 maçta 810 dakika forma giyerken, Bushaj forvet 7 maçta 289, Oumar savunma 3 maçta 270, Güney Koreli Lee Eul Yong orta alan 5 maçta 214, Somers orta alan ise 1 maçta 26 dakika görev yaptı. 
     Ayrıca, Trabzonspor'un kalecisi Petkoviç de 9 maçta 810 dakika görev yaptı. 
     
     BORDO-MAVİLİ TAKIMDA, İLK 9 HAFTALAR 
     Trabzonspor'da, son 2 sezonda ilk 9 haftada yabancı oyuncuların attığı goller şöyle 
2001-2002 Da Silva 5 , Aurelio 4 , Somers 1 
2002-2003 Aurelio 1 
     





</TEXT>
</DOC>
