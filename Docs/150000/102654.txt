<DOC>
<DOCNO> 102654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/yazar/bila.html </URL>
<DATE> 2002/08/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal - Derviş görüşmesi 
</HEADLINE>
<TEXT>

     CHP lideri Deniz Baykal ile Kemal Derviş, bugün görüşecekler. Bu görüşme Baykal ve Derviş’in ortak ifadelerine göre, birlikte çalışmanın başlangıcı olacak. 
     Görüşme öncesinde, yeniden "ittifak" mı, "iltihak" mı tartışmaları gündeme taşındı. 
     Derviş ve kurmayları, Baykal görüşmesi öncesinde İstanbul’da hazırlık çalışması yaptılar. Derviş, bu hazırlık çerçevesinde çalışma anlayışını bugün Baykal’a aktaracak. 
     Peki Baykal cephesinde durum ne 
     CHP lideri dünkü görüşmemizde, önce ittifak - iltihak konusuna açıklık getirdi 
     "Kavram kargaşası yaratılarak bir engelleme yapılmaya çalışılıyor. Bunun altında yatan, Derviş’i CHP’den nasıl uzaklaştırırız, sorusudur. Bu gayretin amacı kurulmuş olan bu yakınlığı bozmak. Araya nifak sokmak, Derviş’i CHP’den ayırmaya çalışmak. İttifak mı iltihak mı tartışması yaratılmasının nedeni budur. Biz bunlarla ilgili değiliz. Yöntem önemli değildir. Önemli olan birlikte yürümektir. Biz birlikte yürüyoruz ve bu yürüyüşe katılımı artırmaya çalışıyoruz." 
     Baykal, bugün Derviş ile yapacağı görüşmeye ilişkin olarak, "kesin bir pazarlık yaşanacak" beklentisi oluşturulmaya çalışıldığını, bunun da çok büyük bir yanlış olduğunu vurgulayarak, şu değerlendirmeyi yaptı 
     "Böyle bir pazarlık hazırlığımız ve arayışımız yok. Üç senden beş benden gibi bir yaklaşımımız yok. Konuşulacak olan bu değil. Bir pazarlık yaklaşımı içinde değiliz. Biz bir ortak anlayışı konuşuyoruz. Bu anlayışta hep birlikte yürüyüşü konuşuyoruz. Kimseyi dışlamadan herkes hepimizdir, yaklaşımı ile çalışıyoruz." 
     CHP lideri, Kemal Derviş’in CHP’ye yönlenmesinin iki önemli etkisi ve sonucu olduğunu belirtiyor 
     "1- Derviş’in tabloyu doğru okuyarak CHP’ye yönelmesini halk benimsemiş ve desteklemiştir. Aldığımız olumlu tepki ve yansımalar bunu gösteriyor. 
     2- Bazı kesimlerin siyaseti düzenleme, insanlara kendi istedikleri gibi rol dağıtma girişimleri başarısız olmuştur. Derviş’in CHP’ye yönelmesinin sonuçlarından biri de budur." 
     Baykal, 4 Kasım’da sol eksenli iktidar oluşturmanın gereği olarak herkesi kucaklayan bir yaklaşımla seçime yöneleceklerini vurguluyor. Derviş’in de bu arayışta olduğunu belirten Baykal, DSP ve YTP’liler de dahil olmak üzere, herkesin CHP’nin öncülüğündeki bu yürüyüşe katılmasını istiyor. Baykal, Derviş ile bugün yapacağı görüşmenin bir pazarlık değil birlikte çalışma olacağını vurguluyor. 
     Solda birliğin gerekli olduğunu belirterek, bu çerçevede DYP ve YTP’ye de sıcak mesajlar yolluyor. 
     
     







Bektaşilik ve Alevilik 


Bir portre 


Baykal - Derviş görüşmesi 


ABD mi, PBD mi 


Bahçeli’yi sürpriz bekliyor 


Siyasetteki parçalanma ekonomide de gözleniyor 


Devlette para yok ama millette çok 


Yalanlar ve doğrular 


Naylon Holding 


Müslüman Dilendirmezler Cemiyeti... 


Derviş Baykal el ele 


Reisler izin verirse... 


IMF’nin güvendiği adamlar neye yarıyor 


Buğdayı üreten ağlıyor spekülatör göbek atıyor 


</TEXT>
</DOC>
