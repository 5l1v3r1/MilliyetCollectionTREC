<DOC>
<DOCNO> 115816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sontur09.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB lobisi için Kopenhag'a bisikletle gidecek 
</HEADLINE>
<TEXT>

     Sanatçı Tayfun Gültekin, 4 Kasım sabahı bisikletiyle İstanbul'dan yollara çıkarak AB Zirvesi'nin yapılacağı Kopenhag'a gidecek. 
     Yolculuğuna "Bireysel Sessiz Yürüyüş" adını veren müzisyen Gültekin, Türkiye'nin güzelliklerini tanıtıcı CD'lerle İlerleme Raporu'nda Türkiye'yi itham eden AB'nin karşısına çıkacak. 
     Evrensel Sanatlar Müzik Merkezi Kurucusu Gültekin, Aralık ayında Kopenhag'da gerçekleşecek olan AB Zirvesinde Türkiye'nin AB adaylığına destek vermek için bisitletle Kopenhag'a gidiyor. Yolculuğuna "Bireysel Sessiz Yürüyüş" adını veren Gültekin, 4 Kasım'da Taksim Atatürk anıtına çelenk koyduktan sonra bisikletiyle Kopenhag'a doğru yola çıkacak. 
     
     1789 KİLOMETRE PEDAL ÇEVİRECEK 
     İpsala'dan Yunanistan'a geçecek olan Gültekin, Yunanistan'daki bisikletli yolculuğunun ardından feribot ile İtalya'ya gidecek. Burada Ancona, Rimoni, Bologna, Modena, Parma ve Milano yollarında pedal çevirecek olan Gültekin, Alp'lerin uzun tünellere sahip olması nedeniyle yolculuğunun bu bölümünü araçla tamamlayacak. Gültekin, daha sonra Basel kenti aracılığıyla İsviçre, Fransa ve ardından Almanya'dan geçerek yaklaşık 1789 kilometre süren bisiklet yolculuğunu Danimarka'nın başkenti Kopenhag'da tamamlayacak. 
     Gültekin, her gittiği ülkede hazırladığı bir bildiriyi basına dağıtacak. Kopenhag'a ulaştığında ise Türkiye'yi, Türkiye'nin güzelliklerini tanıtan CD ve belgeleri, ayrıca hazırladığı bildirisini AB Sekreteryası'na verecek. Bu nedenle Türk elçiliğinden kendisi için AB Sekreteryası'ndan randevu almasını isteyen Gültekin, uygun ortamın hazırlanması halinde dünya insanlığına sevgi veren eserlerden oluşan bir konser de verecek. 
     Gültekin, dünya insanlığının bilimsel, sanatsal, kültürel birliğinin Avrupa Birliği'nden geçtiğini söyledi. Avrupa Birliği'nde Türkiye konuşulurken bir sanat adamı olarak bu eylemi realiteye sokmak istediğini söyleyen Gültekin, bilim, sanat ve kültür olmazsa sadece ekonomik işbirliği ile realite olamayacağına dikkat çekti. Gültekin, şunları kaydetti 
     "AB normları çerçevesinde hareket etmemiz gereğine inanıyorum. Birey insanın önde tutulduğu normlarda birey insan olarak bu eylemi veriyorum. Ülkemin güzelliklerini tanıtıcı belgeleri götürmem İlereme raporlarında Türkiye'yi abartıcı şekilde itham etmeleri karşısında düzeltici bireysel bir davranış olacağına inanıyorum. Yasalar geride, insanlar önde. Zamanla ülkemde yasalar önde yol gösterici olacaktır, buna da inanıyorum. Demokratik açılımlara, insan haklarına gereken önemler verilecektir. Bunu siyasi bilimciler, hep beraber ele alıp çözümleyecektir. Bu bir siyasi birliktir, bir işbirliğidir. Fakat bilim sanat kültür işbirliğinin temellerinin atılması sanki unutulmuş gibidir. Bu eylemin bu anlamda değerlendirilmesini düşünüyorum." 
     





</TEXT>
</DOC>
