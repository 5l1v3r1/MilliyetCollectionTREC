<DOC>
<DOCNO> 124973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/soneko10.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, elindeki batık gayrimenkulleri yarın satışa çıkarıyor... 
</HEADLINE>
<TEXT>

     Bankacılık Düzenleme ve Denetleme Kurumu BDDK Tasarruf Mevduatı Sigorta Fonu'nun elinde bulunan 263 gayrimenkul ile batık durumdaki TYT Bank, IMPEXBANK ve Marmarabank'ın 24 gayrimenkulu, Turyap tarafından yarın, Profilo Alışveriş Merkezi'nde yapılacak müzayede ile satışa sunulacak. 
     Muhammen bedeli 150 trilyon lira olan 27 ildeki çeşitli gayrimenkullerin müzayede ile satışına, katılımcılar internet, telefon, kapalı zarf usulü ve vekalet vererek teklif verme yöntemiyle de katılabilecekler. Internet yolunu kullananlar, www.kontratmüzayede.com adresinden teklif yapabilecekler. 
     Müzayedeye İstanbul dışından katılmak isteyenler için Ankara, İzmir, Gaziantep, Adana, İçel, Muğla, Bursa, Eskişehir ve Kocaeli'nde bulunan Turyap temsilciliklerinde seans odaları kuruldu. Katılımcılar tekliflerini Turyap seans odası yöneticisi aracılığıyla Profilo'daki müzayede salonuna iletebilecekler. 
     Müzayedeye katılım için, 3 milyar lira teminat yatırılması gerekiyor. 
     
     KAPALIÇARŞI'DA MASA KADAR DÜKKAN 
     Satılık gayrimenkuller arasında en ilginç olanlardan biri Kapalıçarşı'daki 0.66 metrekarelik dükkan. Masa büyüklüğündeki dükkanın muhammen bedeli 22.5 milyar lira olarak saptandı. 
     Müzayede portföyünde, 4 milyar liradan 12 trilyon liraya kadar gayrimenkul bulunuyor. 
     Zincirlikuyu'da bir işyeri binası 12 trilyon lirayla en yüksek fiyatlı gayrimenkulu oluştururken, Eyüp'te 5 trilyon liraya fabrika, İstanbul'da 1 trilyon liraya bağ, Çankaya'da 4.5 trilyon liraya mağaza, 3 trilyon liraya Karaköy'de 6 dükkan ve 3 ev, 6.5 milyar liraya mesken, Silivri'de 8.5 milyar liraya yazlık, Dolapdere'de 4 milyar liraya çay ocağı, satışa çıkarılacak gayrimenkuller arasında yer alıyor. 
     Ayrıca, müzayedede satışa sunulacak Ataköy Turizm Tesisleri ve Ticaret A.Ş'nin yüzde 0.41 oranındaki 27 bin 999 adet hissesinin muhammen bedeli 493 milyar lira, Hür Sigorta A.Ş'nin yüzde 9.20 oranındaki hissesinin de muhammen bedeli 89.4 milyar lira olarak belirlendi. 
     Bu arada, gayrimenkuller arasında Emlakbank'ın eski genel müdürlük binası, Maltepe Yaşamkent'te inşaatı yarım kalan konutlar, Kadıköy Kalamış Residence'de 240 metrekare alanlı daire, Beykoz'da Hekimler Sitesi'nde 160 metrekare alanlı dubleks daire, Bebek'te 215 metrekare alanlı Boğaz manzaralı daire, Mecidiyeköy'de 5 bin 760 metrekare alanlı iş merkezi ve arsası, Zeytinburnu Tercüman Blokları'nda 100 metrekare alanlı daire de yer alıyor. 
     Bankacılık Düzenleme ve Denetleme Kurumu Tasarruf Mevduatı Sigorta Fonu'na devredilen bazı bankaların gayrimenkulleri ile bu bankalardan Etibank'a ait 136 tablo ve 19 halı, geçen yıl Aralık ayından bu yana açılan çeşitli müzayedelerle Eskidji tarafından satılmıştı. 
     





</TEXT>
</DOC>
