<DOC>
<DOCNO> 116624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/ekonomi/eko02.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarar, terzi timiyle yurtdışına açılıyor 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Erkek giyimin önde gelen firmalarından Sarar 2005 yılına kadar tüm dünyada 30 mağaza açmayı hedefliyor. Öncelikli olarak ABD’yi hedef alan firma, New York’un ardından Las Vegas, Teksas ve Washington’da mağaza açacak. Girmeyi planladıkları pazarlar arasında Çin’in de bulunduğunu söyleyen Sarar Yönetim Kurulu Bakanı Cemalettin Sarar, "Mağazalarda satış için oturup beklemeyeceğiz. O ülkenin en ünlü kişilerinin kapılarını çalıp onlara koleksiyon satacağız" dedi. Üç ay önce şirketlerinde 40 kişilik terzi ekibi kurduklarını anlatan Sarar, "Artık el işçliği ile hazırlanmış ısmarlama takımlar dikiyoruz. Terzilerimizi önümüzdeki dönem yurtdışındaki mağazalara da göndereceğiz" diye konuştu. 
     
İki ay önce New York’ta mağaza açtınız. Yurtdışında başka mağazalar da açacak mısınız 
     İstanbul İkitelli’de showroom açıyoruz. Bazı imalatlarımızı İstanbul’a kaydırmak istiyoruz. 40 - 45 bin metrekarelik bir alanda inşaatımız devam ediyor. Eskişehir uzak olduğu için müşterilerimiz zorluk çekiyor. Bunu aşmak için İstanbul’a ağırlık verip, merkez yapacağız. Ayrıca yurtdışında da faaliyetlerimiz devam ediyor. ABD’de Sarar USA isimli bir firma kurduk. Orada ilk mağazamızı iki ay önce New York’ta açtık. 350 metrekare bir mağaza bu. 2003 yılında Teksas, Las Vegas ve Washington’da olmak üzere ABD’de üç mağaza daha açacağız. 
     
Neden Las Vegas 
     Las Vegas kumar cenneti olduğu için orada para çok. Ayrıca binlerce turiste ev sahipliği yapıyor. Kumar cenneti alışveriş cenneti olmak üzere. Almanya, Hollanda ve Belçika’da da bu sene içinde mağaza açtık. Mağaza açacağız ama durmayacağız. O ülkedeki ünlülerin kapısını çalıp, koleksiyonumuzu satacağız. Kumaş ve örnekler götürecekler. Ismarlama kıyafet dikeceğiz onlara. Ismarlama kıyafet dikmeye Türkiye’de üç ay önce başladık. 40 kişilik ekip kurduk. Eski el işi terzilik yapıyoruz. Yakında bunun gibi ekipleri yurtdışında da kuracağız. Oralara Türk terzilerini göndereceğiz. 
     
ABD dışındaki hangi ülkelere mağaza açmayı planlıyorsunuz 
     Hedeflerimiz arasında Londra, Paris, Milano ve İsrail var. Önümüzdeki dönem mağazacılığa daha fazla önem vereceğiz. Çin de önemli bir pazar ve Pekin’de de mağaza açmayı düşünüyoruz. Yavaş yavaş oraya da yayılacağız. Çünkü bu ülkeden yoğun işbirliği teklifleri alıyoruz. 
     
2005’te kotalar kalkacak. Sizce bu yönde ne gibi tedbirler alınmalı 
     2005’te kotalar kalkıyor. En korkulu rüyamız Çin. Bu nedenle markalaşmamız gerek. Bizim de tüm amacımız ismimizi duyurarak dünya markası olmak. Biz 2005 yılına kadar 30 mağaza açmayı planlıyoruz. Her mağazanın maliyeti 250-300 bin dolar arasında değişiyor. Çin denilince şunu da söylemek istiyorum. Geçtiğimiz günlerde müşterilerimiz, Sarar markası taşıyan Çin’de üretilmiş bazı ürünler getirdiler. Çin’de Sarar markasıyla taklit üretim yapıldığını öğrendik. "Made in China" yazan bu taklit ürünlerin örnekleri şu anda Eskişehir’de. Bu nedenle yaratıcı olmamız lazım. Yaratıcı olursak herkes bizi taklit eder ve rekabette biz kazanırız. 
     
Yeni sektörlere de girecek misiniz 
     Bu yıl turizm sektörüne de giriyoruz. Öncelikle Bozüyük’te otel ve alışveriş merkezinden oluşan büyük bir tesis kuracağız. Biz 58 senelik firmayız. İhracatın toplam satışlarımızdaki payı yüzde 60’a çıktı. Bu yılki ciromuz 100 milyon dolar olacak. Toplam 4 bin çalışanımız var. Otomotiv, akaryakıt ve sigorta sektörlerinde de faaliyet gösteriyoruz. 
     
Bugün seçim günü. Siz bu seçimden ne bekliyorsunuz 
     Arzum sandıktan istikrarlı bir hükümetin çıkması. Bugün verdiğimiz ilanlarda "Takım aranıyor" dedik. İlandaki askı boş. Aranan takım elbise değil, ülkemizi yönetecek bir takım. Türkiye’yi aydınlık yarınlara taşıyacak bu takımı yani hükümeti seçmek de hepimizin sorumluluğu. 
     
     Milli Takım’a nazar boncuklu düğme diktik’ 
Milli Takım’a, Galatasaray’a ve Eskişehirspor’a sponsor oldunuz. Futbola ilginiz önümüzdeki dönem de devam edecek mi 
     Futbol bizim için çok önemli. Milli takımın ceketlerine nazar boncuğundan düğmeler yaptık. Milli Takım henüz Güney Kore’ye gitmeden önemli derece alacakları içime doğdu. Bu takım kupayı almaya gidiyor dedim. Nitekim üçüncü olduk. Nasıl Türk Milli futbol takımı adını dünyaya duyurduysa, Sarar da adını duyurmak için yola çıktı. Almanya, Belçika, İtalya, Hollanda gibi bulunduğumuz ülkelerdeki en iyi futbol takımlarına da sponsor olmak istiyoruz. Bunun için çalışıyoruz. 
     



 EKONOMİ 




















</TEXT>
</DOC>
