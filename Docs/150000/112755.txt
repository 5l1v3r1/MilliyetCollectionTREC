<DOC>
<DOCNO> 112755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur20.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, "önce işsizlik" dedi... 
</HEADLINE>
<TEXT>

     DYP Genel Başkanı Tansu Çiller, iktidara geldikleri zaman önce ülkedeki işsizlik sorununu halledeceklerini söyledi. 
     Çiller, partisince düzenlenen mitinge katılmak üzere, uçakla İstanbul'dan Çanakkale'ye geldi. Çanakkale Havaalanı'nda partili topluluk tarafından karşılanan Çiller, DYP otobüsünden halkı selamladıktan sonra Cumhuriyet Meydanı'ndaki mitinge katıldı. 
     Konuşmasına, ''Şehitler ve kahramanlar diyarı Çanakkale'de bulunmaktan gurur duyuyorum'' diye başlayan Çiller, Çanakkale'nin kendisine ilham verdiğini kaydetti. Hükümetin Irak'ta yaşananlar karşısında ''sessiz ve pasif kaldığını'' savunan Çiller, şöyle konuştu 
     ''Ben, geçmişte terörle mücadele yaparken Terör ya bitecek, ya bitecek dediğimde, Çanakkale'ye değişik illerden gelerek, bu ülkeyi böldürmem deyip mücadele ederken, şehit olanlardan ilham aldım. Şimdi ise Kuzey Irak'ta Kürt parlemantosu toplandı. Çiller ruhuyla bütün dünyaya sesleniyorum Hiçkimse Türkiye'nin gücünü yok zannetmesin, Irak'ta devlet kurup bu ülkeyi parçalamaya kalkmasın. Karşılarında bizi bulurlar bizi... Bu böyle bilinmeli. Bakın, buradan sesleniyorum, ABD'de duysun bunu, diğerleri de duysun...'' Konuşması sık sık ''Başbakan Çiller'', ''Türkiye seninle gurur duyuyor'' sloganlarıyla kesilen Çiller, Türkiye'yi Gümrük Birliği'ne DYP'nin soktuğunu, AB'ye de DYP iktidarında girileceğini söyledi. 
     
     ''DERVİŞ'İ GETİRDİLER...'' 
     Türkiye'de işsizliğin son yıllarda arttığına da işaret eden Çiller, DYP iktidarında önce işsizliği çözmeye çalışacaklarını belirtti. 
     İşsizliğin her sorunun başı olduğunu anlatan Çiller, ''Beş yıldır biz iktidarda yokuz. İktidara geldiğimizde önce işsizliği halledeceğiz. Analarımız, bacılarımız en çok eşlerinin, çocuklarının işsizliğinden yakınıyorlar. Biz iktidara geleceğiz ve ülkede işsiz bırakmayacağız. İşsizlik çözülürse, sorunlar da çözülür'' diye konuştu. 
     Çiller, Hükümet'i de eleştirerek, Türkiye'nin son beş yılda fakirleşip, üretim yapamaz hale geldiğini de öne sürdü. Çiller, ''Beş yıldır DYP'nin olmadığı iktidarda, bu hükümet Türkiye'yi dünyanın en borçlu ve fakir ülkesi yaptı. Derviş'i getirdiler o da aldığı dolarları batık bankalara verdi'' dedi. 
     Çiller, meydandaki halka, ''Soruyurum size, ben 1 tek dolar için kimseye el açtım mı Sizi ezdim mi '' diye sorup ''Hayır'' cevabı alınca, ''O zaman bu hükümeti 3 Kasım'da sandığa gömün. Sizlerden diğer partilere daha önceki seçimde verdiğiniz oyları istiyorum'' dedi. 
     
     "ECEVİT'İN 2 BAKANINA OY VERMEYİN" 
     DYP Lideri Çiller, hükümetin dört ortaktan kurulduğunu da belirterek, ''Bir tarafta DSP-MHP-ANAP, diğer tarafta ise Derviş var. Derviş bugün CHP'ye gitti. CHP'ye bakıyoruz, orada Ecevit'in iki bakanı var. Bir tarafta Baykal, diğer tarafta Derviş. Ecevit ne yaptı ki bu ülkeye onların iki bakanı bir şeyler yapsın. Ecevit'in iki bakanına oy vermeyin'' diye konuştu. 
     
     AKBULUT VE TÜRKEŞ 
     Tansu Çiller'den önce ''Çanakkale'nin eniştesi'' olarak kürsüye çağırılan Yıldırım Akbulut da, halkın DYP iktidarını beklediğini söyledi. 
     ATP Genel Başkanı olarak kürsüye davet edilen Tuğrul Türkeş ise MHP Lideri Devlet Bahçeli'yi eleştirerek, ''Milliyetçilik yaylaya çıkarak, baklava börek yiyerek olmaz'' dedi. 
     
     ÜRÜNLERİNİ YOLA DÖKTÜLER 
     Öte yandan, Havaalanı'ndan DYP Otobüsü ile miting yapılacak olan meydana ilerleyen Çiller'in önünü, köprübaşı Cuma Pazarı mevkiinde üreticiler keserek, ellerinde kalan domates ve biberleri yollara döktüler. 
     Üreticiler, Çiller'e, ''ürettiklerinin karşılığını alamadıklarını, 1 kilo domatesin bir bardak çay bile etmediğinden'' yakındılar. Çiller ise DYP iktidarında sorunlarının çözüleceği sözünü verdi. 
     Çanakkale mitingini tamamlayan Tansu Çiller, Havaalanı'ndan geldiği uçağa binerek, miting yapacağı Kocaeli'ne gitti. 
     





</TEXT>
</DOC>
