<DOC>
<DOCNO> 121642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo31.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü 3-4 hafta oynamayacağım... 
</HEADLINE>
<TEXT>

     Fenerbahçe'nin milli kalecisi Rüştü Reçber, sakatlığı için kendisine uygulanan tedavinin 3-4 hafta süreceğini ve bu süre içinde maçlarda forma giyemeyeceğini söyledi. 
     Rüştü, Samandıra Tesisleri'nde düzenlediği basın toplantısında, Kocaelispor maçından sonra doktorlarla konuşulduğunu, sakatlığının ancak dinlenerek ve tedaviyle geçebileceğinin belirtildiğini ifade ederek, ''Biz de hemen tedaviye başladık. Bunun 3-4 hafta sürebileceği söyleniyor. Bu süre inebilir de çıkabilir de. Herşey tedavi sırasında açıklık kazanacak. Bu sakatlığım, öldürmeyen ama süründüren bir sakatlık. Aylarca sürebiliyor'' diye konuştu. 
     Sakatlığının 17. Dünya Kupası öncesi meydana geldiğini vurgulayan Rüştü, şöyle konuştu 
     ''Kupa nedeniyle tedavi uygulayamadık. Daha sonra 8 günlük bir tatilin ardından Avusturya kampına katıldım. Werner Lorant da Şenol Güneş hocam da benden biraz özveri göstermemi istediler, ben de gösterdim. Daha sonra Lorant tedavimde en büyük etken oldu. Sağlıklı bir Rüştü istiyorum, tedaviye başla dedi. Biz de iğne tedavisine başladık. Umarım kısa sürede formama kavuşurum.'' Milli kaleci, bir gazetecinin ''Yani ilk yarıyı kapadın mı '' sorusuna ise, ''Tedavim süresince oynayamayacağım. Belki bu ilk yarı sonunu bulabilir. Ancak herşey vücudumun tedaviye göstereceği reaksiyona bağlı'' dedi. 
     
     YEDEK KALECİLERE DESTEK 

     Rüştü Reçber, kendisinin yokluğunda Fenerbahçe'nin kaleci sorunu yaşamayacağını, çünkü yedek kaleciler Volkan, Oğuz ve Recep'e güvendiğini söyledi. 
     Volkan'ın Ümit Milli Takım kalesini koruduğunu, Oğuz ve Recep'in de iyi kaleciler olduğunu ifade eden Rüştü, ''3'ü de güvendiğim, inandığım kardeşlerim. Uzun zaman yedek kalsalar da görev verildiğinde ellerinden geleni yaparlar. Kalede problem yaşamayız. Bu konuda benim şüphem yok, kimsenin de olmasın'' şeklinde konuştu. 
     
     ''WASHİNGTON'A ÜZÜLDÜM'' 

     Washington'un anjiyo olmasına çok üzüldüğünü belirten milli kaleci, beklemediği bu olay karşısında çok şaşırdığını kaydetti. 
     Rüştü, Washington'un bir an önce aralarına dönmesini ümit ettiğini vurgulayarak, şunları söyledi 
     ''Dün onunla birlikte hastaneye gittik. Ben iğne tedavisi için, O da test için hastanedeydi. Ben tedaviden çıktıktan sonra anjiyo olduğunu öğrendim ve hemen yanına gittim. Çok üzgündü. Ancak üzülmesin, bizler ona yardımcı olacağız. Bizim desteğimiz ve kendi çabasıyla kısa sürede aramıza dönecektir.'' Bir gazetecinin, Washington'da çıkan sağlık sorunun, sezon başında yapılan sağlık kontrollerinin yetersizliğini gündeme getirip getirmediğiyle ilgili sorusuna ise Rüştü, ''Bu taktiri ilahi bir olay. Sağlık kontrolünde sezon başında bir şey çıkmamış. Kendisi şeker hastası. Belki de bu durum, hastalığının ani ortaya çıkmasına neden olmuştur. Biz futbolcular vücudumuzla ve fiziğimizle bir şeyler yapan insanlarız. Kendimize çok dikkat etmeliyiz. Geçmişte de bu nedenle vefat eden ağabeylerimiz oldu. Allah'tan dileğim, kimsenin başına böyle rahatsızlıklar vermemesi'' diyerek sözlerini tamamladı. 

     
</TEXT>
</DOC>
