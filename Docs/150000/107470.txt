<DOC>
<DOCNO> 107470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sontur22.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Erbakan'ın adaylığını değerlendiriyoruz" 
</HEADLINE>
<TEXT>

     Konya İl Seçim Kurulu Başkanı Nuri Kaya Işıklar, Yargıtay Cumhuriyet Başsavcısı Sabih Kanadoğlu'nun Necmettin Erbakan'ın bağımsız adaylığı ile ilgili ihbar yazısının kendilerine ulaştığını belirterek, ''Bu ihbarı da göz önüne alarak değerlendirmemiz sürüyor'' dedi. 
     Işıklar, Kanadoğlu'nun kapatılan RP'nin Genel Başkanı Erbakan'ın ''adli sicil kaydının silinmesine karar verilmiş olmasının, seçilmeye engel hükümlülüğü ortadan kaldırmayacağı ve seçim hukuku yönünden sonuç doğurmayacağı'' yolundaki ihbar yazısını değerlendirdiklerini bildirdi. 
     Erbakan'ın başvuru evrakında eksiklik bulunmadığını kaydeden Işıklar, ''Bu ihbarı da göz önüne alarak değerlendirmemiz sürüyor. Konya'dan bağımsız milletvekili adaylığı için İl Seçim Kurulu'na başvuran Erbakan'ın adaylığı ile ilgili şu an için bir şey söyleyemeyiz. Evrak incelendikten sonra 16 Eylül'de geçici aday listesi, 26 Eylül'de de kesin aday listesi askıya çıkarılacak'' dedi. 
     





</TEXT>
</DOC>
