<DOC>
<DOCNO> 136639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/ekonomi/eko09.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa... 
</HEADLINE>
<TEXT>

     Türk - İş’ten SSK’yı İzleme Komitesi 
     Türk - İş, adı son günlerde yolsuzluk olayları ile çalkalanan SSK’yı izlemek için komite kurdu. Konfederasyon bünyesinde, Türk - İş Genel Başkanı Salih Kılıç’ın başkanlığında, SSK Yönetim Kurulu üyesi ve Deri - İş Sendikası Genel Başkanı Yener Kaya, Sağlık - İş Sendikası’ndan bir temsilci ile Türk - İş Sosyal Güvenlik Uzmanı Celal Tozan’ın yer aldığı SSK’yı İzleme Komitesi’, yolsuzluklara ilişkin olarak Türk - İş’e gelen çok sayıdaki ihbar ve mektupları değerlendirerek, bunları Neşter Operasyonu’nu yürüten Ankara DGM Savcılığı’na iletecek. 
     
     Yıldırım Krizde travmatik olduk 
     İTO Başkanı Mehmet Yıldırım, krizin getirdiği olağanüstü zorlukların en çok İstanbul firmalarını etkilediğini ve bu firmalarda travmaya neden olduğunu söyledi. Yıldırım, "Bankalarla yapılan kredi anlaşmalarında gördük ki İstanbul firmalarının durumu diğer illere göre daha kötü. İstanbul için yoğun bakım gerekli. Firmaların cesareti kırılmış. Krizde birçok firma kredi yüzünden battığı için krediden korkuyorlar" dedi. 
     
     Askıdaki projeler işsizliği artıracak’ 
     Türkiye İnşaat Sanayicileri İşveren Sendikası İNTES Başkanı Şükrü Koçoğlu, hükümeti yatırımların rehabilite edilmesi konusunda uyararak, "Yatırımları rehabilite ederken, inşaat sanayicilerinin boğazını sıkmayın" dedi. Askıya alınan tarım projeleri nedeniyle 300 binden fazla kişinin işsiz kalacağını ifade eden Koçoğlu, "Önemli tarım projeleri için harcanan 10 - 15 yıl ve yaklaşık 50 katrilyon lira heba olacaktır" dedi. 2003 yılı fiyatları ile toplam yatırım tutarı 520 trilyon lira olan tarım projelerine yalnızca 4 trilyon liralık ödenek ayrıldığını kaydeden Koçoğlu, bu tutarla söz konusu işlerin ancak 130 yılda bitirilebileceğini söyledi. 
     



 EKONOMİ 


















</TEXT>
</DOC>
