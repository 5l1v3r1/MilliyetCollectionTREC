<DOC>
<DOCNO> 130528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko11.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, Ümraniye ve Sultanbeyli'yi satışa hazırlanıyor... 
</HEADLINE>
<TEXT>

     Hükümet, üzerlerinde Sultanbeyli, Ümraniye gibi ilçeler kurulan orman vasfını kaybetmiş Hazine arazilerinin satışı için harekete geçiyor. 
     Yeni kaynak arayışlarına giren ekonomi yönetimi, geçen hükümet döneminde de gündeme gelen ancak Anayasa Mahkemesinin iptal kararı ile gerçekleştirilemeyen, orman dışına çıkarılmış Hazine arazilerinin satışı için çalışmalara başladı. 
     Bu çerçevede, 2001 yılında çıkarılan ve Hazineye ait taşınmaz malların hızlı bir şekilde satışını öngören 4706 sayılı Kanunun ''Orman vasfını yitirmiş arazilerin satışına ilişkin maddelerinin Anayasa Mahkemesince iptali'' dikkate alınarak, öncelikle Anayasa değişikliğine gidilecek. 
     Bu amaçla, Maliye ve Orman Bakanlığı bürokratları, 2-b'ler olarak bilinen orman niteliğini kaybetmiş Hazine arazilerinin satışı için Anayasanın 170'inci maddesinin değiştirilmesine dönük seri toplantılara başladı. 
     Söz konusu toplantılarda, Anayasa Mahkemesinin 4706 sayılı Kanunun ilgili maddelerinin iptal gerekçeleri de dikkate alınarak, Anayasanın bu maddesinin nasıl düzenlenmesi gerektiği konusunda çeşitli alternatifler ortaya kondu. 
     Söz konusu alternatiflerde, ''Fen ve bilim açısından orman niteliğini kaybetmiş yerlerin, satışı, idaresi ve tahsisi hususlarının kanunla düzenlenmesi, buradan elde edilecek gelirlerin bir bölümünün de orman köylülerinin kalkındırılması için kullanılması'' ilkesi yer aldı. 
     Maliye ve Orman Bakanlığı bürokratları, bu hafta da biraraya gelecek ve yapılacak değişiklikle ilgili teknik çalışmaları sürdürecek. 
     
     ARDINDAN KANUNİ DÜZENLEME GELECEK 
     Yürütülen çalışmalara göre, orman vasfını kaybetmiş Hazine arazilerinin satışına olanak sağlayacak Anayasa değişikliği, ilk Anayasa paketinde yer alacak. 
     Değişikliğin ardından, 4706'da yer alan ve Anayasa Mahkemesi'nce iptal edilen düzenlemeler, tekrar gözden geçirilerek çıkarılacak yeni bir Kanunla uygulamaya konulacak. 
     Bu konudaki Anayasal ve yasal altyapının tamamlanmasının ardından ise ülkemizde orman niteliğini kaybetmiş, daha sonra yerleşime açılmış ve üzerlerinde ilçeler bile kurulmuş Hazine arazilerinin satışına geçilecek. 
     Daha önce kadastrosu geçmemiş yerlerin fiili kullanım durumları dikkate alınarak, öncelikle kadastroları yapılacak. 
     
     KULLANANLARA SATILACAK 
     Söz konusu yerler, daha sonra satışa çıkarılacak. Bu yerler, köylerde varsa kullanıcısı olan orman köylüsüne, belediye ve mücavir alan sınırları içinde de kullanıcılarına öncelik verilerek rayiç bedel üzerinden doğrudan satılabilecek. Aynı şekilde harca esas metre kare birim değeri üzerinden, ilgili belediyelere de devredilebilecek. 
     Bu yerlerin kullanıcıları tarafından satın alınmasına ilişkin talepler, kısa sürede sonuçlandırılacak. Devlet, bu tür yerlerde konutu ya da işyeri bulunanların taleplerini öncelikle ele alacak. Bunlara taksitlendirme imkanı da sağlanacak. 
     Satışta, İmar Kanunu'nda yeralan kısıtlamalar da geçerli olmayacak. 
     
     KENTLER DE VAR, YAYLALAR DA 
     Bu arada devletin resmi verilerine göre ülkemizde orman vasfını kaybetmiş 3 milyon 733 bin dönüm Hazine arazisi bulunuyor. 
     Bu tür yerlerin bir bölümünün üzerinde yeni kurulan ilçeler yeralıyor. Bir kısmı ise yaylalarda ve sahil şeridinde sıralanıyor. Söz konusu arazilerin 161 bin 599 dönümü İstanbul'da yerleşim yerleri içinde kalıyor. Sultanbeyli ve Ümraniye gibi ilçelerin neredeyse tamamı bu tür yerlerin üzerinde bulunuyor. Yine İstanbul'da Sarıyer ve Beykoz'un bir bölümünü orman niteliğini kaybetmiş Hazine arazileri oluşturuyor. 
     Antalya'da orman niteliğini kaybetmiş 406 bin 828 dönüm arazi bulunurken, Balıkesir'in de 347 bin 274 dönümlük bölümünü bu tür araziler meydana getiriyor. 
     Ekonomi yönetiminin yaptığı hesaplamalarda, orman niteliğini yitirmiş Hazine arazilerinin satışından elde edilecek gelir 10 katrilyon liralık bir boyuta ulaşıyor. 
     Bunun önemli bölümünün kısa bir süre içinde toplanabileceğine de dikkat çekiliyor. 
     2001 yılında da bu konudaki kanuni düzenlemenin ardından 1 yıl içinde 2-b'lerin satışından 2 katrilyon liralık bir gelir elde edilmesi planlanmıştı. 
     





</TEXT>
</DOC>
