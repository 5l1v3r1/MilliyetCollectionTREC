<DOC>
<DOCNO> 112244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/soneko28.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Rapor, Kopenhag'da tarih verilmesine engel değil" 
</HEADLINE>
<TEXT>

     Türk Sanayicileri ve İşadamları Derneği TÜSİAD , AB Komisyonu İlerleme Raporu'nun Kopenhag Zirvesi'nde Türkiye'ye müzakere tarihi verilmesine engel teşkil etmeyeceğini bildirdi. 
     TÜSİAD, AB Komisyonu'nun dün açıklanan İlerleme Raporu ile ilgili bir açıklama yaptı. 
     Açıklamada, AB Komisyonu 2002 Türkiye İlerleme Raporu'nun genel hatlarıyla, Türkiye'nin AB ile uyum sürecinde siyasi, ekonomik ve kurumsal açılardan katettiği mesafeyi incelediği belirtilerek, Komisyon'un geçen yıllardan farklı olarak bu yıl Türkiye'nin Kopenhag siyasi kıstaslarını karşılamakta büyük atılım gerçekleştirdiğini saptadığı kaydedildi. 
     Raporda gerek uygulamadaki yetersizlikler, gerekse insan hakları ve demokratik standartlar açısından eksiklikler temelinde eleştirilerin yer aldığına işaret edilen açıklamada, ekonomik açıdan ise özellikle devletin piyasalardaki ağırlığı, mali krizin makroekonomik dengesizlikleri daha da derinleştiren olumsuz etkileri ve girişimciliği caydıran mevzuat ortamının reformu gibi konularda önemli sorunların varlığının vurgulandığı belirtildi. 
     -RAPOR MÜZAKERE TARİHİ VERİLMESİNE ENGEL DEĞİL- Gümrük Birliği ve müktesebat uyumu konularında da bir dizi idari sorun veya yasal eksikliğin raporda altının çizildiği kaydedilen açıklamada, şu görüşlere yer verildi 
     ''TÜSİAD, AB Komisyonu'nun bu değerlendirmelerine genel olarak katılmakta ve Raporun Kopenhag Zirvesi'nde Türkiye'ye müzakere tarihi verilmesine engel teşkil etmeyeceğini düşünmektedir. Ancak raporun Türkiye-AB ilişkilerinin geleceği açısından ulaştığı sonucu ve önerileri kısıtlı bulmaktadır. AB Komisyonu'nun önerdiği yenilenmiş üyelik öncesi strateji, yapıcı bir düşünce olmakla birlikte Türkiye'nin tam üyelik müzakerelerinin başlamasının bir alternatifi olmamalıdır. 
     Genişlemeden Sorumlu Komiser Günter Verheugen'in, 'Türkiye'nin AB üyeliği hedefinde bir sapma olmayacağı ve Kopenhag siyasi kıstaslarına uyum ile birlikte müzakerelerin başlayacağı' yönündeki görüşlerinin, AB Komisyonu'nun gerçek resmi yaklaşımının bir yansıması olması gerektiğine inanmaktayız.'' Açıklamada, Türkiye'nin önümüzdeki günlerde, 13-14 Aralık tarihinde gerçekleşecek olan AB Konseyi Kopenhag Zirvesi'ne yönelik olarak tam üyelik müzakereleri talebini kuvvetle sürdürmesi, bu yönde demokratik reformları uygulamaya geçirme ve komisyon raporunda altı çizilen eksiklikleri giderme çalışmalarını sonuçlandırması gerektiği de vurgulandı. 
     





</TEXT>
</DOC>
