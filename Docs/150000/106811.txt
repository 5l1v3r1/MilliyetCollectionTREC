<DOC>
<DOCNO> 106811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur05.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül kampanyaları Türkiye'yi turizmde zirveye taşıyor... 
</HEADLINE>
<TEXT>

     Belçika'nın ileri gelen gazetesi La Libre Belgique, 11 Eylül'den sonra terörizme karşı yürütülen kampanyaların turistleri Türkiye'ye ittiğini belirterek, Türkiye'yi "turizmde lider ülke" olarak tanımladı. 
     Turizm Bakanlığı'ndan yapılan açıklamaya göre, La Libre Belgique, tam sayfalık haberinde Belçika'daki turizm hareketini inceledi. 11 Eylül olaylarının üzerinden bir yıl geçmesine rağmen turizmde hızlı düşüş trendinin halen devam ettiğini belirten gazete, dünya turizm sektörünün 2001 sonu ve 2002 yılı başında hızlı bir gerileme gösterdiğini bildirdi. Gazetede, 11 Eylül'den sonra terörizme karşı yapılan kampanyaların turistleri Türkiye'ye ittiği belirtildi. 
     11 Eylül olaylarının havacılık sektöründe olduğu gibi 
     turizm sektöründe de zorluklar yarattığı, İspanya, Türkiye ve Yunanistan'ın şu anda uçakla gidilen tatil ülkeleri konusunda "turizm devleri" olduğu ifade edildi. Belçika Tur Operatörleri Birliği Başkanı M. Hans, gazetede yer alan açıklamasında, Türkiye'yi "turizmde lider ülke" olarak tanımlayarak, "Türkiye'de Riviyera inanılmaz bir patlama yaptı ve yıllardır Belçika'da başta giden Mayorka ve Costa Blanca'yı tahtından indirdi" dedi. Gazete, dünya turizminin gözde mekanı ve Belçikalıların tercihi olan Türkiye'nin gelecek aylarda da yükseliş trendini koruyacağını bildirdi. 
     
     TAŞAR "TÜRKİYE'Yİ HER PLATFORMDA TANITIYORUZ" 

     Turizm Bakanı Mustafa Taşar ise açıklamasında, Türkiye'nin turizm devi olarak dünya turizmindeki yerini almasını, her platformda Türkiye'yi ön plana çıkarmalarının bir sonucu olarak değerlendirdi. Taşar, şöyle devam etti 
     "Yeri geldi, elimizde çantamız kapı kapı dolaşıp turizmcilerle görüştük yeri geldi, 13'üncü dev adam olduk, Amerika'da Basketbol Dünya Şampiyonası oldu tanıtım yaptık Kore-Japonya'da futbol dünya kupası oldu, tanıtım çalışmalarımızı buralara yönlendirdik. Eksikliklerimizi gidermek için turizmcilerle omuz omuza çalıştık ve bu çalışmalarımız halen devam etmektedir. Futbol ve Basketbol Milli Takımlarımız ile Altın kızımız Süreyya Ayhan'ın elde ettiği başarılar ülkemizin tanıtımı açısından çok önemli bir rol oynamıştır." Hedeflerinin 60 milyon turist ve 50 milyar dolar gelir olduğunu ifade eden Taşar, daha fazla kaynak ve olanak sağlandığı takdirde bu hedeflerin gerçekleşebileceğini, bunun için de öncelikle sivil toplum örgütleri, siyasiler ile parlamentodan destek beklediklerini bildirdi. 
     





</TEXT>
</DOC>
