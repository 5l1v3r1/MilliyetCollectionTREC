<DOC>
<DOCNO> 115668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur25.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Aktan'a Ebru Şallı'ya hakaretten dava 
</HEADLINE>
<TEXT>

     Spiker Ümit Aktan hakkında, bazı beyanlarında manken Ebru Şallı'ya hakaret ettiği iddiasıyla 6 yıla kadar hapis cezası istemiyle dava açıldı. 
     İstanbul Başsavcılığı'nca hazırlanan iddianamede, Aktan'ın yazdığı "Spikeriz" adlı kitabın "Bir de konuşabilse" başlıklı bölümünde "kişilik haklarına saldırıda bulunulduğunu" öne süren Şallı'nın, bu nedenle 35 milyar liralık tazminat davası açtığı anlatıldı. 
     Aktan'ın açılan tazminat davasına ilişkin "meggazin.com" adlı internet sitesinde bazı beyanlarının yayınlandığı, aynı beyanları özel bir televizyon kanalının 12 Aralık 2001 ve 15 Aralık 2001 tarihli ana haber bültenlerinde de tekrarladığı belirtilen iddianamede, yayın kasetleri incelendiğinde Aktan'ın, "Benim kitabım bir gerçek. 6 ayda dava açması benim vurguladığım şeylerin doğru olduğunu gösteriyor. Yarı cahiller olduğunu vurgulamak istedim. Sarhoşlar ayılır, deliler tedavi edilir, cahiller öğretilir, yarı cahilleri ise eğitemezsiniz. Anlattığım şeyler doğru. İnandığım şeylerin arkasındayım'' şeklinde konuştuğu kaydedildi. 
     Aktan'ın aynı konuya ilişkin "Ben Ümit Aktan. 30 senedir mangal gibi bir yürek, kocaman bir kafa ve iki dudağımın arasıyla para kazanıyorum. Ebru ise olmayan bir yürek, küçük bir kafa ve iki bacağının arası ile para kazananlardan biri ve böyleleriyle benim işim olmaz. O bir simge. Yazdıklarımı hafif yazdığımı düşünüyorum" dediği de ifade edilen iddianamede, Aktan'ın bu beyanlarının "eleştiri sınırını aştığı" vurgulandı. 
     Aktan'ın iki farklı tarihte yaptığı konuşmayla "yayın yoluyla hakaret" suçunu 2 kez işlediği anlatılan iddianamede, sanığın, 1 ile 6 yıl arasında hapis cezasına çarptırılması istendi. 
     Aktan'ın yargılanmasına, önümüzdeki günlerde İstanbul Asliye Ceza Mahkemesi'nde başlanacak. 
     





</TEXT>
</DOC>
