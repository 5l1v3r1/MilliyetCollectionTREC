<DOC>
<DOCNO> 114431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/soneko02.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpgaz'da veresiye satış dönemi... 
</HEADLINE>
<TEXT>

     Diyarbakır'da bir bayii, müşterilerinin azalması üzerine ''veresiye'' satışa başladı. 
     Tüpgaz bayiliği yapan Sedat Yeşil, bir mutfak tüpünün son 2 yılda yüzde 400 zamlandığını, bunun da vatandaşın alım gücünü düşürdüğünü belirtti. 
     Aygaz bayii olarak kredi kartı ile satış yaptıklarını ve bazı müşterilerinin 1 tüp ücretini 3-4 taksit halinde ödediğini anlatan Yeşil, şunları söyledi 
     ''2000 yılının 10. ayında tüp ücreti 5 milyon 990 bin lira iken, 2002 yılının 10. ayında 20 milyon 700 bin lira oldu. Müşterilerimiz bu yapılan zamlardan sonra daha önce evlerinde 2 yedek tüp bulundururken, şimdi 1 tüpü bile veresiye alıyorlar. Bazı müşterilerimiz ise 1 tüp ücretini 3-4 taksitte ödeyebiliyor. Bunun böyle olması bizi de zor durumda bıraktı. Biz bu işi ilk yaptığımız yıllarda nakit çalışan en şanslı esnaflardık. Ancak şimdi biz de diğer esnaflar gibi veresiye veya kredi kartı ile satış yapıyoruz. Müşterilerimizden yüzde 40'ı veresiye, yüzde 30'u kredi kartı ile tüp alırken, geri kalan yüzde 30'luk kesim peşin alıyor.'' 
     





</TEXT>
</DOC>
