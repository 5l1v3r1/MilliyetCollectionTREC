<DOC>
<DOCNO> 126408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sonspo15.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Özdemir Rakiplerimiz kötü günleri birlik içinde aşıyor 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Birinci Süper Lig'in ilk bölümünü puan cetvelinde istedikleri sırada tamamlayamadıklarını, ancak ikinci yarıya, yapılacak takviyeler ve verimli bir hazırlık dönemi ile daha iyi hazırlanarak gireceklerini söyledi. 
     Özdemir, Avrupa kupalarında ve Türkiye Kupası'nda alınan kötü sonuçların sarı-lacivertli takımı olumsuz yönde etkilediğini belirtti. Özdemir, alınan kötü sonuçlar karşısında muhalefetin yaptığı yıkıcı eleştirinin de adeta tuz biber olduğu görüşünü savundu. 
     Ligin ilk bölümünde hesapta olmayan puanlar kaybettiklerini ve bu nedenle şampiyonluk mücadelesi yaptıkları rakipleriyle olan puan farkının açıldığını anlatan Nihat Özdemir, şöyle konuştu 
     ''Çok iyi bir kadro kurmuştuk ve hedef ilk yarıyı lider olarak bitirmekti. Bilhassa büyük takımlara karşı mücadelelerimizde iyi neticeler aldık. Ancak hiç hesapta olmayan mağlubiyetlerimiz var. Deplasmanda Diyarbakırspor ve Malatyaspor'a yenildik. Kendi sahamızda da Adanaspor ve Göztepe maçlarında eşitliği bozamadık. İyi bir hazırlık dönemiyle ikinci yarıya daha iyi gireceğimize inanıyorum.'' Nihat Özdemir, Avrupa kupalarında alınan kötü sonuçlar ve Türkiye Kupası'na erken vedanın, takımın ligdeki performansını da olumsuz yönde etkilediğini ifade etti. 
     Futbol Şube Sorumlusu Sadettin Saran ve teknik sorumlu Oğuz Çetin'in uygun göreceği transfer politikasını yönetim kuruluna yakın bir zamanda sunacağını kaydeden Özdemir, ''İkinci yarı için hedefleri iyi koymak lazım. Sadettin Saran ve Oğuz Çetin'in hedeflerini destekliyoruz. Son haftalarda Oğuz Çetin ile birlikte takımda bir değişim gözlendi. Takımın mücadele gücünün arttığını görüyoruz. Dün akşamki maçta Trabzonspor karşısında 2-2 olduktan sonra mücadeleyi sürdürüp 3-2 kazanmasını bildik'' şeklinde konuştu. 
     
     ''YOL GÖSTERİCİ ELEŞTİRİLER YAPILMALI'' 
     Fenerbahçe'nin, büyük bir camia olduğuna, gerek başarıda gerekse başarısızlıkta gündemde kaldığına dikkati çeken Nihat Özdemir, ligin ilk bölümünde yaşanan olumsuzluklarda, muhalefetin yaptığı eleştirilerin yıkıcı rol üstlendiğini ileri sürdü. 
     Sarı-lacivertli kulüpteki başkanlık mücadelesini, hükümetin iktidar mücadelesine benzeten Özdemir, şöyle devam etti 
     ''Herkesin bu konuda mücadele etmesi demokratik bir haktır. Tabiiki eleştiriler yapılacak, fikirler savunulacak. Ancak, belden aşağıya vurulmaması lazım. Tenkitler olumlu yönde olması lazım. Eski başkanlarımız, büyüklerimiz var. Hepsinin Fenerbahçe'ye yol göstermesi lazım. Yıkıcı olmak yerine, destek olucu, birleştirici ve yol gösterici eleştiriler yapılmalı.'' 
     
     ''RAKİPLERİMİZ KÖTÜ GÜNLERİ BİRLİK BERABERLİK İÇİNDE AŞIYOR'' 
     Fenerbahçe camiasının birleşmesi gereken dönemde, kavga içerisinde olduğunu dile getiren ikinci başkan Nihat Özdemir, ''Rakiplerimiz kötü dönemlerini birlik beraberlik içerisinde aşıyor. Bizde başarısızlık halinde şiddetli muhalefet başlıyor. Bu da Fenerbahçe'ye zarar veriyor'' dedi. 
     Muhalefeti daha yapıcı olmaya davet eden Özdemir, ''Taraftarımız her yıl şampiyonluk istiyor. Bu kulüpte başkan olmak yönetici olmak zor. İktidar mücadelesi diğer kulüplere göre daha fazla. Kongrenin sonrasındaki gün bile muhalefetin mücadelesi yaşanıyor. Başarısızlık halinde kenetlenmek gerekirken, şiddetli muhalefet ile karşılaşıyorsunuz. Hem medya hem muhalefetten inanılmaz tepkisi gelmeye başlıyor. Halbuki başarı için daha çok birlik ve beraberlik içerisinde olmamız gerekiyor'' şeklinde konuştu. 
     





</TEXT>
</DOC>
