<DOC>
<DOCNO> 117747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sondun03.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Beyaz Saray'da iftar yemeği... 
</HEADLINE>
<TEXT>

     ABD Başkanı George Bush, Müslüman ülkelerin büyükelçileri ile bu ülkelerin temsilcilerinden oluşan bir topluluğa Beyaz Saray'da iftar yemeği verdi. 
     İftara Türkiye'nin Washington Büyükelçisi Faruk Loğoğlu da davet edilirken, Loğoğlu'na, ABD Başkanı'nın masasında, Bush'un hemen solunda yer verildiği gözlendi. ABD Dışişleri Bakanı Colin Powell da başka bir masada iftara katıldı. 
     Türk-Amerikan Dernekleri Asamblesi İcra Direktörü Güler Köknar da Türk toplumunu temsilen yemeğe davet edilen isimler arasında yer aldı. Müslüman ülkelerden Irak, İran ve Libya'nın temsilcilerinin, bu iftar davetini kabul etmediği belirtildi. İftarı izlemek üzere davet edilen Müslüman ülkelerin gazetecilerine de oruçlarını açmak üzere hurma ve su ikram edildi. Anadolu Ajansı, Türk basını adına Beyaz Saray'daki iftar yemeğini izlemek üzere Beyaz Saray'a davet edilen tek kuruluş oldu. 
     İftar yemeğinde konuklara, sebzeli somon, patatesli biftek, salata ve karamel soslu kurutulmuş armut suflesi ile böğürtlenli kek ikram edildi. 
     
     BUSH'UN KONUŞMASI 

     ABD Başkanı Bush, iftar yemeğinde yaptığı konuşmada, ''Bu akşamın iftar yemeğini verirken, burada büyükelçileri tarafından temsil eden bütün milletlere bir mesaj gönderiyorum Amerika, sizin dostluğunuza değer veriyor. Amerika, inancınızı onurlandırıyor. Tanrı'nın adaletine ve insanın ahlaki sorumluluğuna ilişkin inancınızı paylaşıyoruz. Terörizme karşı bizim yanımızda olan ve sıklıkla kendileri de terörden çeken pek çok Müslüman millete teşekkür ediyoruz'' ifadesini kullandı. 
     Bush, iftar yemeğinin, aynı zamanda bütün Amerikalılara da bir mesaj gönderdiğini belirterek, ABD'nin ''radikal bir terörist ağa karşı'' savaş açtığını, belli bir din veya medeniyeti hedef almadığını vurguladı. Bush, ''Eğer kendi ilkelerimizi savunmak için bu savaşı açtıysak, öncelikle bu ilkeleri kendimiz yaşatacak şekilde davranmalıyız. Amerika'nın en derin kararlılığı hoşgörüdür'' dedi. 
     ABD'nin her türlü dini hoşgörüsüzlüğü reddettiğini belirten Bush, ''Amerika, Tanrı'nın adını kullanarak kötülük yapan herkese karşıdır. Ramazan ve ardından gelen diğer dinlerin özel günleri, bizi bir araya getiren dostluk ve saygıyı hatırlamak için iyi bir zamana işaret ediyor. Birlikte çalışarak, bütün inançların insanları için daha iyi bir gelecek yaratabiliriz'' diye konuştu. 
     Beyaz Saray, terörizmle savaşta askeri olarak mücadelesini sürdürürken, Müslüman toplumlara ulaşmaya özel bir önem veriyor. Bu çabaların bir parçası olarak Beyaz Saray, Ramazan Bayramı ve Kurban Bayramı onuruna hatıra pul çıkarıyor. 
     





</TEXT>
</DOC>
