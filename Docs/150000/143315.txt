<DOC>
<DOCNO> 143315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/siyaset/siy06.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksoy cinayetinde tutanak skandalı 
</HEADLINE>
<TEXT>

Üç polisin Prof. Aksoy cinayetinde buldukları mermi kovanlarının markalarını bilmedikleri halde, biliyor gibi tutanak tuttukları anlaşıldı 
     ANKARA Milliyet 

     Umut Operasyonu davasında, Muammer Aksoy cinayetini soruşturan polislerin, olay yerindeki mermi kovanlarının markalarını bilmemelerine ve bazılarının kovanlarını görmemelerine rağmen tutanak düzenleyerek imza attıkları ortaya çıktı. Yargıtay’ın "bozma" kararından sonra yeniden yargılanan 8 sanıkla, avukatlarının katıldığı davanın, Ankara 2 Nolu DGM’deki dünkü duruşmasında, 31 Ocak 1990 tarihinde işlenen Aksoy cinayetinde, olay yerinde tutanak düzenleyen polis memurları tanık olarak dinlendi. Olay tarihinde Bahçelievler Polis Karakolu’nda görevli polis Mehmet Gözütok, "Olay yerinde 3 boş mermi kovanı ve 1 deforme olmuş mermi çekirdeği bulduk" dedi. 
     Gözütok, Mahkeme Başkanı Yunus Karabıyıkoğlu’nun, "Tutanak düzenleyip kovanların Geco marka olduğunu yazmışsınız. Sonradan bunların HP marka olduğu anlaşılmış. Kovanların Geco marka olduğuna emin misiniz Başka marka biliyor musunuz " sorusuna "Kovanların Geco marka olduğunu uzman ekip söyledi. Yoksa ben farklarını bilmem. İki markayı gösterseler de ayırt edemem" yanıtını verdi. Polislerden Salih Salur da "Ben markalarını da görmedim. Zaten kısa ve uzun 9’lu dışında mermi kovanı markası da bilmem. Tutanağı Gözütok düzenledi, biz imzaladık" dedi. Polis memurlarından Erdoğan Yurdaer ise "Ben kovan ve çekirdeği hiç görmedim. Kovanların farkını da bilmem. Sadece düzenlenen tutanağı imzaladım" diye konuştu. 
     Sanık avukatlarının, soruşturmanın genişletilmesi, olay yerine gelen uzman ekiple sanıkları sorgulayan polislerin tanık olarak dinlenilmesi taleplerini reddeden mahkeme, duruşmayı erteledi. 
     



 SİYASET 













</TEXT>
</DOC>
