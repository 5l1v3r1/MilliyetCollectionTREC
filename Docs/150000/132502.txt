<DOC>
<DOCNO> 132502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur38.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Herşey, savcının başvurusuyla başladı... 
</HEADLINE>
<TEXT>

     Anayasa Mahkemesi'nin Recep Tayyip Erdoğan'a ilişkin kararında süreç, Yargıtay Cumhuriyet Başsavcısı Sabih Kanadoğlu'nun 21 Ağustos 2001 tarihindeki müracaatıyla başladı. 
     Kanadoğlu, başvurusunda, AK Parti Genel Başkanı Erdoğan'ın milletvekili seçilme yeterliliğine sahip olmadığını kurucu üye de olamayacağını belirterek, genel başkanlık görev ve yetkilerini kullanılmasının tedbiren önlenmesi ve Erdoğan ile 6 kurucunun kurucu üyelikten çıkarılmaları doğrultusunda ihtar kararı verilmesini istedi. 
     Anayasa Mahkemesi, Başsavcı Kanadoğlu'nun istemini 9 Ocak 2002 tarihinde karara bağladı. 
     Erdoğan'ın kurucu üyelikten çıkarılması için bu partiye 5'e karşı 6 üyenin oyuyla ihtar veren Yüksek Mahkeme, Erdoğan'ın genel başkanlık görev ve yetkilerini kullanmasının tedbiren önlenmesi ve türbanlı 6 kurucu üyenin üyelikten çıkarılması için ihtar verilmesi istemini ise reddetti. 
     Anayasa Mahkemesi'nin kararı, 19 Nisan 2002 tarihinde Resmi Gazete'de yayımlandı ve AK Parti'nin kararın gereğini yerine getirmesi için Siyasi Partiler Yasası'nda öngörülen 6 aylık süreç başladı. 
     AK Parti Genel Erdoğan, kurucu üyelikten istifa etmesi için son gün olan 19 Ekim 2002 tarihinde, Kurucular Kurulu üyeliğinden istifa etti. 
     Bunun üzerine Yargıtay Cumhuriyet Başsavcısı Kanadoğlu 23 Ekim 2002 tarihinde Anayasa Mahkemesi'ne AK Parti hakkında kapatma davası açtı, genel başkanlık görev ve yetkilerinin Recep Tayyip Erdoğan tarafından kullanılmasının tedbiren önlenmesini istedi. 
     Başsavcı Kanadoğlu, davasına, AK Parti'nin Anayasa Mahkemesi'nce verilen ihtar kararının gereğini yasaya uygun yerine getirmemesini gerekçe gösterdi. 
     





</TEXT>
</DOC>
