<DOC>
<DOCNO> 148943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur30.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Musul ve Kerkük'te gözlemci Türk subaylar olacak'' 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, telefon görüşmesinde ABD Dışişleri Bakanı Colin Powell'ın kendisine Kerkük'e giren Kürt grupların çıkarılacağını söylediğini belirtti ve Türk Silahlı Kuvvetleri'nden de temsilcilerin orada gözlemci olarak bulunacaklarını bildirdi. 
     Gül, NTV'ye verdiği demeçte, küçük de olsa bazı Kürt grupların Kerkük'e girdiğini teyit ettikten sonra hemen Powell ile görüştüğünü ve Powell'a, ABD'nin Türkiye'ye verdiği garantileri hatırlattığını belirtti. 
     Powell'ın kendisine garantilerin geçerli olduğunu tekrarladığını ve 173. hava indirme birliklerinin bölgeye gireceğini söylediğini ifade eden Gül, ''Konuyu yakından takip ediyoruz. Silahlı Kuvvetler'den de gözlemciler olacak'' diye konuştu. 
     Gül, askeri gözlemcilerin ne zaman göreve başlayacaklarına ilişkin soru üzerine de ''Fiili durum yaratılmadığını biz de yerinde takip edeceğiz'' dedi. 
     Türkiye'nin birçok kez açıkladığı ''kırmızı çizgilerinde'' Musul ve Kerkük'e Kürt grupların girmesinin de bulunduğunun hatırlatılması üzerine Gül, Powell ile bu konuları ele aldıklarını belirterek, ABD'nin üzerine düşeni yapacağını ifade ettiğini söyledi. Gül, ''Bizim görüşlerimizi herkes biliyor, bunlardan vazgeçmiş değiliz. Gerekirse ABD ile işbirliği yapacağız. Ümit ediyorum ki bu yanlışlık hemen düzeltilecektir'' dedi. 
     
</TEXT>
</DOC>
