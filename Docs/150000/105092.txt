<DOC>
<DOCNO> 105092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/spor/yozer.html </URL>
<DATE> 2002/09/01/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Buna da şükür 
</HEADLINE>
<TEXT>

     Galatasaray, herhalde Malatyaspor önünde şunu çok iyi anladı Türkiye Ligi’nde bu futbolla şampiyonluk çantada keklik değil... Şampiyonluğu formaya değil, iyi futbol oynayana veriyorlar... 
     Üç haftadır çekirge sıçramaktan yoruldu. Dördüncü de sakatlandı... Bela geliyorum dedi, geldi... Galatasaray’ın dün hiçbir futbol şemasına ve anlayışına uymayan futboluyla, yarım puana bile hakkı yoktu. O yüzden bir puana, oturup kalkıp şükretmeliler. 
     90 dakikada, Galatasaray’ın oyununa baktığınız zaman, inanılmaz bir gol pozisyonu kısırlığı görürsünüz. Atılan iki gol, yapılan organizasyonun ürünü değil, tamamen Felipe’nin kişisel ve sihirli yeteneklerinden kaynaklandı. İlk yarıda herşeyi organize etmeye çalıştı. Adam eksiltmelerle, derin ve kanat paslarıyla, takımını canlandırmak için didindi durdu. İkinci yarıda ise yorgunluktan pes etti. Felipe çıkınca Galatasaray da bayrak çekti. Bağımlılık kötü şeydir. Ve bir kişiye bağlanmak daha da kötü... Felipe’siz tek ayaklı oynadılar. Üç puanın üstüne yatmaya çalıştılar. Ama olmadı... 
     Malatyaspor, dün Galatasaray karşısında, gereğinden fazlasını yapmaya çalıştı. Ama korkusundan, enerjisini de kontrol edemedi. O yüzden ilk yarıda Sertan ve Timuçin gibi silahları kullanıp, Fazlı’yı gole götürmeyi unuttular. Son dakikada öyle bir girişim yaptılar, golü de buldular. 
     İkinci yarıda Malatya’nın futbol anlayışı tamamen değişti. Herşeyi ile dökülen, Sarr’ın üstüne bindirdikçe bindiren Sertan ile oyuna sonradan giren Mehmet Ömür, sürekli gol aradılar, sürekli pozisyon buldular... 
     Galatasaray ise yorulan Felipe’nin yanına, gününde olmayan Batista da eklenince kaleye gitmek te bile zorluk çekti. Attığı gol Felipe ile Ümit’in ortak kurnazlığıydı. 
     Bursa maçında Galatasaray, 90 dakikada 8 net gol pozisyonu yemişti. Dün 45 dakikada kalesinde yaşadığı tehlike bundan daha fazlaydı. Demek ki, hem orta alanda hem de savunmada bir şeyler yanlış gidiyor. Hasan Şaş, Ümit Davala ve Ergün’süz de olmuyor. Maçın kader anı ise her halde 89’du. Johnson, Emre’nin üstüne gitmek yerine 18’de bomboş bekleyen Sertan’ı görse Galatasaray üç puanı bırakmıştı. 
     Hoca geçiş dönemi demişti. Dördüncü hafta da hala geçemediler. Bir an önce toparlanmaları lazım. Bu futbolla yoksa daha çok canları yanar. 
     



 SPOR 




























</TEXT>
</DOC>
