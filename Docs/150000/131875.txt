<DOC>
<DOCNO> 131875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sontur25.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs için ülkü ocakları tarafından, 5 ilde daha miting düzenlendi 
</HEADLINE>
<TEXT>

     Ülkü Ocakları tarafından, yurdun değişik merkezlerinde ''Kıbrıs üzerinde oynanan oyunları protesto etmek'' amacıyla miting düzenlendi. 
     İzmir'de Gündoğdu Meydanı'ndaki mitingde konuşan Ülkü Ocakları Genel Eğitim Sorumlusu Sinan Demirtürk, BM Genel Sekreteri Kofi Annan'ın sunduğu Kıbrıs Planı'nı eleştirdi. Demirtürk, ''Annan Planı'na sıcak bakanlar, dış mihraklarla pazarlığa oturanlar, Türk milletine gerçekleri açıklamak zorundalar. Annan Planı'nın Enosis Planı'ndan farkı yoktur'' dedi. 
     MHP İzmir İl Başkanı Musavvat Dervişoğlu da milli çıkarlar ve milli hassasiyetlerden asla taviz verilemeyeceğini ifade ederek, ''Başkalarının bize biçtiği rollere asla rıza göstermeyiz'' diye konuştu. 
     Ülkü Ocakları İzmir Başkanı Abidin Bilgin ise BM barış planının ''Kıbrıs'ta barışa son vereceğini'' söyledi. 
     Bursa'da Osmangazi Metro İstasyonu önündeki mitingde konuşan Ülkü Ocakları İl Başkanı Muammer Şenol, Kıbrıs'ta çözüm için öne sürülen planın ''kabul edilemez'' olduğunu kaydetti. Şenol, ''Rum parasıyla Lefkoşa'da miting yapan bir avuç soy özürlünün hezeyanlarına kulak vermenin zorunlu olduğunu iddia edenler, neyin bedelini ödemek zorunda kaldıklarını kamuoyuna açıklamalı'' diye konuştu. 
     Mitinge katılanlar, Heykel'deki Atatürk Anıtı'na yürümek istedi. Polisin müdahale etmediği grup, Atatürk Anıtı önünde İstiklal Marşı okuduktan sonra dağıldı. 
     
     DİĞER MİTİNGLER 
     Trabzon'da, Atatürk Alanı'ndaki mitingde yapılan konuşmalarda, ''Türkiye ve Türk dünyası için hayati önem taşıyan Kıbrıs sorununun zaman baskısı altında bir oldu-bittiye getirilerek çözülmesi istendiği'' belirtildi. 
     Erzurum'da İstasyon Meydanı'ndaki mitingde konuşan Erzurum Ülkü Ocakları Başkanı Mehmet Karagöz, ''Sayın Rauf Denktaş'ın şahsında Kıbrıs milli davasına acımasızca saldıran yerli işbirlikçilerin varlığı son derece düşündürücü ve üzücüdür'' dedi. Mitinge MHP İl Başkanı Ertük Çimen de katıldı. 
     Tokat'ta Cumhuriyet Meydanı'ndaki mitingde konuşan Ülkü Ocakları İl Başkanı Yılmaz Çiğdem, Kıbrıs sorununun, zaman baskısı altında çözülmeye çalışıldığını kaydedilerek, ''Türkiye'deki siyasi iktidarlar bu baskı ve dayatmalara acizlik ve basiretsizlikleriyle davetiye çıkarmaktadırlar'' dedi. 
     Mitinglerde Türkiye ve KKTC bayrakları taşındı, Rauf Denktaş'ı destekleyen sloganlar atıldı, bu yönde pankartlar açıldı. 
     





</TEXT>
</DOC>
