<DOC>
<DOCNO> 130574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo15.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de liderlik sevinci sürüyor... 
</HEADLINE>
<TEXT>

     Türkiye Basketbol Ligi'nin derbi maçında Ülkerspor'u yenerek, rakibinin yenilmezlik unvanına son verip, liderlik koltuğuna oturan Efes Pilsen'de yüzler gülüyor. 
     Genel Menajer Engin Özerhun, son dönemdeki çıkışlarını Ülkerspor maçında da sürdürdüklerini belirterek, ''Güçlü rakibimiz karşısında ilk yarıda zorluk çektik. Ancak ikinci yarının başında yaptığımız savunmayla galibiyete ulaştık'' dedi. 
     Önemli bir galibiyet alarak, ilk yarıyı lider kapattıklarını vurgulayan Özerhun, ''Mağlup olsaydık, rakibimiz bizden 2 galibiyet önde olacak, arayı açacaktı. Play-off'da zorluk yaşayacaktık. Booker'ı iyi savunduk ve maçı kazanarak, aranın açılmasına izin vermedik. Lig maçlarının genel seviyesinin üzerinde, derbiye yakışır bir mücadele oldu'' diye konuştu. 
     Engin Özerhun, bundan sonra iki takımın da ligin son maçına kadar yenilgi alacağını sanmadığını belirterek, ''Ligin son maçında Ülkerspor ile yapacağımız maç, sezonu lider kapatacak takımı belirler. Kazanırsak, play-off için avantajı ele geçiririz'' dedi. 
     
     ''KEREM HÜCUMDA DA İYİYDİ'' 
     Galibiyette önemli rol oynayan Kerem'in iyi oynadığını belirten Özerhun, genç oyuncunun aldığı 7 ribauntta dikkati çekti. 
     Engin Özerhun, Kerem'in son dönemde iyi savunma yaptığını ifade ederek, ''Dün hücumda da iyiydi. Takımı iyi organize etti. Attığı 16 sayı, yaptığı 7 asistin yanında, 7 ribaunt da alması çok önemliydi'' diye konuştu. 
     Granger'in maçın başlarında oyuna ağırlığını koyduğunu anlatan Özerhun, Brown'un da kritik sayılar ürettiğini sözlerine ekledi. 
     





</TEXT>
</DOC>
