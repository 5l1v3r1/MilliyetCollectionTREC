<DOC>
<DOCNO> 149566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/soneko06.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"3. Boğaz Köprüsünün yapımı için 4 alternatif güzergah bulunuyor" 
</HEADLINE>
<TEXT>

     Bayındırlık ve İskan Bakanlığı Müsteşar Vekili Sabri Erbakan, 3. boğaz köprüsünün yapımı için 4 alternatif güzergah bulunduğunu belirterek, ''bu alternatiflerden bize en cazip geleni Göztepe'den başlayıp Çengelköy üzerinden 1. ve 2. köprünün en sağ tarafındaki güzergahtan geçendir'' dedi. 
     Erbakan, konuyla ilgili yaptığı açıklamada, 3. boğaz köprüsünün yapımının, trafiği felç olmuş İstanbul için önemli bir proje olduğunu söyledi. 
     Karayolları 17. Bölge Müdürlüğü ile 3. köprünün güzergah seçimine ilişkin çalışmaların yapıldığını belirten Erbakan, köprünün yapımı için 4 alternatif güzergah bulunduğunu kaydetti. 
     Bu alternatifler içinde hem trafik sorununun çözümü, hem de maliyet nedeniyle kendilerine en cazip gelenin ise ''Göztepe'den başlayıp Çengelköy üzerinden birinci ve ikinci köprünün en sağ tarafındaki güzergahtan geçen'' alternatif olduğunu kaydetti. 
     Bu köprünün trafik yoğunluğunun bulunduğu noktada yapılmasına dikkat edileceğini kaydeden Erbakan, şöyle devam etti 
     ''Hangi trafik ne tarafa kayabilir. Bütün bunlara en ince fizibilite çalışmaları yapıldıktan sonra karar verilecek. O nedenle bize uygun gelen güzergah haricinde alternatif güzergahları da gözönüne alıyoruz. 
     Bu güzergahın içinde ortadan veya yandan geçen raylı sistemde olacak. Bu raylı sistemin ortadan geçmesi karayolları için daha avantajlı görülüyor, yer yer irtibat istasyonları da bulunacak. 
     3. köprü İstanbul için önemli bir proje. Şu anda trafik sorunun olduğu İstanbul'da köprüler çözüm getirir mi Evet, köprü çözüm getirir. Başka alternatifiniz yoksa.'' 
     Erbakan, 3. köprü için iki köprü arasında yapılması şeklinde bazı alternatiflerin de bulunduğunu, ancak bu alternatiflerde karşı taraf bağlantılarında birtakım sıkıntılar olabileceğini belirterek, köprünün hangi güzergahta yapılacağının birkaç hafta içinde belli olacağını kaydetti. 
     
     YAP-İŞLET-DEVRET MODELİ 
     Köprünün ''yap-işlet-devret'' modeliyle yapılmasını düşündüklerini bildiren Erbakan, köprünün yapımıyla ilgili kısmen bir bağlantı olmasa da bazı Amerikan ve Fransız firmalarının ilgilendiğini söyledi. 
     Erbakan, önümüzdeki günlerde köprüyle ilgili hedefleri ve yapılmasını istediklerini anlattıktan sonra teklif getiren firmalarla bir çalışma içine girebileceklerini kaydetti. 
     ''Yap-işlet-devret'' modelinde maliyet rakamlarının değişebileceğini bildiren Erbakan, şunları söyledi 
     ''Belirli kriterleri var ve o kriteler de proje netleştikten sonra ortaya çıkıyor. Şurada şu kadar tünel yapılacak. Örneğin kamulaştırmanın fazla olduğu yerlerde alttan geçiyoruz. Bunlar önemli ve mümkün olduğu kadar maliyeti düşürücü kriterlerdir. 
     Kamulaştırma çok masraflı oluyor. Özellikle İstanbul gibi tamamıyle yerleşimlerin olduğu bir yerde mecburen yer altından gitme durumunda kalabilirsiniz. Bizim seçtiğimiz bu alternatifte de fazla kamulaştırma yapmadan yeraltından gidelim diyoruz.'' Erbakan, köprünün maliyetiyle ilgili kesinleşmiş bir rakam olmadığını, fizibilite çalışmalarının devam ettiğini bildirerek, ancak köprünün ortasından geçirilmesi düşünülen raylı sistemin maliyeti artırabileceğini kaydetti. 
     
     ''İSTANBUL'A 3. KÖPRÜ ŞART'' 
     Erbakan, köprünün yapımıyla ilgili detay projelere öncelikle en kısa zamanda hedefe ulaştıracak güzergahı tespit ettikten sonra girileceğini bildirerek, hedefin yoğun trafiği rahatlatmak, mümkün olduğu kadar meskun mahallerde kamulaştırmaya girmemek olduğunu kaydetti. 
     Aksi durumda maliyet arttığı için altından kalkılamaz duruma gelebileceğini ifade eden Erbakan, şunları söyledi 
     ''Şehir yoğunluğu arttıkça güzergahları, artelleri açmak mecburiyetindesiniz. Niye İstanbul'da iki tarafta da yaşam var. Bir tarafta ticaret, bir tarafta da kent yerleşimi. Hergün bu güzergahlar işliyor. O zaman İstanbul'a 3. köprü şart. Trafiği rahatlatacaksınız. Bugün dünya ülkelerine gittiğinizde görüyorsunuz. Köprü hedefe hizmet ediyorsa onun da ayrı bir güzelliği var. Bağlantı yolları ve köprüler İstanbulluların nefes almasını sağlayan şeydir.'' 
     





</TEXT>
</DOC>
