<DOC>
<DOCNO> 124444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo09.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkan Şampiyonaların'dan bazı branşlar çıkarılıyor... 
</HEADLINE>
<TEXT>

     Boks, güreş, okçuluk ve basketbol gibi bazı branşların, Balkan Şampiyonalarının resmi takviminden çıkarılması için tavsiye kararı alındığı bildirildi. 
     Makedonya'nın başkenti Üsküp'te düzenlenen 18. Balkan Spor Uzmanları Toplantısı'nda, bazı spor dallarının 3 yıldır Balkan Şampiyonaları içinde yer almayışları gerekçe gösterelerek, yarışma takviminden çıkarılması için görüş bildirildi. 
     Şampiyonalara katılmayan branşlar, 3 yıl süreyle izlenecekler. Bu süre içinde katılım olmazsa takvimden çıkarılması önerilecek. Konuyla ilgili asıl karar ise Balkan Spor Bakanları Toplantısında verilecek. 
     2 gün süren toplantıda Türkiye'yi, Gençlik ve Spor Genel Müdürlüğü Dış İlişkiler Dairesi Başkan Vekili Suphi Üçok ve şube müdürü Kubilay Tunalı temsil etti. Toplantı hakkında spor teşkilatının elektronik spor dergisi ''sporum.gov.tr''ye bir açıklama yapan Suphi Üçok, toplantıda Balkan ülkeleri arasında spor işbirliğinin gelişimi ve desteklenmesine yönelik olanakların değerlendirilip tartışıldığını söyledi. 
     Üçok, şöyle konuştu 
     ''Toplantıda, 2004 Atina Olimpiyatları'nın yürütülen hazırlıklarına ilişkin Yunanlı temsilciler tarafından brifing verildi. 2002 yılı Balkan Şampiyonalarının gerçekleştirilme durumları ve karşılaşılan sorunlar tartışıldı. Balkan Şampiyonaları'nın 2003 yılı takvimi de hazırlandı.'' 
     
     8 ŞAMPİYONA TÜRKİYE'DE 
     Üçok, görüşmeler sırasında, 2003 yılında 8 Balkan ülkesinde 27 spor branşında toplam 75 Balkan Şampiyonası ve kupasının düzenlenmesine karar verildiğini söyledi. Bu faaliyetlerden binicilik, karate, tekvando, masa tenisi, badminton, cimnastik, kayak ve voleybol olmak üzere toplam 8 tanesi, Türkiye'de organize edilecek. 
     Toplantıda, Balkan ülkeleri sporcularının olimpiyatlara daha iyi hazırlanabilmesinde Balkan Şampiyonaları'nın önemli bir yer tuttuğu, ayrıca karşılıklı ortak antrenman kamplarıyla bu hazırlık çalışmalarının daha da geliştirileceği vurgulandı. Üçok, bu görüş doğrultusunda, Balkan ülkeleri federasyonlarının Olimpiyat Oyunları'na yönelik ortak hazırlık çalışmaları konusunda teşvik edilmelerine karar verildiğini bildirdi. 
     Toplantıda şampiyonaların kalitesi konusuna değinildiğini de anlatan Üçok, şunları söyledi 
     ''Balkan Şampiyonalarına katılan sporcuların düşük düzeyde oldukları, yazılı ve görsel basının Balkan Şampiyonaları'na ilgisinin çok az olduğu, sponsor desteğinin sağlanamadığı, bazı spor organizasyonlarının organize edilmediği, bazılarının ise Balkan Şampiyonaları'nın resmi takvimine uymadıkları hususunda görüş birliğine varıldı.'' Şampiyonaların bölgesel organizasyonlar olarak önemini arttırmak ve olumsuzlukları ortadan kaldırmak amacıyla her ülkenin öneri hazırlayacağına da değinen Üçok, bu önerilerin 2003'te yapılacak uzmanlar toplantısında görüşülerek karara bağlanacağını da sözlerine ekledi. 
     





</TEXT>
</DOC>
