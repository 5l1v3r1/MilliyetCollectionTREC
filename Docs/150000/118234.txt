<DOC>
<DOCNO> 118234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sondun16.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Aksu, Rus grubu ile ortak şarkı yapıyor... 
</HEADLINE>
<TEXT>

     Rus gençlik gruplarından ''Çay Dvayom Birlikte Çay İçelim '', Sezen Aksu ile ''coşturucu Türk melodileriyle romantik ve lirik Rus özelliklerini birarada bulunduran bir şarkı hazırladıklarını'' açıkladı. 
     Komsomolskaya Pravda gazetesinin bugün verdiği habere göre, grup üyeleri Dennis Klaver ve Stas Kostuşkin, tatil amacıyla gittikleri ve kısa bir süre önce döndükleri Antalya'da, Sezen Aksu ile tanıştı. 
     Gazeteye konuşan Rus sanatçılar, bu ülkede çok iyi tanınan ve konserler vermiş sanatçı Tarkan'ın bazı şarkılarının Sezen Aksu'ya ait olduğunu anımsattılar ve ''bizimle yaptığı şarkı da yakında piyasaya çıkacak'' dediler. 
     Sanatçılar, Sezen Aksu ile tanışmalarını ve çalışmalarını, şöyle anlattılar 
     ''Antalya Belek'teki tatilimiz sırasında, bulunduğumuz yerde sahneye çıkarak iki şarkı okuduk. Orada bulunan Sezen Aksu da yanımıza gelerek, tercüman aracılığıyla şarkılarımızı çok beğendiğini söyledi. Buna çok sevindik ve şaka olsun diye, 'o zaman birlikte şarkı yapalım' dedik. Ama belki tercüman bunu ciddi bir öneri gibi aktardı ve Sezen Aksu, 'biraz düşünmem lazım' dedi. 
     Biz, hiçbir umut olmadığını düşünerek olayı unuttuk, ancak ertesi gün bizi arayıp İstanbul'a davet ettiler. Moskova'ya dönmemiz gerekirken biletlerimizi iptal ettik ve bu fırsatı kaçırmamak için hemen o gün İstanbul'a gittik. 
     Sezen Aksu, bazı şarkı önerilerinde bulundu, biz de onlar üzerindeki fikirlerimizi ortaya koyduk. Neticede bir şarkı ortaya çıktı. Bunun üzerinde çalışmalar devam ediyor. Kasım ortasında yeniden Türkiye'ye gideceğiz ve çalışmaları bitireceğiz.'' 
     





</TEXT>
</DOC>
