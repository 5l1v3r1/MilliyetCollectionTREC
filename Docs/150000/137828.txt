<DOC>
<DOCNO> 137828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/ekonomi/eko06.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SSSB Türkiye ABD ile uzlaşır 
</HEADLINE>
<TEXT>

Yatırım bankası Schroder Salomon Smith Barney, son raporunda "Türkiye ile ABD arasında anlaşmazlık çıkma riskinin düşük" olduğunu bildirdi 
     Uluslararası yatırım danışmanlık kuruluşu Schroder Salomon Smith Barney SSSB , olası bir Irak müdahalesinde, Türkiye’nin desteğine karşılık verilecek ekonomik yardım paketi nedeniyle, iki ülke arasında bir anlaşmazlık çıkma riskinin düşük olduğu yorumunda bulundu. SSSB’nin analizinde, iki ülke arasında yoğun pazarlıkların yaşandığı ve bu pazarlıklar sonucu, daha önce, ABD tarafından, 3 milyar dolar hibe, 10 milyar dolar da kredi olarak ifade edilen yardım miktarının, 4 - 6 milyar dolar hibe ve 20 milyar dolar da kredi düzeyine yükseldiği vurgulandı. 
     Analizde, bütün bu yoğun pazarlıklara ve ABD’nin de Kuzey cephesi seçeneğini zayıflatma ihtimaline rağmen, Türkiye ile ABD arasında bir anlaşmazlık riskinin düşük olduğu ifade edildi. 
     
     Calpers’in listesindeyiz 
     Öte yandan ABD’nin en büyük emeklilik fonu olan ve kurumsal yatırımcılar için önder kabul edilen Calpers, yatırım yapılabilecek ülkelerle ilgili politikalarında yaptığı revizyonda Türkiye’yi yatırım listesinde tutmaya devam etti. 
     Şirket ayrıca gelişmekte olan piyasalardaki yatırım politikalarını gözden geçirdi ve 12 gelişmekte olan ülkeye portföy yatırımları yapılmaması yönünde karar aldı. Toplam aktif büyüklüğü 133 milyar dolar olan Calpers emeklilik fonunun, gelişmekte olan piyasalarda yaklaşık 1.8 milyar dolarlık yatırımı bulunuyor. 
     



 EKONOMİ 



















</TEXT>
</DOC>
