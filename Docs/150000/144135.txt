<DOC>
<DOCNO> 144135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/yasam/yas07.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl sığınak 
</HEADLINE>
<TEXT>

Sağlık Bakanlığı, Başbakanlık’ın talimatıyla 2 bin kişinin kalabileceği sığınak yaptığını iddia etti. Ancak 50 kişinin zor sığacağı sığınak harabeden farksızdı 
     ANKARA Milliyet 

     ABD'nin Irak'a müdahalesinin ardından Sağlık Bakanlığı'nın merkez binasındaki 2 bin kişilik olduğu iddia edilen sığınak olası bir tehlikeye karşı hazır duruma getirildi. Bakanlık koridorlarına "sığınağa gider" şeklinde yönlendirme yazıları asıldı. Sağlık Bakanlığı'nın, Başbakanlığın talimatı üzerine hazır duruma getirdiği ve 2000 kişilik olduğunu söylediği sığınağın, depo olarak kullanılan ve 50 kişiyi barındırabilecek bir yer olduğu belirlendi. 
     
     Sığınağa gider, ama...’ 
     Başbakanlık'ın, kamu kurum ve kuruluşlarına gönderdiği talimat uyarınca çalışma yapan bakanlık, binanın koridorlarına, ok içinde "sığınağa gider" şeklinde yönlendirme yazıları astı. Ancak bakanlığın personelini yönlendirdiği sığınağın, insanların uzun süre yaşayabileceği bir yer olmadığı anlaşıldı. Bakanlığın yakıt depolarının bulunduğu ve nem nedeniyle duvar sıvalarının döküldüğü sığınakta, hiçbir bakım çalışması yapılmaması dikkati çekti. En fazla 50 kişiyi barındırabilecek büyüklükteki "sığınağın" bakanlık yetkilileri tarafından "2000 kişiyi barındırır" şeklinde nitelendirilmesi şaşkınlık yaratırken, dört bloktan oluşan Sağlık Bakanlığı'ndaki her bloğun altında aynı büyüklükte sığınaklar olduğu ifade edildi. 
     



 YAŞAM 


















</TEXT>
</DOC>
