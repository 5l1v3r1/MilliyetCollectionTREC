<DOC>
<DOCNO> 126642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur25.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Harun Kolçak serbest bırakıldı... 
</HEADLINE>
<TEXT>

     İcra takibi kapsamında mal beyanında bulunmadığı için çarptırıldığı 10 günlük hapis cezası nedeniyle dün gözaltına alınan pop müzik sanatçısı Harun Kolçak, sanatçı Sezen Aksu'nun da desteğiyle borcunun bir bölümünü ödeyince serbest bırakıldı. 
     Kolçak'ın avukatı ile davacı avukatları arasında yapılan görüşmeler sonucu, yaklaşık 75 milyar lirayı bulan kredi kartı borcunun 31 milyar liraya indirilmesi konusunda anlaşma sağlandı. Bu paranın da 15 milyar lirasının hemen ödenmesi, geri kalan bölümünün ise bir ödeme planına bağlanması kararlaştırıldı. 
     Bu karar üzerine 15 milyar lira, Sezen Aksu'nun da desteğiyle ödendi. 
     Kolçak, ilgili evrakların Asayiş Şube Müdürlüğü'ne getirilmesiyle serbest bırakıldı. 
     Kolçak, şube çıkışında basın mensuplarının sorularına karşılık, kendisine sahip çıkan sanatçı arkadaşlarına, özellikle de Sezen Aksu'ya teşekkür ettiğini söyledi. 
     





</TEXT>
</DOC>
