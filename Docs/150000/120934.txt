<DOC>
<DOCNO> 120934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/soneko18.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı Tüneli 2006'ya kaldı... 
</HEADLINE>
<TEXT>

     Bolu Dağı Tüneli'nin 2006 yılında tamamlanacağı açıklandı. Karayolları 4. Bölge Müdür Yardımcısı Muhammet Kanberoğlu, Vali Cengiz Bulut başkanlığında yapılan Düzce Valiliği İl Koordinasyon Kurulu toplantısında, bölgedeki karayolları çalışmaları ile ilgili bilgi verdi. 
     Kanberoğlu, Düzce ve Bolu Dağı arasında yapılmakta olan Bolu Dağı tünelinde çalışmaların yüzde 60 seviyelerinde olduğunu belirterek, şunları kaydetti 
     ''Bölgede meydana gelen depremler sonrasında yapılmakta olan tünel inşaatı bir süre iptal edilmişti. Tünel'in sigortalı olması nedeniyle kaybımız olmamıştır. 105 milyon dolar tazminat alınarak zarar tazmin edilmiştir. Tünel inşaatı bay pas sistemi ile hat değişimi ve onarımları yapılmaktadır. 2004 yılında bitimi planlanan tünelin ek süre alınarak 2006 yılında bitirilmesi sağlanacaktır.'' Muhammet Kanberoğlu, Düzce'de meydana gelen depremlerin ardından,yatırımların devam ettiğini belirterek, ''Düzce, Akçakoca karayolu inşaatının yapımına Dünya Bankası kredisi ile başlanmış ve 2002 yılı itibari ile alt yapıya 24 trilyon lira harcama gerçekleştirilmiştir. İşin bitim süresi olarak ise 2005 yılı olarak planlanmaktadır'' dedi. 
     Kalıcı konut alanları çevre yolu projesinin ihale aşamasına geldiğini söyleyen Kanberoğlu, şöyle devam etti 
     ''Cumayeri ve Gölyaka ilçelerinde yapımı gerçekleştirilen kalıcı konutların karayollarına bağlanması projesi ve Bolu kalıcı konutları yol bağlantı projeleri onaylanıp ihale aşamasına gelmiştir. Ancak Düzce'de yapılan kalıcı konutlar ile çevre yolu bağlantısı projesi henüz onaylanmadı.'' 
     





</TEXT>
</DOC>
