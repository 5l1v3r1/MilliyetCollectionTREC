<DOC>
<DOCNO> 143567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/yasam/ayas.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu virüs inşallah Türkiye'ye gelmez 
</HEADLINE>
<TEXT>

Uzakdoğu'da 9 can alan 'gizemli zatürree' salgınını uzmanlara sorduk. Ve anladık ki, bu virüs Türk uzmanlar için de 'gizemli ' 
     AYŞEGÜL AYDOĞAN İstanbul 

     Uzakdoğu'da dokuz kişinin ölümüne yol açan SARS Severe Acute Respiratory Syndrome olarak tanımlanan sendrom, uzmanların kafasını karıştırdı. 
     Konuyla ilgili görüş aldığımız uzmanlardan Prof. Dr. Selim Badur, Pasteur Enstitüsü'nden aldığı bilgilere göre SARS nedeniyle ölen iki kişide 4 - 5 yıl önce Uzakdoğu'da 'kuş gribi' salgınına yol açan 'H5N1 grip virüsü'nün bulunduğunu söyledi. 'H5N1'in daha önce Hong Kong ve Çin'de tavuk çiftliklerinde görüldüğünü hatırlatan Badur, "Bu virüs yaklaşık 100 kişinin ölümüne neden olmuştu. Hızlı yayılmıyor ama öldürücü" dedi. 
     
     'Lejyoner de olabilir' 
     Prof. Dr. Ahmet Rasim Küçükusta da sendoromun grip olabileceği üzerinde durdu. 
     "Grip virüsünün yeni tipleri Uzakdoğu'dan çıkar. Bu yeni görülen de yapı değişikliğine uğramış bir grip virüsü olabilir" diyen Prof. Küçükusta, ikinci bir ihtimali de şöyle değerlendirdi 
     "Her iki hastalığın belirtilerini ayırmak çok zor. Lejyonerde de ani başlayan yüksek ateş, karın ağrısı, ishal belirtileri vardır. Bakteri zatürreeye, solunum yetersizliğine, akciğer ödemine yol açan bir etken. Salgın yapabilen, öldüren bir bakteri. Su kaynakları, havalandırma sistemlerinde, klimaların su bölmelerinde ürer. Uçaklarda da yayılır." 
     Prof. Dr. Haluk Eraksoy ise, konuyla ilgli şu yorumu yaptı "Henüz etkeni bilinmiyor. Şaşırtıcı olanı bu tür virüs hastalıkları için yüksek ölüm oranı. Doğrudan akciğerlere yönelen, grip virüsüne benzer davranıp akciğerleri vuran bir virüs de olabilir." 
     



 YAŞAM 














</TEXT>
</DOC>
