<DOC>
<DOCNO> 124375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sondun15.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman medyası Türkiye kararını böyle değerlendiyor... 
</HEADLINE>
<TEXT>

     AB'nin, Danimarka'nın başkenti Kopenhag'da dün başlayan Doruğu'nda, Türkiye'ye üyelik müzakerelerinin başlangıcı için şartlı olarak Aralık 2004 tarihini vermesi dış basında geniş yer buldu. 
     Alman özel televizyon kanalı n-tv, önerinin Türkiye'de hayal kırıklığı yarattığını bildirdi. 
     Haberde, Türkiye'nin bu kararı kabul etmek zorunda kalacağı, ancak bu durumda Kıbrıs sorununun çözülmesinin beklenmediği kaydedildi. 
     Frankfurter Allgemeine gazetesi, ''Kopenhag'da kotalar, para ve Türkiye pazarlığı'' başlığıyla verdiği haberde, 5 ülkenin, Türkiye'ye üyelik müzakerelerine başlanması için 1 Mayıs 2004 tarihinden yana olduklarını belirtti. 
     Die Welt gazetesi de, ''Türkiye daha kısa sürede AB üyeliği için zorluyor'' başlığıyla verdiği haberde, Başbakan Abdullah Gül'ün, Türkiye'nin tüm kriterleri yerine getirdiğini savunarak, 2003 yılında müzakerelere başlanmasını istediği'' bildirildi. 
     Türkiye'nin üyelik müzakerelerine başlanması konusundaki pazarlığın Kopenhag'da son ana kadar sürdürüleceğine dikkat çeken gazete, Amerikan yönetiminin baskılarının, Türkiye'ye ''açık bir sinyal'' verilmesi konusunda etkili olmasının beklendiğini yazdı. 
     Frankfurter Rundschau gazetesi ise ''AB Kıbrıs için çözüm arıyor'' başlığıyla verdiği haberde, Türkiye'nin AB üyeliği isteğinin Kopenhag'da gündemi belirlediğini, bu arada Kopenhag'a giden KKTC ve Rum kesimi temsilcilerinin de Kıbrıs sorununun çözümü için yoğun çaba harcadıklarını duyurdu. 
     Berliner Morgenpost gazetesi de, ''Türkiye'nin, üyelik müzakerelerine 2005 yılında başlanmasının kararlaştırılması halinde, özellikle Fransa ve Almanya'ya karşı bir dizi önlem almayı düşündüğünü yazdı. 
     
     YUNAN BASINI ''ABD BASKISI GERİ TEPTİ" 
     Yunan basını ise ''ABD'nin Türkiye lehine yaptığı baskıların ters teptiği'' yorumunu yaptı. 
     Katimerini gazetesi, ''Avrupa'dan Kıbrıs'a hoş geldin'' ve ''Erdoğan ile Gül boş elle dönmüyorlar - Türkiye için tarih 2004 yılında belli olacak'' başlıklı haberlerinde, AK Parti Genel Başkanı Recep Tayyip Erdoğan'ın bugün yapacağı temaslarında müzakere tarihi konusunda daha iyi sonuçlar elde edebileceğini yazdı. 
     Ankara'nın son günlerde sergilediği ''sert'' müzakere tekniğinin Berlin ile Paris'te öfke yarattığını belirten gazete, ''AB liderleri 3 ay önce reddettikleri bir şeyi ABD'nin baskısı sonucunda bugün kabul etmeyi içlerine sindiremiyorlar'' görüşüne yer verdi. 
     ''Kopenhag'da gece boyu müzakere'' ve ''Kıbrıs AB üyesi oluyor'' başlığını kullanan To Vima gazetesi de, ''AB'nin Rum kesiminin üyeliğini koşulsuz kabul ettiğini ve çözüm için bugün saat 16.30'a kadar süre tanındığını'' kaydetti. 
     Erdoğan'ın, Türkiye'ye tarih verilmemesi durumunda Almanya ve Fransa'daki ''siparişlerin iptal edileceği'' şeklindeki açıklamasının büyük rahatsızlık yarattığı savunulan haberde, ''Erdoğan'ın ABD ziyareti ve Washington'un müdahalesi ters tepki yarattı. Türkiye 2004 tarihini içine sindirecektir'' ifadeleri kullanıldı. 
     Apogevmatini gazetesi ise ''Türkiye'ye Avrupa tokadı'' ve ''Türkiye 2004'te sınavdan geçerek müzakere tarihi alacak'' başlıklı haberlerinde, Rum kesiminin üyeliğe kabul edilmesinin Yunanistan'ın milli stratejisinin zaferi olacağını yazdı. Gazete ayrıca, AB'nin Türkiye ile ilgili kararının Ankara'da siyasi ve askeri çevrelerde büyük hoşnutsuzluk yarattığını savundu. 
     Ta Nea gazetesi, ''Kıbrıs konusu kapandı - Kıbrıs üyeliğe merhaba dedi'' başlıklı haberlerinde, Yunanistan ve Rum kesiminin AB üyeliği konusundaki yoğun çabalarının olumlu sonuç getirdiğini, ancak çözüm konusunun halen belirsizliğini koruduğunu yazdı. 
     Ethnos gazetesi, ''Kıbrıs Avrupa pasaportu alıyor'' başlıklı haberinde, Atina'nın üç hedefinden birine ulaştığını kaydetti. 
     Yunanistan'ın Kopenhag'da sert diplomatik mücadele verdiği kaydedilen haberde, ''Hükümet temel hedefi olan Kıbrıs'ın AB üyeliğini başardı. Kıbrıs'ın AB üyeliğine kabul edilmesi Ada'da değişikliklere yol açacaktır'' ifadeleri kullanıldı. 
     Elefteros Tipos gazetesi ise ''tuzak üyelik'' ve ''hükümet Türkiye'nin AB'ye girmesi için mücadele veriyor'' başlıklı haberlerinde, Rum kesiminin AB üyeliğinin ne kadar net olduğunun alınan karara eşlik edecek notlarda belli olacağını yazdı. 
     





</TEXT>
</DOC>
