<DOC>
<DOCNO> 139243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur03.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı Powell, Gül'ü telefonla aradı 
</HEADLINE>
<TEXT>

     ABD Dışişleri Bakanı Colin Powell'ın, Asya ziyaretinden dönerken uçakta Başbakan Abdullah Gül'ü telefonla arayarak, Amerikan askerlerinin Türkiye'de konuşlandırılmasına ilişkin tezkerenin durumuyla ilgili görüştüğü bildirildi. 
     ABD Dışişleri Bakanlığı Sözcüsü Phil Reeker, Türk-Amerikan müzakerelerinin durumunun sorulması üzerine, asker konuşlandırmaya ilişkin tezkerenin Meclis'e gönderilmesinden duydukları memnuniyeti dile getirerek, kararın Meclis'ten çıkmasını beklediklerini söyledi. 
     Reeker, iki ülke arasındaki müzakerelerin devam ettiğini ve ABD Dışişleri Bakanı Colin Powell'ın, Asya gezisi dönüşünde uçağı Alaska'ya inmeden kısa süre önce Başbakan Gül'ü aradığını kaydetti. 
     Phil Reeker, ABD Başkanı George W. Bush'un savaşa ilişkin halen karar almadığını ve Türkiye'deki demokratik sürece saygı duyduklarını belirtti. Reeker, ekonomik yardım paketine ilişkin ayrıntılara ise girmek istemediğini, müzakerelerin devam ettiğini söyledi. 
     Bir gazetecinin, ''Irak'ta savaşa yardım etmeleri için müttefiklerinizi satın aldığınız suçlamalarına ne diyorsunuz '' sorusu üzerine, ''Bu doğru değil. Türkiye uzun dönemli bir müttefik ve ciddi endişeleri var. Çünkü Irak lideri Saddam Hüseyin'in silahsızlanma sorumluluğuyla ilgili yükümlülüğünü yerine getirmeme potansiyeli tehdit oluşturuyor. Biz Türkiye ile birlikte çalışmak, bu uzun dönemli dost ve müttefike yardım etmek istiyoruz'' dedi. 
     Reeker, ''Türkiye ile uzun bir geçmişimiz var ve bu da dost ve müttefik olduğumuz gerçeğinin altını çiziyor. Türkiye ile yakın işbirliği tarihimiz var. Dost ve müttefikler böyle davranır. Türkiye'deki demokratik süreci, bu detayların tartışılmasını anlıyoruz. Bunlar zor ve önemli kararlar'' diye konuştu. 
     





</TEXT>
</DOC>
