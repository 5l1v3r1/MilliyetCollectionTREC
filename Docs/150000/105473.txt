<DOC>
<DOCNO> 105473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sondun11.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Başbakan Yardımcısı "Çözüm varsa işbirliğine hazırız" 
</HEADLINE>
<TEXT>

     Irak Başbakan Yardımcısı Tarık Aziz, ülkesinin bütün topraklarındaki bağımsızlığını yeniden kurması ve yaptırımların sona ermesi gibi kapsamlı konular çerçevesinde BM silah denetçilerinin geri dönmesini tartışmaya hazır olduklarını belirtti. 
     Aziz, BM Genel Sekreteri Kofi Annan ile Johannesburg'da yarım saat süren görüşmesinin ardından yaptığı açıklamada, ''Eğer çözüm istiyorsanız, bütün bu konulara çözüm bulmak zorundasınız. BM Genel Sekreteri'ne söylediğim gibi, eğer bütün konuları dengeli ve mantıklı bir şekilde ele alabilecek sihirli bir çözüm varsa bu tür bir çözümü bulmak ve BM ile işbirliği için biz hazırız'' dedi. 
     Annan ile görüşmesini ''görüş alışverişi yapma'' şeklinde değerlendiren Aziz, işbirliği çerçevesinde yapılacak görüşmelerde sadece BM silah denetçilerinin geri dönmesinin ele alınmaması gerektiğini vurguladı. 
     Aziz, ''Görüşmeler, yaptırımların kalkması, ülkenin güney ve kuzeyinde Irak'ın egemenliğinin yeniden kurulması ve siyasi sistemimizin değiştirilmesi yönündeki Amerikan tehditlerine son verilmesini kapsamalıdır'' dedi. 
     Washington yönetimini diyalog kurmamakla suçlayan Aziz, ''Sözde toplu imha silahları sorunu gerçekten ABD'nin sorunuysa bu konu mantıklı ve dengeli bir şekilde çözülebilir. Sonuçta bize saldırmak için ellerindeki her tür bahaneyi kullanacaklar. Biz ülkemizi savunmaya hazırlanıyoruz'' diye konuştu. 
     





</TEXT>
</DOC>
