<DOC>
<DOCNO> 119227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/yazar/guclu.html </URL>
<DATE> 2002/11/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Başbakan ve kritik bakanlıklar 
</HEADLINE>
<TEXT>

     Başbakan muhtemelen bugün yarın belli olacak. Bakanlar Kurulu’nun da yine birkaç gün içerisinde açıklanması bekleniyor. Aslında kimin hangi bakanlık koltuğuna oturacağı çoktan belli oldu. Ama resmen açıklanmadıkça hiçbir şey kesin değil. 
     Önceki hükümet atamalarından biliyoruz. Başbakanlık’ta belirlenen listelerin yolda ya da Çankaya’nın telkiniyle Köşk’te nasıl değiştirildiklerine çok şahit olduk. Özellikle de Milli Eğitim Bakanlığı konusunda. 
     Her dönemde değişik bakanlıklar kritik konumda olmuştur. Bu dönemin kritik bakanlıkları ise Milli Eğitim, Milli Savunma ve Adalet bakanlıkları imiş. Ankara kulislerinde konuşulan bu. Çankaya’nın bu üç bakanlık üzerinde özellikle duyarlı olduğu ilgililere iletilmiş. Bu yüzden tıpkı başbakan atanmasında olduğu gibi bu üç bakanlık için de tek aday yerine birkaç aday birden Köşk’e sunulacakmış... 
     Milli Eğitim Bakanlığı konusunda ismi sıkça telaffuz edilen değişik isimler var. Hangisi koltuğa oturur bilemiyoruz. Ama kesin bildiğimiz bir şey varsa o da kendisini çok önemli sorunların beklediğidir. 
     Milli Eğitim Bakanlığı, diğer bakanlıklara benzemiyor. Nüfusun üçte ikisini direkt ilgilendiriyor. 17 milyon öğrenci, 25 milyon veli ve yarım milyon öğretmen, gözünün içine bakıyor. Alacağı her karar olumlu ya da olumsuz çok geniş kitleleri etkileyecek. 
     Ecevit iktidarı ve DSP, bir önceki Milli Eğitim Bakanı Metin Bostancıoğlu nedeniyle eleştiri oklarının hedefi oldu. Yaptıkları kadar yapamadıklarıyla da küskünler ordusuna hemen her gün on binlerce kişinin eklenmesine ortam hazırladı. 
     Bakanlıktan ayrıldığında derin bir oh çekenlerin en başında Ecevit’in kendisi geldi. Milli Eğitim camiası da en uzun süreli görevde kalan bakanlardan birisi olmasına karşın bir hafta içerisinde kendisini unuttu gitti. 
     Bu yüzden diğer bakanlıklar bir yana Milli Eğitim’e çok ama çok dikkat edilmesi gerekiyor. Ecevit, önceki haftaki görüşmemiz sırasında bu konudaki pişmanlığını açıkça dile getirmişti. Son bakanı keşke ilk önce göreve getirseydim demişti. 
     Umarız AKP iktidarı da aynı yanlışı yapmaz. Öncelikle göreve getirmesi gereken isimleri bir kenara itip de zaman ve prestij kaybetmez... 
     
     Işık Üniversitesi 
     Feyziye Mektepleri Vakfı’na bağlı Işık okullarını oldum olası severim. İsmi nedeniyle her ne kadar tarikat okullarıyla karıştırılsalar da çok farklı yapıdalar. Yüz yılı aşkın bir maziye sahipler. Atatürk’ün bizzat ziyaretine gittiği, takdirini ilettiği, başka kurumlara örnek gösterdiği ender öğretim kurumlarımızdan birisi. 
     İlk ve ortaöğretimden sonra yükseköğretime de girdiler. Bugüne kadar olduğu gibi h l sessiz ve derinden gidiyorlar. Hemen her alanda çok başarılı olmalarına karşın reklam konusunda aynı beceriye sahip değiller. Bu yüzden de sürekli benim eleştiri bombardımanıma uğruyorlar. Dün de üniversiteli gençlerle sohbet ederken konu yine dönüp dolaşıp bu noktaya geldi. Söz verdiler. Üniversitelerini tanıtma konusunda artık daha aktif olacaklar. 
     Özetin özeti Diğer vakıf okullarının Işık’tan alacakları çok dersler var. Onların da özellikle tanıtım konusunda diğerlerinden .. 
     







Türban ve CHP 


Sanal bir "asr "likten, saydam bir TC’ye doğru... 


Lojman resti... 


Türkiye, NATO ve AB 


Tarihsel eşikte tarihi görev... 


AKP ve 2 1 


Baba ile oğul 


Başbakan ve kritik bakanlıklar 


NATO ne kadar hazır 


Yeni slogan Dengeli popülizm’ 


Tüketicinin korunma palavrası... 


Yeni başbakan 


Laaayik Türkiye’de yemin töreni 


Yönetim planı değişikliğe yetmiyor 


</TEXT>
</DOC>
