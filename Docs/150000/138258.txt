<DOC>
<DOCNO> 138258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo32.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, İstanbul'a döndü... 
</HEADLINE>
<TEXT>

     UEFA Kupası 4. tur ilk maçında deplasmanda Çek Cumhuriyeti'nin Slavia Prag takımına 1-0 yenilen Beşiktaş, İstanbul'a döndü. 
     Kulüp ikinci başkanı Hüsnü Güreli, Atatürk Havalimanı'nda yaptığı açıklamada, genç ve diri olan rakiplerinin seyirci avantajıyla ilk maçı 1-0 kazandığını belirterek, ''1-0 ile 0-0 arasında pek fark yok. Tur atlamak için rövanşı farklı kazanmak zorundayız. İstanbul'da saha ve seyirci avantajımızı iyi kullanıp, çeyrek finale kalacağımıza inanıyorum'' diye konuştu. 
     Menajer Sinan Engin ise Prag'da zor hava ve saha şartlarında mücadele ettiklerini ifade ederek, ''Daha avantajlı dönebilirdik. Turu zora soktuk'' dedi. 
     Slavia Prag'ın düşük kalitede bir takım olduğunu dile getiren Engin, ''Sadece disiplinli oynuyorlar. İstanbul'da işi sıkı tutup, agresif oynayarak taraftarımızın desteğiyle farklı kazanırız'' şeklinde konuştu. 
     
     ZAGO VE CORDOBA 

     Engin, gazetecilerin kırmızı kart gören Zago ve hatalı gol yediği gerekçesiyle eleştirilen kaleci Cordoba ile ilgili sorularını ise şöyle yanıtladı 
     ''Cordoba önemli bir kaleci. Her insan gibi o da hata yapabilir. Kurtardığı birçok pozisyon vardı. Eleştirilere katılmıyorum. Kırmızı kart gören Zago'ya ise normal ceza prosedürü uygulanacak.'' 
     
     FUTBOLCULAR DA İNANÇLI 

     Teknik Direktör Mircea Lucescu ve futbolcuların çoğu açıklama yapmazken, Ahmet Yıldırım ve İbrahim, Slavia Prag'ın Beşiktaş'tan üstün olmadığını, rakiplerini İstanbul'da yenerek, çeyrek finale çıkacaklarını söylediler. 
     Gazetecilerin ısrarı üzerine durarak, konuşmak isteyen Cordoba, ''Golde hatalı olduğun şeklinde eleştiriler var'' şeklindeki soru üzerine açıklama yapmadan ayrıldı. 
     Bu arada, Nouma, Yasin Sülün, Cordoba ve Giunti, havalimanında taraftarlara imza verdi. 
     Beşiktaş, yarın yapacağı çalışmayla Slavia Prag ile yapacağı rövanş maçının hazırlıklarına başlayacak. 
     
     İLHAN MANSIZ, SEVGİLİSİYLE MİLANO'DAN GELDİ 

     Cezalı olduğu için Slavia Prag maçında oynayamayan İlhan Mansız ise sevgilisi Nina ile birlikte Milano'dan İstanbul'a geldi. 
     Beşiktaş kafilesinden yaklaşık 30 dakika sonra Atatürk Havalimanı'na gelen İlhan, gazetecilerin görüntü almasına sinirlendi. Gazetecilere, ''Neden izin almadan çekiyorsunuz'' diyen İlhan, Nina ile havalimanından ayrıldı. 
     





</TEXT>
</DOC>
