<DOC>
<DOCNO> 128748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sondun14.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te hahamı sinagogda bıçakladılar 
</HEADLINE>
<TEXT>

     Paris'in 11. mahallesindeki bir sinagogda görev yapan Gabriel Farhi adlı haham, bıçaklı saldırıya uğradı. 
     Hastaneye kaldırılan 34 yaşındaki hahamın sağlık durumunun iyi olduğu belirtilirken, kimliği belirlenemeyen saldırganın kaçtığı bildirildi. 
     Paris'teki Musevi cemaatı tarafından ılımlı ve modern görüşlü olmasıyla tanınan haham Farhi, Europe-1 radyo kanalına verdiği demeçte, barış için gösterdiği mücadeleye devam edeceğini belirtti ve mücadelesine son vermesinin her türlü aşırı uçların sürdürdüğü şantaja boyun eğmek anlamına geleceğini söyledi. 
     Haham Farhi, İsrail ve Filistin arasında barışçıl bir çözümü desteklendiğini de kaydetti. 
     Fransa'daki Musevi Dernekleri ve Paris Belediye Başkanlığı, yaptıkları yazılı açıklamalarda, haham Farhi'ye yönelik saldırıyı kınadılar ve saldırganın hemen bulunmasını istediler. 
     





</TEXT>
</DOC>
