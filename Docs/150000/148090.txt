<DOC>
<DOCNO> 148090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun38.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Ekonomi Bakanı "Şok tedbir olarak Euro'ya geçilmeli" 
</HEADLINE>
<TEXT>

     KKTC Ekonomi Bakanı Salih Coşar, ''KKTC ekonomisinde şok tedbir olarak, fiyat istikrarını sağlamak için Türk Lirası'ndan Euro'ya geçilmesi gerektiğini'' söyledi. 
     Euro'ya geçişte bir zorluk bulunmadığını ifade eden Salih Coşar, ''Euro'ya geçildiği takdirde fiyat istikararının sağlanacağını, bunun da siyasi istikrar getireceğini'' kaydetti. 
     Salih Coşar, bir mudi heyetini kabulünde yaptığı açıklamada, KKTC'nin bugünlerde çok kritik aşamalardan geçtiğini ve bu kritik aşamalar içinde bazı şok yaratıcı tedbirler alınması gerektiğini dile getirerek, istikrarın sağlanmasının önemli olduğunu vurguladı. 
     ''Ben fiyat istikrarı üzerinde durmak istiyorum'' diyen Coşar, fiyat istikrarının halkı, dar gelirli kesimleri doğrudan ilgilendirdiğini belirtti. Coşar, ''Ülkede fiyat istikrarını sağlamak için, gerek siyasi, gerek ekonomik istikrarı etkilemek açısından Euro'ya geçmemizi şok tedbir olarak derhal açıklamamız gerekiyor'' dedi. 
     KKTC'nin Euro'ya geçmesinin fazla bir zorluğu bulunmadığını dile getiren Coşar, şöyle konuştu 
     ''Biz kredi kalemleriyle birlikte yılda yaklaşık 200 milyon Euro Anavatan Türkiye'den alıyoruz. İnanıyorum ki mudi sorunu temizlendikten sonra, ki sonuna geldik, bu rakamın daha azı yeterli olacak. Yani 150 ile 200 milyon Euro açığımız var bu ülkede. Bu açığın büyük kısmı dolar olarak yani döviz olarak bize veriliyor. Tümü bize döviz olarak verilecektir. Bu fark döviz olarak verilmeye devam ettiği takdirde bizim Euro'ya geçmemizde hiçbir sakınca yoktur. Buna geçersek de ülkede ciddi bir fiyat istikrarı meydana gelir. Fiyat istikararı siyasi istikrara da etki eder.'' 
     





</TEXT>
</DOC>
