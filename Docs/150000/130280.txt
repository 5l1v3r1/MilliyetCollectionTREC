<DOC>
<DOCNO> 130280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/siyaset/asiy.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖZDEMİR DÖNEMİ 
</HEADLINE>
<TEXT>

Mesut Yılmaz’ın siyaseti bırakmasının ardından yapılan üçüncü olağanüstü kongrede ipi göğüsleyen Ali Talip Özdemir, Anavatan Partisi’nin dördüncü Genel Başkanı oldu 
     3 Kasım seçimlerinde barajı aşamaması üzerine Mesut Yılmaz’ın genel başkanlığını bıraktığı ANAP’ın 3. Olağanüstü Kongresi’nin galibi Ali Talip Özdemir oldu. Özdemir, ANAP’ın 4. genel başkanı seçildi. 
     ANAP kongresi alışılmadık görüntülere sahne oldu. Yılmaz, katılmadığı kongrenin yapıldığı salona posterini astırmadı. Yılmaz ailesinden sadece kardeş Turgut Yılmaz’ın katıldığı kongrede, Ali Talip Özdemir, Lütfullah Kayalar’a karşı ittifak oluşturdu. Genel Başkan Vekili Ekrem Pakdemirli, Işın Çelebi, Perihan Genç ve Yaşar Barut, Özdemir lehine, Adil Aşırım da oy verme işlemi sürerken Kayalar lehine yarıştan çekildi. 
     
     AŞIRIM’IN OYU AÇIKLANMADI 
     Kongrede 1155 delegeden 1082’si oy kullandı, 4 oy geçersiz sayıldı. 640 delegenin desteğini alan Özdemir ilk turda seçilirken, Kayalar’a verilen oylar 428’de kaldı. Oy verme işlemi sürerken çekildiği gerekçesiyle oyları açıklanmayan Aşırım’a destek veren delege sayısı 10’u aşmadı. 
     Varılan uzlaşmayla Divan Başkanlığı’na eski bakanlardan Şükrü Yürür seçildi. Kayalar ve Özdemir, protokol yerine delegenin arasında oturmayı tercih etti. Yürür’ün, "dört eğilimi birleştirdiğini" vurguladığı Özal’ın sinevizyon gösterisindeki "Kaybedip yeniden kazanmak lazım" başlıklı açıklaması büyük alkış aldı. İlk sözü alan Barut, ardından konuşan tek kadın aday Genç ve Çelebi, Özdemir lehine yarıştan çekildiklerini açıkladı. Pakdemirli de, Özdemir lehine adaylıktan çekildiğini açıklayınca salonda tartışma çıktı. Özdemir taraftarlarının alkışları, Kayalar cephesindeki protestolara karıştı. 
     
     ABİLİK YAPTIM, ÇEKİLDİM’ 
     Pakdemirli çekilme gerekçesini, "Anlaşma yapmıştık. Kamuoyu yoklamasında kim önde olursa ondan yana geri çekilecektik. Onun yanında telefonuma çok sayıda Abiliğini yap, geri çekil’ diye mesaj geldi. Ben de abilik yaptım geri çekildim" sözleriyle açıkladı. Çelebi de, konuşmasından sonra Özdemir’le elele tutuşarak, salonu selamladı. Protokolün olduğu bölüme pet şişe atan Kayalar taraftarlarının, Ali Talip Özdemir’in konuşması sırasında attıkları sloganlar da salondaki havayı gerginleştirdi. 
     Adaylığını kongrede açıklayan merhum Adnan Kahveci’nin amcasının oğlu Niyazi Kahveci, sürpriz çıkışı için, "Ben Kahveci’yim. Bizde her şey Kahveci usulü ile yapılır" dedi. 
     
     12 EYLÜL’ÜN BAŞKANI’ 
     Kayalar, hiç kimseden icazet almadan kendi aklına güvenerek genel başkan adayı olduğunu belirtirken, Özdemir’i "12 Eylül’ün atanmış belediye başkanı" diye eleştirdi. Özdemir de, "ANAP bir ailedir. Sakın ola ki, kimse kimseyi kırmasın. Sizi adaylardan birine oy vermeye çağırmıyorum. Sizi yepyeni bir ANAP’a davet ediyorum" dedi. 
     Genel Başkan’ın hakkında yolsuzluk iddiası bulunmaması gerektiğini vurgularken Yılmaz’a teşekkür eden Pakdemirli de, "ANAP bir daha yolsuzluklarla anılmamalı" dedi. 
     
     AŞIRIM İKNA OLDU 
     Seçim devam ederken Genel Başkan Yardımcısı Fevzi İşbaşaran, Aşırım’ı Kayalar lehine adaylıktan çekilmeye ikna etti. Kayalar ve Aşırım, kürsüye çıkıp birlik mesajı verdi. Lütfullah Kayalar’ı destekleyen grubun tezahüratı üzerine Seçim Kurulu Başkanı, Divan Başkanı Yürür’ün olaya müdahale etmesini istedi. Yasalara aykırı davranıldığı anonsunu yapan Yürür, güvenlik güçlerinin olaya müdahale etmesini istedi, ancak uzun süre "Kayalar - Aşırım omuz omuza" sloganı atıldı. 
     
     YILMAZ KARIŞIRDIM AMA... 
     Kayalar adına lobi yaptığı ileri sürülen Turgut Yılmaz "Benim adıma birileri konuşuyor, karar veriyor, ama bunların dışındayım. Kongreye müdahale etseydim çok şey değişirdi. Çok iyi karışırdım, ancak müdahalem olmadı" dedi. 
     
Kürsüden birlik çağrısı      Özdemir, sonucun açıklanmasının ardından teşekkür konuşması yapmak üzere kürsüye çıktı. Tüm adayları yanına çağırıp birlik görüntüsü veren Özdemir, şunları söyledi 
     "Kayalar ve Aşırım’ı gösterdikleri centilmence yarıştan dolayı kutluyorum. Yarış bitti, bütün ANAP’lılar bir aile şimdi. Hepimiz bütünüz. Ayağa kalkalım. Hepinizin birbiriyle kucaklaşmasını istiyorum." 
     Kayalar, kongrede namuslu, onurlu, şerefli mücadele verdiğini vurgularken sadece kendisini destekleyenlere teşekkür etti. Aşırım da, "Özdemir’in başarılı olması için elimizden geleni yapacağız" dedi. 
     Pakdemirli ise, "Bu güzel bir yarış, ancak araba ufak. Özdemir mazbatasını alana kadar anahtar bende" diye espri yaptı. 
     
12 çocuklu ailenin oğlu      Ali Talip Özdemir, 1953 yılında Konya’nın Ereğli ilçesinde dünyaya geldi. 12 çocuklu bir Sümerbank işçisinin oğlu olan Özdemir, çocukluğunda terzi ve berber çıraklığı yaptı. Aynı zamanda da okudu. Ankara Devlet Mimarlık ve Mühendislik Akademisi Makine Mühendisliği bölümünden mezun oldu ve yüksek lisans yaptı. 
     Eğitimi döneminde siyasete ilgi duyan Özdemir, ANAP’ın Anadolu’daki kurucusu oldu. 1984’te Konya Ereğli Belediye Başkanı seçildi. 1987’de görevinden ayrılarak Konya milletvekili seçildi. Turgut Özal’ın genel başkan olduğu dönemde ANAP Genel Başkan Yardımcılığı görevinde bulundu. 1991’de Mesut Yılmaz’ın başkanlığında kurulan kabinede Çevreden Sorumlu Devlet Bakanı olarak görev yapan Özdemir, ilk Çevre Bakanı ünvanını aldı. 
     1992’de Bakırköy Belediye Başkanı seçildi. Ardından yeniden milletvekili seçilen Özdemir, ANAP - DYP’den oluşan 53. Hükümet’te devlet bakanı olarak görev yaptı. 18 Nisan seçimlerinde ANAP’tan İstanbul Büyükşehir Belediye Başkanlığı’na aday gösterildi, ancak seçilemedi. 14 yıllık evli olan Özdemir, evli ve üç çocuk babası. 
     



 SİYASET 













</TEXT>
</DOC>
