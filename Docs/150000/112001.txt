<DOC>
<DOCNO> 112001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun18.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa ve Rusya Dışişleri Bakanları Irak konusunu görüşüyor 
</HEADLINE>
<TEXT>

     Rusya Dışişleri Bakanı İgor İvanov ile Fransa Dışişleri Bakanı Dominique de Villepin'in telefon görüşmesi yaptığı ve Irak konusunu ele aldığı belirtildi. 
     Rusya Dışişleri Bakanlığı'ndan yapılan açıklamada, iki bakanın BM silah denetçilerinin çalışmalarının artırılması için Güvenlik Konseyi'nin Irak hakkında bir karar almasının önemini vurguladığı belirtilirken, BM'nin konuyu incelemesi çerçevesinde Irak'taki son gelişmeler hakkında görüş alışverişinde bulunduğu kaydedildi. 
     Açıklamada, ''Bakanlar, denetçilerin Irak'ta etkin çalışma yapabilmelerine olanak sağlayacak bir anlaşmaya varılmasının önemini ve BM Güvenlik Konseyi üyeleri arasında sıkı bir işbirliği çalışması yapılmasının gerekliliğini vurguladı'' denildi. 
     Güvenlik Konseyi'nin daimi üyelerinin veto hakkı bulunuyor. Daimi Konsey üyesi olan Rusya, Fransa ve Çin, Irak Devlet Başkanı Saddam Hüseyin'in taahhütlerini yerini getirmemesi halinde otomatik olarak güce başvurulmasını öngören Amerikan projesine karşı çıkıyor. 
     





</TEXT>
</DOC>
