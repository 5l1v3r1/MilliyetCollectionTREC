<DOC>
<DOCNO> 133490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur13.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem bölgesinin dağlık ve yerleşimin az olması büyük şans 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu, Tunceli'nin Pülümür ilçesinde meydana gelen 6.5 büyüklüğündeki depreme ilişkin, ''Yörenin dağlık ve yerleşimin de az olması, can ve mal kaybı açısından büyük şans'' dedi. 
     Prof. Dr. Barbarosoğlu, yaptığı açıklamada, Pülümür'de saat 07.26'da gerçekleşen sarsıntının ''çok şiddetli ve yüzeye yakın bir deprem'' olduğunu söyledi. 
     Bölgede çok sık depremler meydana geldiğini vurgulayan Prof. Dr. Barbarosoğlu, şunları kaydetti 
     ''Deprem, Kuzey Anadolu ile Doğu Anadolu fay hatlarının dirsek oluşturduğu yerde meydana gelen sıkışmanın etkisiyle oluştu. Burada Kuzey Anadolu Fay Hattı'na dik gelen küçük Pülümür Fayı var. 6.5 büyüklüğündeki deprem, küçük Pülümür Fayı denilen yerde oldu. Bu fay, bugüne kadar 6 ve altında büyüklüklerde birçok deprem üretti. Yörenin dağlık ve yerleşimin de az olması, can ve mal kaybı açısından büyük şans.'' Sismoloji Laboratuvarı Şefi Dr. Doğan Kalafat da, Tunceli'nin Pülümür ilçesinin ''Türkiye'de fay sıkışmasının en yoğun ve deprem aktivitesinin en çok olduğu bölgelerden biri'' olduğuna dikkati çekerek, bölgede bu sabah gerçekleşen çok şiddetli depremin ''çok doğal bir sarsıntı'' olduğunu bildirdi. 
     





</TEXT>
</DOC>
