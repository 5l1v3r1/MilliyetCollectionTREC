<DOC>
<DOCNO> 138380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/yasam/yas07.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşin kolayını bulmuşlar... 
</HEADLINE>
<TEXT>

Okul önlerine pusu kurup cep telefonu olan öğrencileri soyan iki gaspçı nihayet yakalandı 
     ELVAN EZBER İstanbul 

     Beşiktaş’ta gasp yaptıktan sonra kaçmaya çalışan bir otomobili takibe alan polis, Beyoğlu’nun ara sokaklarında sıkıştırdığı araçta bulunan Tolga Günaydın ve Aziz Çelik’i gözaltına aldı. Asayiş Şube Müdürlüğü’nde sorgulanan Günaydın ve Çelik’in, özellikle 14 - 16 yaş grubundaki çok sayıda öğrencinin cep telefonlarını gasp ettiği belirlendi. Zanlıların ifadeleri doğrultusunda, çalıntı telefonları ikinci el piyasasında pazarlayan Recep Karakaş da yakalandı. 
     Suçlarını itiraf eden zanlılardan Günaydın, ifadesinde şunları söyledi "Okul önlerinde cep telefonları olan öğrencileri belirliyorduk. Daha sonra onları takip edip uygun yerde sırtına tabanca dayayarak telefonunu almak çok kolay oluyordu. Gasp ettiğimiz telefonları da daha sonra satıyorduk." 
     Onlarca öğrenciyi gasp ettikleri belirlenen Günaydın ve Çelik, telefonlarını gasp ettikleri 20 öğrenci tarafından teşhis edildi. Mahkeme tarafından tutuklanan sanıklar cezaevine gönderildi. 
     



 YAŞAM 




















</TEXT>
</DOC>
