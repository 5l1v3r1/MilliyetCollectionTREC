<DOC>
<DOCNO> 105727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/soneko29.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödemeler dengesi 6 ayda 649 milyon dolar açık verdi 
</HEADLINE>
<TEXT>

     Türkiye'nin ödemeler dengesi bilançosuna göre Cari işlemler dengesi, bu yılın Ocak-Haziran dönemini kapsayan 6 ayda 649 milyon dolar dolar açık verdi. 
     Türkiye'nin cari işlemler dengesi, geçen yılın aynı döneminde 782 milyon dolar fazla vermişti. 
     Merkez Bankası, Türkiye'nin 2002 yılı Ocak-Haziran dönemine ilişkin ödemeler dengesi verilerini açıkladı. 
     Açıklamaya göre, bilançoda yer alan kalemlerden Türkiye'nin Ocak-Haziran dönemi dış ticaret açığı, geçen yılın aynı dönemine göre yüzde yüzde 5.3 oranında azalarak 2 milyar 432 milyon dolar oldu. 
     Dış ticaret açığında söz konusu azalmaya neden olarak, ihracat gelirlerinin yüzde 3.3, bavul ticaretinin yüzde 25.1 artmasına karşın, ithalat harcamalarının yüzde 2.5 oranında yükselmesi gösterildi. 
     Diğer taraftan 2002 yılı Ocak-Haziran döneminde, diğer mal ve hizmetler ile karşılıksız transferlerden elde edilen net gelirler yüzde 46.8 oranında azalarak 1 milyar 783 milyon dolar oldu. 
     
     DIŞ TİCARET AÇIĞI 5.3 AZALDI 

     Türkiye bu yılın Ocak-Haziran döneminde 18 milyar 322 milyon dolar ihracat, 20 milyar 754 milyon dolar ithalat gerçekleştirirken, dış ticaret açığı yüzde 5.3 azalışla 2 milyar 432 milyon dolar oldu. 
     Geçen yılın ilk 6 ayında, 1 milyar 480 milyon dolar tutarında bavul ticareti gelirinin de ilave edilmesiyle 17 milyar 22 milyon dolar olarak gerçekleşen ihracat gelirleri, bu yılın aynı döneminde 1 milyar 852 milyon dolar tutarındaki bavul ticaretinin katkısı ile 18 milyar 322 milyon dolar oldu. 
     Aynı dönemler itibariyle altın ithalatı 268 milyon dolardan 560 milyon dolara çıkarken, ithalat harcamaları toplamı da 19 milyar 590 milyon dolardan 20 milyar 754 milyon dolara yükseldi. 
     Bu gelişmeler sonucunda, 2001 yılı ilk yarısında 2 milyar 568 milyon dolar düzeyindeki dış ticaret açığı bu yılın aynı döneminde yüzde 5.3 oranında azalarak, 2 milyar 432 milyon dolara geriledi. 
     
     DİĞER MAL VE HİZMET GELİR VE GİDERLERİ 

     Diğer mal ve hizmet gelirleri ana başlığı altında yer alan turizm gelirleri, geçen yılın aynı dönemine göre yüzde 3.9 artarak 2 milyar 981 milyon dolar, faiz gelirleri yüzde 15.1 artarak 1 milyar 311 milyon dolar, diğer mal ve hizmet gelirleri ise yüzde 47.5 oranında azalarak 2 milyar 188 milyon dolar oldu. 
     Turizm giderleri yüzde 1.5 oranında artarken, faiz giderleri yüzde 14.1, diğer mal ve hizmet giderleri ise yüzde 23.7 oranında azaldı. Sonuç olarak bu kalemler sırasıyla 954 milyon dolar, 3 milyar 169 milyon dolar ve 2 milyar 172 milyon dolar olarak gerçekleşti. 
     2002 yılı ilk yarısında, karşılıksız transferler kalemi içerisinde yer alan işçi gelirleri yüzde 35 oranında azalarak 1 milyar 9 milyon dolar oldu. 
     
     SERMAYE HAREKETLERİ 

     Doğrudan yatırım kaleminde, yurtdışında yerleşik kişilerin yurtiçinde yaptıkları net yatırımlar ise geçen yılın aynı dönemine göre 1 milyar 854 milyon dolar azalarak, 162 milyon dolar olarak gerçekleşti. 
     Yurtiçinde yerleşik kişilerin yurtdışında yaptıkları net yatırım da 2001 Ocak-Haziran döneminde 333 milyon dolar, 2002 yılının aynı döneminde ise 26 milyon dolar olarak belirlendi. Böylece, bu yılın 6 ayında doğrudan yatırımlar kapsamında, net 136 milyon dolarlık giriş oldu. 
     Portföy yatırımları, 2001 yılı Ocak-Haziran döneminde 3 milyar 216 milyon dolar, bu yılın ilk 6 ayında ise 977 milyon dolar net çıkışla sonuçlandı. 
     
     UZUN VADELİ SERMAYE HAREKETLERİ 

     Uzun vadeli sermaye hareketlerinde geçen yılın ilk 6 ayında 1 milyar 625 milyon dolar net çıkış, 2002 yılının aynı döneminde ise 1 milyar 22 milyon dolar net giriş gerçekleşti. 
     Bu başlık altında yer alan kalemlerden uzun vadeli döviz kredisi kullanımları 5 milyar 94 milyon dolardan 6 milyar 824 milyon dolara çıkarken, ''diğer sektörlerin'' borçlanmasında 1 milyar 61 milyon dolar, ''bankacılık sektörü'' borçlanmasında 519 milyon dolar artış gözlendi. 
     Geçen yılın 6 ayında, 6 milyar 756 milyon dolar olan anapara geri ödemeleri, bu yılın aynı döneminde 6 milyar 50 milyon dolara geriledi. 
     Kredi mektuplu döviz tevdiat hesaplarında ise geçen yıl 37 milyon ABD dolar, bu yıl 248 milyon dolar net artış görüldü. 
     
     KISA VADELİ SERMAYE HAREKETLERİ 

     Kısa vadeli sermaye hareketleri-Yükümlülükler toplam olarak incelendiğinde, 2001 yılı ilk yarısında 5 milyar 439 milyon dolar, bu yılın aynı döneminde ise 815 milyon dolar azalış gözlendi. 
     Kısa vadeli yükümlülükler kapsamında yer alan sağlanan krediler kalemi, 333 milyon dolar net geri ödeme gösterdi. 
     Resmi rezervler, 2001 yılının 6 ayında 4 milyar 694 milyon dolar azalırken, bu yılın aynı döneminde 2 milyar 389 milyon dolar arttı. 
     





</TEXT>
</DOC>
