<DOC>
<DOCNO> 125203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko37.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya Büyükelçisi AB'de alınan kararlar pozitif 
</HEADLINE>
<TEXT>

     İspanya'nın Ankara Büyükelçisi Manuel de la Camara, ''Kopenhag'da alınan kararlar bence hakikaten pozitiftir. Bardağın yarısından fazlası dolu'' dedi. 
     Büyükelçi Camara, Bilkent Oteli'nde yapılan ''Bağımsız Kurullar ve Piyasa Ekonomisi'' Arenası'nda yaptığı konuşmada, İspanya'da enerji, telekom ve telekomünikasyon gibi çeşitli düzenleyici kurullar oluşturulduğunu ve bunların bazılarının çok başarılı olduğunu kaydetti. 
     Türkiye'nin Avrupa Birliği'ne AB üyeliği kesin olan bir ülke olduğunu hatırlatan Camara, Helsinki'de bu kararın alındığını kaydetti. 
     AB içinde zaman zaman tartışmaların olmasının doğal olduğunu vurgulayan Camara, AB'de, devlet ve Hükümet başkanları tarafından alınan kararların uygulandığı ve bunlara saygı duyulduğunu kaydetti. Türkiye'nin gerçek üyelik adayı olduğunun unutulmaması gerektiğini vurgulayan Camara, ''zaman içerisinde Türkiye mutlaka AB'ye üye olacaktır'' diye konuştu. 
     Türkiye'nin AB'ye üye olmasının kimseyi şaşırtmaması gerektiğini ve bunun yıllardan beri bilinen bir gerçek olduğunu söyleyen Camara, AB'nin bundan önce geçirdiği genişleme süreçlerine değindi. 
     Yunanistan'ın, 1981 yılında üyeliğe girdiği zaman, Türkiye'nin de Yunanistan ile birlikte AB'ye üye olabileceğini kaydeden İspanya Büyükelçisi, bu tarihi fırsattan yararlanılamadığını kaydetti. 
     Kopenhag'ta alınan kararların pozitif kararlar olduğunu ve Türkiye'nin bu fırsatı kaçırmaması gerektiğini ifade eden Camara, AB'nin en fazla iki yılda Türkiye ile müzakereye başlayacağını hatırlattı. 
     Kopenhag Zirvesi'nde, Türkiye için karar alınırken, bazı ülkelerin tarihi 2010 yılına kadar uzatmak bazı ülkelerin ise 2003 yılına tarih vermek istediklerini belirten Camara, çıkan sonuç ''bir orta yol'' olarak niteledi. 
     Türkiye'nin ev ödevini yapmasıyla müzakerelere başlayabileceğini vurgulayan Camara, yalnızca yasa çıkarmanın yetmeyeceğini, bu yasaların nasıl uygulandığının da önemli olduğunu kaydetti. 
     İspanya'nın müzakerelerinin sekiz yıl sürdüğünü hatırlatan Camara, İspanya'nın AB'ye sonradan katılıp, bir sürü mevzuata yutmak, sindirmek zorunda kalan bir ülke olduğuna dikkat çekti. 
     Kamu ihale yasasının uygulanmasının da önemli olduğunu vurgulayan Camara, Türkiye'nin, AB'nin düşük enflasyon ve bütçe açığı gibi AB'nin ekonomik ortamına yavaş yavaş alışması gerektiğini söyledi. 
     Kopenhag Zirvesi'nden çıkan sonucu, ''bardağın yarısından fazlası dolu'' diye niteleyen Camara, aşılması gereken birçok sorunun bulunduğunu, ancak Hükümetin, gerçekten azimli olduğunu kaydetti. 
     Başka alternatiflerin gerçekçi alternatifler olmadığını söyleyen Camara, bu yolda yürünmeye devam edilmesi gerektiğini ifade etti. 
     





</TEXT>
</DOC>
