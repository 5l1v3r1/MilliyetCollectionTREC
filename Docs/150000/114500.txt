<DOC>
<DOCNO> 114500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur15.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç özel ödüllü ''Pardon'' isimli film yasaklandı 
</HEADLINE>
<TEXT>

     Sinema Video ve Müzik Eserleri Denetleme Kurulu, üç ödüllü kısa metrajlı "Pardon" isimli filmi yasakladı. Ticari gösterim hakkını alamayan film için yapımcı firma itirazda bulundu. 
     "Büyük Adam Küçük Aşk" filminin yasaklanmasını tartışma yaratırken, Sinema Video ve Müzik Eserleri Denetleme Kurulu aynı madde ile "Pardon" isimli bol ödüllü bir filmi daha yasakladı. Yönetmenliğini ve senaryo yazarlığını Vedat Özdemir'in yaptığı kısa metrajlı film, 2001'de Altın Portakal Film Festivali'nde "Juri Özel Ödülü"ne layık görülmüştü. Film, aynı yıl Cine 5 tarafından düzenlenen Kısa Film Yarışması ve İstanbul Kısa Filmciler Derneği'nin düzenlediği yarışmalarda En İyi Kurmaca Film Ödülü'nü almıştı. 
     
     AYNI MADDEDEN İKİNCİ YASAK 

     Ancak, film, onca ödül almasına ve televizyonda defalarca gösterilmesine rağmen Sinema, Video ve Müzik Eserleri Denetleme Kurulu tarafından yasaklandı. Film, "Büyük Adam Küçük Aşk" filminin yasaklanmasına da neden olarak gösterilen "Sinema, Video ve Müzik Eserlerinin Denetlenmesi Hakkında Yönetmelik"in 9'uncu maddesi gereğince yasaklandığı bildirildi. Sözkonusu madde, "Devletin ülkesi ve milletiyle bölünmez bütünlüğü, milli egemenlik, cumhuriyet, milli güvenlik, kamu düzeni, genel asayiş, kamu yararı, genel ahlak, genel sağlık açısından suç ve suça teşvik unsurunu ihtiva eden, dış siyasete aykırı, milli kültür, örf ve adetlerimize uygun olmayan film, video ve müzik eserlerinin gösterilmesi ve icrasına izin verilmez" hükmünü içeriyor. 
     Kurul'un yasaklama kararı üzerine yapımcı firma İdil Yapım, kararı mahkemeye taşıdı. Firma, mahkemeye, "Büyük Adam Küçük Aşk" filminin üzerindeki yasağın kalkmasını örnek gösterdi. 
     
     GÖZALTI HİKAYESİ 

     Yönetmenliğini ve senaristliğini Vedat Özdemir'in üstlendiği kısa metrajlı film, amatör oyuncular tarafından perdeye aktarıldı. Filmde, isim benzerliğinden dolayı gözaltına alınan bir gencin, gözaltında kaldığı süre boyunca yaşadığı trajikomik olaylar konu ediliyor. 
     





</TEXT>
</DOC>
