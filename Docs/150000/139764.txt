<DOC>
<DOCNO> 139764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur17.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Beşiktaş Prag'ın nasıl tezkeresini verdiyse yarın da..." 
</HEADLINE>
<TEXT>

     TBMM Başkanı Bülent Arınç, ''Beşiktaş Slavıa Prag'ın dün nasıl tezkeresini verdiyse yarın da... kalan kısmı yarın'' dedi. 
     Arınç, Beşiktaş başkanı Serdar Bilgili ve Yönetim kurulu üyelerini makamında kabul ederek bir süre görüştü. 
     Serdar Bilgili, Arınç'ı ''Avrupa'nın en iyi 8 takımından birinin yönetim kurulu üyeleri olarak ziyaret etmekten dolayı büyük bir mutluluk duyduklarını'' söyledi. Arınç'ın ''iyi bir Beşiktaşlı'' olduğunu ifade eden Bilgili, ''Bugün ziyaret ettiğimiz Cumhurbaşkanı Ahmet Necdet Sezer, Başbakan Abdullah Gül ve Genelkurmay Başkanı Orgeneral Hilmi Özkök Beşiktaşlı ve kongre üyesi. Kongre üyesi olmayan tek sizsiniz. Sizi de üye yapmak istiyoruz'' dedi. 
     Beşiktaş'ın Mart ayından itibaren 100. yılını kutlayacağını bildiren Bilgili, Avrupa'da 100. yılını kutlayan az sayıda takım bulunduğunu kaydetti. Bilgili, 2 Mart'ta yapılacak kutlamalara Arınç'ı da davet etti. 
     Bilgili, 100. yıl anısına hazırlanan bir plaket sunduğu Arınç'ın yakasına Beşiktaş rozeti de taktı. 
     Bülent Arınç da Bilgili'ye TBMM'nin bir madalyonunu hediye etti. 
     
     ARINÇ'IN SÖZLERİ 
     TBMM Başkanı Arınç, Beşiktaş'ı, dün Slavia Prag'ı eleyerek UEFA kupasında çeyrek finale çıkmasından dolayı tebrik etti. 
     Beşiktaş'a çocukluğundan bu yana büyük bir sevgiyle bağlandığını bildiren Arınç, Meclis Başkanı olarak Beşiktaş Yönetim Kurulu'nu kabul etmekten de ayrı bir mutluluk duyduğunu söyledi. 
     Arınç, Beşiktaş yöneticilerinin siyah-beyaz bir kravatla kabule geldiklerine dikkat çekerek, ''Ben de siyah-beyaz bir kravat takmak isterdim. Ancak Meclis Başkanı olarak tarafsız olmalıyım'' diye konuştu. Bülent Arınç, Özel Kalem müdüresinin siyah-beyaz giyindiğine de dikkat çekti. 
     
     BİLGİLİ-GÜL BENZETMESİ 
     Beşiktaş Jimnastik Kulübünün, 100. yılını kutlayan önemli teşkilatlardan biri olduğunu bildiren Arınç, konuşmasını bir anısıyla şöyle tamamladı 
     ''Fazilet Partisi kongresinde biz genel başkanlığa adaylığımız koymuştuk. Gül, başkan adayımız olarak kongreye katılmıştı. Bize o günkü yapı içerisinde başarılı olamayacağımız söylediler. O yapıda genç bir adayın başarıya ulaşmasının mümkün olmadığını söylediler. Çok iyi hatırlıyorum ben başarılı olacağımızı söyledim ve örnek olarak Serdar Bilgili'yi verdim, Süleyman Seba'ya karşı. 
     FP'de Seba'ya benzeyen değerli bir büyüğümüz, bir tarafta da Bilgili'ye benzeyen Gül vardı. Biz başarılı olduk, onlar da başarılı oldular.'' Gazetecilerin kabulden ayrılması sırasında Arınç, ''Beşiktaş Slavıa Prag'ın dün nasıl tezkeresini verdiyse yarın da...'' diye konuştu. Gazetecilerin sözlerin devam etmesini beklediğini gören Arınç, bir süre sonra, ''kalan kısmı yarın'' dedi. 
     Öte yandan, kabul başlamadan önce bir gazetecinin telefonu Fenerbahçe Marşı müziği ile çaldı. Bu sürpriz olay karşısında BJK yöneticileri ''oooo'' şeklinde seslerini yükselttiler. 
     





</TEXT>
</DOC>
