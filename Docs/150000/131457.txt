<DOC>
<DOCNO> 131457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/soneko09.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Türkiye'ye verilecek krediler hazır 
</HEADLINE>
<TEXT>

     Maliye Bakanı Kemal Unakıtan, Dünya Bankası ile fikir birliği içinde olduklarını vurgularken, gelen heyetin Türkiye'ye verilecek kredilerin hazır olduğu ve o kredileri vermek istediklerini söylediklerini kaydetti. 
     Unakıtan, Dünya Bankası Başkan Yardımcısı Johannes Linn ve beraberindeki heyetle yaklaşık 1 saat süren görüşmenin ardından, gazetecilere yaptığı açıklamada, görüşmenin yararlı geçtiğini söyledi. 
     Görüşme sırasında, karşılıklı fikir alışverişinde bulunduklarını belirten Unakıtan, ''Genelde aynı fikirleri taşıdığımızı birlikte memnuniyetle gördük. Fikir birliği içindeyiz'' dedi. 
     Unakıtan, heyetin görüşmelerle ilgili bir basın açıklaması yapacağını tahmin ettiğini bildirdi. 
     Unakıtan bir soru üzerine, ''Onların isteklerinden daha ziyade, biz yapacaklarımızı da kendilerine anlattık. Vergi reformu ile ilgili çalışmalarımız var, biliyorsunuz. Onları da yakında getireceğiz'' dedi. 
     Dünya Bankası'nın Türkiye'ye vereceği kredilerle ilgili soru üzerine Bakan, heyetin kredilerin hazır olduğunu ve vermek istediklerini söylediğini kaydetti. 
     Unakıtan, konuyla ilgili, Devlet Bakanı Ali Babacan'ın daha geniş açıklama yapabileceğini vurguladı. 
     Unakıtan, görüşmede İhale Yasası'nın gündeme gelip gelmediğinin sorulması üzerine de, ''hayır, değişiklik konusu gündeme gelmedi. Ama herkes biliyor, yılbaşından itibaren tatbike konuldu, yürürlükte'' diye konuştu. 

     
</TEXT>
</DOC>
