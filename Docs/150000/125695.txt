<DOC>
<DOCNO> 125695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur10.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer açıkladı ''Suikast siyasi.. '' 
</HEADLINE>
<TEXT>

     Cumhurbaşkanı Ahmet Necdet Sezer, dün akşam bir suikast sonucu öldürülen Necip Hablemitoğlu'nun siyasi bir cinayete kurban gittiğini açıkladı. 
     Yakınları, Hablemitoğlu'nun bir süredir tehdit edildiğini söyleyerek, "Köstebek adlı bir kitabını bitirmişti. Bu kitabı bastırmak için uğraşıyordu" diyerek cinayetle ilgili önemli bir yöne işaret ettiler. 
     Hablemitoğlu'nun koruma almak için polise başvurduğu ancak bu isteğinin "sen de yazdıklarına dikkat et" denilerek geri çevrildiği de iddia ediliyor. 
     "Köstebek" adlı kitabın Fethullah Gülen'in faaliyetleriyle ilgili olduğunu belirtiliyor. Ancak suikastın Türkiye'yi karıştırmak için bir provakasyon olma olasılığının daha yüksek olduğu da konuşuluyor. 
     Suikastla ilgili en önemli açıklamalar Cumhurbaşkanı Ahmet Necdet Sezer'den geldi. Sezer, TÜBİTAK'ın 2002 yılı Bilim Hizmet ve Teşvik Ödülleri töreninden ayrılırken gazetecilerin konuya ilişkin sorularını yanıtladı. 
     Ahmet Necdet Sezer, şunları söyledi 
     ''Hablemitoğlu'nun düşüncesi, kimliği belli. Tabii ben de ona karşı yapılan saldırıyı şiddetle kınıyorum, lanetliyorum. Umuyorum ki bu saldırganlar kısa sürede yakalanarak, adalete teslim edilecektir. Bunun kötü günlerin başlangıcı olmamasını diliyorum. Bu bir terör eylemi, belli. Bu siyasi suç diye düşünüyorum.'' Sezer, ''Size ulaşan bir bilgi var mı '' sorusunu ise ''Hayır'' diye yanıtladı. 
     ''Uzun süredir Türkiye'de faili meçhul cinayet yaşanmıyordu. Hablemitoğlu'nun öldürülmesini neye bağlıyorsunuz '' sorusu üzerine de Sezer, ''Onu bilemiyorum. Suçlular yakalanınca sanıyorum belli olur. Kötü günlerin başlangıcı olmamasını diliyorum'' diye konuştu. 
     
     İPUCU YOK 

     Bu arada cinayetle ilgili soruşturma da sürüyor. Hablemitoğlu'nun kafasına iki el ateş edildiği ve saldırgan ya da saldırganların çok profesyonelce davranarak arkada ipucu bırakmadıkları bildiriliyor. 
     Katillerin kullandığı otomobilin plakası da tam olarak bilinmiyor. Emniyet Genel Müdürü de Başbakan Gül'ü ziyaretinin ardından gazetecilerin soruları üzerine "Doğrusu elimizde çok fazla ipucu yok" dedi. 
     Cinayet soruşturması Hablemitoğlu'nun üzerinde çalıştığı dosyalar üzerinde yoğunlaşıyor. Hablemitoğlu'nun son zamanlarda Fethullahçılar ve Alman Vakıfları üzerinde çalıştığı bildiriliyor. 
     Hablemitoğlu ile birlikte çalışan arkadaşları da son zamanlarda yoğun şekilde tehdit edildiğini ve bu nedenle çeşitli tedbirler aldığını söylediler. Hablemitoğlu'nun, bombaya kurban gitmemek için otomobilini uzaktan kumanda kullanmayı tercih ettiği de belirtiliyor. 

     
</TEXT>
</DOC>
