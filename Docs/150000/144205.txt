<DOC>
<DOCNO> 144205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun53.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Müslüman ülkeler sokaklara döküldü. Slogan aynı "Savaşa hayır" 
</HEADLINE>
<TEXT>

     Mısır, Filistin, Keşmir, Yemen ve Hindistan'da, cuma namazından sonra onbinlerce kişi ABD ve İngiltere'nin Irak'a karşı başlattığı savaşı protesto etmek için gösteri yaptı. 
     Kahire'de El Ezher camisinde cuma namazından çıkanların, gösteriyi cami avlusu dışına taşımak istemeleri üzerine polis müdahale etti. 
     Göstericileri dağıtmak için, tazyikli su ve eğitilmiş polis köpekleri de kullanan polisle göstericiler arasında çıkan çatışmada onlarca gösterici ve polis yaralandı. 
     Kuranıkerim ve Irak bayrakları taşıyan göstericiler, ''Korkak Bush,'' ve ''Cihad istiyoruz'' sloganları attı. 
     Kahire'nin Tahrir meydanında da gösteriler yapıldığı bildirildi. 
     
     FİLİSTİN 
     Kudüs, Batı Şeria ve Gazze Şeridi'nde de Cuma namazından çıkan binlerce kişi, ABD karşıtı gösteriler yaptı. 
     Gazze kentinde Saddam Hüseyin'in posterlerini taşıyan göstericiler, ''Ey Sevgili Saddam, kanımızı sana feda olsun'' derken, Kudüs'te ise namaz kılanlar hep bir ağızdan ''Ey Sevgili Saddam, Tel Aviv'i vur'' diye çağrıda bulundu. 
     Gazze'deki Ömer Camii imamı, 15 bin kişilik cemaate verdiği cuma hutbesinde, Arap ordularını ve halkını işgalcilere direnmeye çağırdı ve ''Amerikan saldırganlarına herhangi bir imkan sağlanmasını reddetmeye çağırıyoruz'' dedi. 
     Kudüs'teki El Aksa Camii imamı ise Müslümanları Irak'a yardım etmeye çağırdı ve Irak güçlerinin zaferi için dua etti. 
     Eski Kudüs sokaklarında ise İsrail polisi küçük bir gösterici grubunu göz yaşartıcı bomba kullanarak dağıtırken, Filistin topraklarındaki diğer gösteriler olaysız sona erdi. 
     
     YEMEN 
     Yemen'in başkenti Sana'da da onbinlerce kişi, cuma namazının ardından Irak'taki savaşı protesto etti. Gösteride protestocularla güvenlik güçleri arasında çatışma çıktı. 
     Polis yetkilileri, güvenlik güçlerinin ABD'nin Sana Büyükelçiliği'ne yürümek isteyen göstericileri dağıtmak için havaya ateş açtığını, göz yaşartıcı gaz kullandığını ve tazyikli su sıktığını söylediler. 
     Polislere taş atan göstericilerle güvenlik güçleri arasındaki çatışmaların sürdüğü belirtildi. 
     Göstericiler, ''ABD'ye ölüm, İsrail'e ölüm'' sloganları attı. 
     
     HİNDİSTAN 
     Hindistan'ın Lucknow, Bopal, Ahmedabad ve Bombay kentlerinde binlerce Müslüman, cuma namazının ardından ABD'nin Irak operasyonunu protesto etti. 
     Başkent Yeni Delhi'de de Komünist Parti, ABD karşıtı gösteri düzenledi. 
     
     KEŞMİR 
     Hindistan'ın kontrolündeki Keşmir'de de cuma namazından çıkan Müslüman göstericiler ile polis arasında çatışma çıktı. 
     ABD Başkanı George Bush'un kuklasını yakan göstericiler, ''Biz Barış İstiyoruz, ABD İslama Karşı Haçlı Seferi Açtı'' yazılı pankart taşıdı. 
     Srinagar'daki gösteri yasağını çiğneyen göstericileri göz yaşartıcı bomba ve cop kullanarak dağıtan polis, diğer kentlerde yapılan gösterilerde ölen ya da yaralanan olmadığını bildirdi. 
     





</TEXT>
</DOC>
