<DOC>
<DOCNO> 121488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/siyaset/siy09.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı basınından özeleştiri 
</HEADLINE>
<TEXT>
Avrupalı iki yüzlü ve korkak’ 
Fransa eski Başbakanı Rocard, "Türkiye’yi reddedersek Hristiyan kulübü nitelemesinden kurtulamayız" dedi 
     İHSAN DÖRTKARDEŞ DHA 

     AKP Genel Başkanı Recep Tayyip Erdoğan’ın Fransa ziyaretinden önce eski başbakan Michel Rocard, "Türkiye’yi reddedersek Hıristiyan kulübü nitelemesinden kurtulamayız" dedi. Fransa’nın önde gelen gazetelerinden Liberation da, Türkiye’ye müzakere tarihi verilmesini savunan Avrupalı çevreleri "ikiyüzlü ve korkak davranmakla, tarih vermeye yanaşmamaköla suçladı. 
     Le Monde’a açıklamalarda bulunan eski sosyalist başbakanlardan Rocard, "Türkiye’yi dışarıda bırakmanın, etkisi altındaki Orta Asya tarafında da hakaret olarak algılanacağı"nı savundu. Rocard, Orta Asya’nın dünyada Ortadoğu’dan sonra ikinci büyük petrol rezervine sahip olduğunu hatırlatarak şunları söyledi 
     "Bunu kimse açık açık söylemeye cesaret edemiyor, ama Avrupa kamuoyunda görülen bariz çekincelerin altında yatan temel neden, Türkiye’nin Müslüman bir ülke olması. " 
     
     Nezaketen destek 
     Türkiye’ye Kopenhag’da müzakere tarihi verilmesini savunan bazı Avrupalı çevrelerin söz cambazlığı yaptığını ve nezaketen destek verdiğini savunan Liberation da, "Bu çevreler, şiddetle arzuladıklarını öne sürdükleri müzakereler için ortaya tarih atmamaya dikkat ediyor" diye yazdı. 
     İngiliz gazetesi The Guardian ise, Türkiye’nin adaylığı konusuna yarım sayfa ayırırken, geleneksel folklor kıyafetleri içindeki genç bir Türk kadınını, Türk ve Alman bayraklarını sallarken gösteren büyük bir fotoğraf kullandı. Gazete, Türkiye’nin AB üyeliği tartışmasının bir çok Avrupa başkentini mahçup etmeye başladığını kaydederek şu ifadeleri kullandı "Bu tartışmanın özünde, her ne kadar adaylığına karşı çıkanlar söylemeye cesaret edemese de, Avrupa’nın kültürel ve dini kimliği var. Avrupa sağından pek çok kimse, Türkiye’ye özel statü verilmesinden yana, ama karar masasında oturmasına karşı. Fransa ayak direrse, Kopenhag’da Türkiye’ye hiçbir tarih verilmeyebilir." 
     



 SİYASET 



















</TEXT>
</DOC>
