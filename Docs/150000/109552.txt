<DOC>
<DOCNO> 109552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sontur06.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Küskünler hareketi konusunda bugün karar vereceğiz" 
</HEADLINE>
<TEXT>

     SP Genel Başkanı Recai Kutan, kamuoyunda ''küskünler hareketi'' olarak adlandırılan, Meclis'in olağanüstü toplantıya çağrılmasıyla ilgili girişimler konusunda, resmi kararlarını bugün belirleyeceklerini söyledi. 
     Kutan, partisinin Başkanlık Divanı toplantısına gelirken, gazetecilerin sorusu üzerine, TBMM Başkanı Ömer İzgi'nin TBMM'yi olağanüstü toplantıya çağırmamasını eleştirdi. Yasalara göre, gerekli imza ile başvurulduğunda Meclis'in 7 gün içinde toplantıya çağırılması gerektiğini savunan Kutan, İzgi'nin toplantı çağrısında bulunmayarak haksızlık yaptığını ileri sürdü. Kutan, şunları söyledi 
     ''Teklif veren arkadaşların arasında küskün diye nitelenecek kimse yok. Bu arkadaşlar, kendi partilerinde listelerde uygun yerlerde yer almışlar. Görüşmeler başladığında küskünler denilen kimselerden de önemli ölçüde destek geleceği anlaşılıyor. 
     Bizim parti olarak durumuz ise şu Kurum olarak böyle bir çalışmanın içinde değiliz. Ancak, milletvekilleri 'bu konuda bir adım atmayı düşünüyoruz' dediklerinde herhangi bir grup kararı almayacağız. 'Milletvekillerimiz serbesttir' dedik. Bugün yapacağımız Başkanlık Divanı toplantısında, parti olarak resmi tutumumuz ve tavrımız belli olacak.'' Recai Kutan, bir başka soru üzerine de ''Meclis Başkanı İzgi'nin olağanüstü toplantı çağrısı yapmaması nedeniyle'' Siyasi Partiler ve Seçim yasalarının görüşülmesi olanağının da azaldığını söyledi. Kutan, ''Eğer bir engelleme olmasaydı, Meclis toplansaydı, 3 Kasım'dan önce bu yasalarda değişiklik yapılabilir, 3 Kasım'da da seçim olabilirdi. Ancak, şu anda 3 Kasım'da seçim olabilir mi seçim takvimine bakmak lazım'' diye konuştu. 
     





</TEXT>
</DOC>
