<DOC>
<DOCNO> 144920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/spor/spo03.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ses yok görüntü var 3-0 
</HEADLINE>
<TEXT>

Elazığspor karşısına taraftar desteğinden yoksun çıkan Galatasaray, sezonun en iyi maçlarından birini oynadı, üç puanı farklı skorla aldı, Denizlispor şokunu çabuk atlattı 
     90 Dakika 
     Galatasaray sahaya "Sessiz ve sizsiz olmuyor" yazılı bir pankartla çıktı. Evet, "sizsizlerdi", ama sessiz olduğunu söylemek güç. Kime niye çalındığı belli olmayan yüksek volümlü müzik, az sayıdaki basın mensubu ve yöneticiye azap çektiriyordu. Sizsizlik ve daha önemlisi sessizlikten mutlu olmayanlar arasında Fatih Terim de vardı. Herhalde vereceği taktiğin duyulmasını istemediğinden olacak, her zaman oturduğu basın tribününe beş metre mesafedeki kulübeye değil de, uzak olanına gitti. Neyseki taktik vermesini gerektirecek bir sıkıntı da olmadı. Galatasaray 16. dakikada haftalardır takımının en iyisi olan Ümit Karan’ın, Revivo’nun pasında ve Elazığ’un başarısız ofsayt tuzağında bulduğu golle 1 - 0 öne geçti. Ama işler ters de gidebilirdi. Henüz 13. saniyede Bülent’in başarısız bir müdahalesinde top Meszaroj’un önünde kalmış, onun şutu yan direkte patlamıştı. Bu şanslı dakikadan sonra Galatasaray, Ümit Davala, Volkan ve Ergün’ün orta saha presiyle Elazığ’ı dar alana hapsetmeyi başardı. Elazığlılar’ın tempo ve hızı bu sıkışıklıktan çıkmaya asla yetmedi. Galatasaraylılar bu presten çıkan toplarla gol şansları da yakaladı. 6’da Hasan, 7’de Ümit Karan’ın ceza yayı üzerinden çektikleri şutlarda kaleci Orkun sol direk dibinde başarılıydı. Galatasaray’ın daha fazla pozisyon bulamamasının nedeni orta sahada kapılar topların Revivo ve Hasan Şaş tarafından ileri uca hızlı bir şekilde aktarılamamasıydı. Doğrusu bu iki oyuncu da formda gözükmüyordu. İsrailli’nin 41’de, Hasan’ın 45’te buldukları müsait pozisyonlardan gol çıkaramayışı da bu kanımızı güçlendirdi. Konuk ekip 16. saniyeden 43. dakikaya kadar rakip kaleye gidemedi. Bu dakikada Meszaroj’un kafa ile aşırdığı topun, Hakan Ünsal’ın koluna çarpmasında penaltı heyecanına kapıldılar. Ama Mutlu Çelik devam dedi. 
     İkinci yarı, mesafe tanımaz Ze Roberto’nun az farkla auta giden serbest vuruşu ve 47’de Hasan Şaş’ın golüyle başladı ve bundan sonra Galatasaray, Bülent ve Xavier’i geride bırakarak rakip sahaya yerleşti. Bu yerleşim, geri dönüşlerde sıkıntı çekmelerine yol açtı. 53’te Ze Roberto’nun boş pozisyonda üstten dışarı attığı top sonrası da Galatasaray’ın sıkıntısı bitmedi. 55’te Czinege’nin şutunda Mondragon başarılıydı. Ancak sonra görüldü ki, Elazığ’ın fizik gücü bu açıkları daha fazla zorlayacak seviyede değil. 5 - 3 - 2’lerini ileri çıkarmakta, hatta basit kontrataklar yapmakta bile çok zorlanıyorlar. Kimbilir, belki Erhan Namlı’nın cezalı oluşu, onları çok etkilemiş olabilir. Konuk ekipteki bu düşüş Galatasaray’ın oyundaki hakimiyetini sağlamlaştırması ve açık vermemeleri anlamına geliyordu. Elazığ, savunmadaki en iyi ismi Cem’in sakatlanarak çıkmasının hemen ardından bu hakimiyet skora da yansıdı. 74’te Volkan’ın ortasında Ümit Karan harika bir voleyle maçın skorunu ilan etti. 
     
Çalkantıdan çıktıkGalatasaray Teknik Direktörü Fatih Terim, Denizlispor yenilgisini çabuk unuttuklarını ifade etti, "Bundan sonra takımda gerileme olmaz" dedi 
     İlginç maçtı’ 
     SEYİRCİSİZ bir sınavda ilk kez görev yaptığını söyleyen Fatih Terim, 3 - 0’lık galibiyetin keyif verici olduğunu açıkladı. Terim, "Çarşambadan sonra çalkantıdan galibiyet alarak çıkmak önemliydi. Maçın genelinde üç puana yakın olan taraf bizdik. Kazandığımız için mutluyum. Bundan sonra takımda gerileme olacağını sanmıyorum" dedi. 
     
     Kritik dönem’ 
     OYUNCULARININ bir bölümünün milli takımlara gideceğini de açıklayan Fatih Terim, iki hazırlık maçı oynamayı planladıklarını dile getirdi. Cim - Bom’un hocası şunları söyledi "Herkes için lig tedirgin geçecek. Çünkü herkes iyi bitirme çabasında. Enteresan neticeler çıkacaktır. Bu bizim için de geçerli, başkaları için de." 
     
Pas geçti      MUTLU Çelik, seyirci baskısından uzak ve rahat bir ortam buldu. İlk faul düdüğünü 8. dakikada çalarken, genelde verdiği kararlarda ve avantaj kuralını uygulamasında başarılıydı. Ancak ilk yarıda Galatasaray 1 - 0 önde iken Hakan Ünsal’ın ceza alanında topu eliyle oynamasını pas geçerek, bir anlamda kader anını belirledi. Oysa pozisyona çok yakındı. 
     
Anlamlı pankart      CÜNEYT KARAKAYA 

     FENERBAHÇE maçında yaşanan olaylar nedeniyle Galatasaray’a verilen bir maç seyircisiz oynama cezası, hem taraftarı, hem de Sarı - Kırmızılı futbolcuları mutsuz etti. Karşılaşmada yer alamayan Cim - Bom taraftarı stadı sarı ve kırmızı renklerle süsledi, kapalı tribüne "Herkes rütbesini bilecek" pankartını asarak, stadda manevi desteklerini hissettirdi. 
     TARAFTARLARIN bu desteğine oyuncular da jestle karşılık verdi. Kapalı tribünün sağ köşesinde, futbolcular tarafından hazırlatılan, "Yüreğinizin bizimle attığını biliyoruz" pankartı yer aldı. Bunun yanında Sarı - Kırmızılılar, Elazığ karşısına çıkarken, "Sizsiz ve sessiz olmuyor" yazılı bir pankart taşıyarak, yine taraftarlara olan hasreti dile getirdiler. 
     
Ümit'siz olmuyor      Gol sorununu önce Christian ardından Lukunku ile çözmeye çalışan Aslan’ın imdadına Ümit Karan yetişti. Yıldız futbolcu son 5 maçta 6 kez fileleri sarstı, ligde 11 gole ulaştı 
     Fırtına gibi esiyor 
     LİGİN ilk yarısında gol noktalarında sıkıntı yaşayan ve önce Christian ardından da Lukunku’yu transfer eden Galatasaray, Ümit Karan’ın performansıyla gülüyor. Elazığspor filelerini dün iki kez havalandıran Ümit Karan, son 5 maçta 6 kez ağlarla buluşmayı başardı. Toplamda 11 gole ulaşan yıldız futbolcu, takımının en çok gol atan ismi olurken, kalitesini ispatladı. 
     
     Fatih Terim takıldı 
     YILDIZ futbolcu attığı 2. goldeki vuruş ustalığı ve kalitesiyle arkadaşlarından tam puan aldı. Zaman zaman zor vuruşlar deneyen ve bu yüzden tepki alan Ümit’e, Fatih Terim esprili bir kutlama yaptı. Terim, "Sonunda rövaşata ile bir gol attın da, sen de rahatladın, bizler de" dedi. Soyunma odasında futbolcuların bu golü vole olarak kabul etmesi ise kahkahalara neden oldu. 
     
     Maçın adamı 
ÜMİT KARAN      GOLCÜ oyuncu son vuruşlardaki ustalığını dünkü maçta da ortaya koydu. Attığı gollerle yıldızlaşan, golcü oyuncunun birkaç girişimi de kaleci Orkun’un ellerinde kaldı. Yırtıcı özelliğini 90 dakika boyunca gösterdi. Rakip savunmayı sürekli rahatsız eden isim oldu. 
     
Hasan’ın dönüşü      328 gün sonra golle buluştu 
     TRANSFERİ nedeniyle bu sezon sıkıntılı günler geçiren Hasan Şaş, Elazığspor maçıyla birlikte sessizliğini bozdu. En son geçen sezonun 32. haftasında fileleri sarsan Hasan Şaş, 328 günlük gol hasretini dün bitirdi. Tecrübeli futbolcu golden sonra sevincini Teknik Direktör Fatih Terim ile paylaşarak, bir anlamda aradaki buzları da eritmiş oldu. 
     
Göze çarpanlar      VOLKAN Orta sahada yine çok çalıştı. Birebirlerde rakiplerinden üstündü. İsabetli pasları ve presiyle gözdoldurdu. 
     LUKUNKU Kongo asıllı golcü, dünkü maçta da sessiz kaldı. Hava toplarında zaman zaman etkili, bazen de beceriksizdi. 
     HAKAN ÜNSAL Savunmanın sol kanadında başarıyla görev yaptı. Bu maçta biraz daha iyiydi. 90 dakika çok savaştı. 
     ORKUN Galatasaray’ın alt yapısından yetişen genç kaleci farkı önledi. Doğru yer tutuşlarıyla tehlikeleri savuşturdu. 
     MESZAROJ Daha maçın ilk dakikasında yüzde yüzlük bir pozisyon yakaladı. Direkten dışarıya çıkan top ise şanssızlığı oldu. 
     
Maçtan rakamlar      Galatasaray 10 maç sonra İstanbul’da 3 farklı galibiyet buldu. 
     Ü.Davala, Hasan ve Ümit Karan’a gol pası vererek 4. asistini yaptı. 
     Baliç 5, Ayhan 4 maç sonra Elazığ maçında tekrar formaya kavuştu. 
     Elazığ son 3 maçta yalnızca Fener maçındaki 1 puanla güldü. 
     Galatasaray daha önce seyircisiz oynadığı maçta Antep’i 2 - 0 yenmişti. 
     Mondragon 90 dakika forma giyerek en çok oynayan ismi olma unvanını sürdürdü. 
     5. maçına çıkan Volkan, Ümit Karan’ın 2. golünde ilk asistini yaptı. 
     En son Bursa maçında gol atan Revivo’nun suskunluğu 489 dakikaya ulaştı. 
     
Maçtan notlar      Canaydın’dan teşekkür 
     BAŞKAN Özhan Canaydın, Elazığspor maçından sonra futbolcularına teşekkür etti. Canaydın, "Yönetimimizin göreve gelişinin birinci yılıydı. Bu galibiyet bize güzel bir hediye oldu. Taraftarsız bir maç bence çok tatsız" dedi. 
     
     Batista kulübeye 
     TEKNİK Direktör Fatih Terim, Elazığspor maçında orta sahada değişim yaptı. Başarılı teknik adam son maçlarda ilk on birde oynama şansı bulan Batista’yı yedek kulübesine oturturken, Hasan Şaş’a forma şanşı tanıdı. 
     
     Florya’da destek 
     GALATASARAYLI taraftarlar karşılaşmadan önce Florya’da toplanarak takıma büyük destek verdi. Ceza nedeniyle tribünlere giremeyen Sarı - Kırmızılı taraftarlar, özellikle Fatih Terim ve Revivo’ya büyük ilgi gösterdi. 
     
     Kulübe değişti 
     ALİ Sami Yen’in sessizliğinden rahatsız olan Fatih Terim, futbolcularıyla diyaloglarının medya mensupları tarafından duyulmaması için kulübe değiştirdi. Fatih Terim, rakip takımlara verilen kulübede oturdu. 
     
     20 kişilik güvenlik 
     İSTANBUL emniyeti dün belki de en rahat maçlarından birinde görev yaptı. Tribünlerin boş olması nedeniyle stadda 20 kişilik bir polis ekibi hazır bulundu. Öte yandan taraftarların girmemesi için stad kapılarında özel güvenlikler bekledi. 
     
     Şaşırtan anons 
     ALİ Sami Yen Stadı’nda maçtan önce ilginç bir olay yaşandı. Tribünlerin boş olmasına karşın, her maçtan önce taraftarlara yapılan centilmenlik anonsu dün gece de tekrarlandı. Anons medya mensuplarını oldukça şaşırttı. 
     
     Kingston tribünde 
     ELAZIĞSPOR’UN başarılı kalecisi, eski Galatasaraylı Kingtons, dün geceki maçta sakatlığı nedeniyle oynama şansı bulamadı. Sarı - Kırmızılı takımda bir sezon kalan Erhan Namlı da bileğindeki problem yüzünden tribünde oturdu. 
     


SPOR 

































</TEXT>
</DOC>
