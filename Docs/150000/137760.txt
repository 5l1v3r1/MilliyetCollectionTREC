<DOC>
<DOCNO> 137760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo18.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor, yükselişine devam etmek istiyor... 
</HEADLINE>
<TEXT>

     Samsunspor Basın Sözcüsü Erkan İnce, ''Kocaelispor maçıyla başlayan yükselişimizi mutlaka sürdürmeliyiz'' dedi. 
     Nuri Asan Tesisleri'nde, Genel Menajer Süleyman Hurma ile basın toplantısı düzenleyen İnce, hafta sonu deplasmanda oynayacakları İstanbulspor maçıyla ilgili değerlendirmelerde bulundu. 
     Yönetim Kurulu toplantısında alınan kararlar hakkında da bilgi veren İnce, Kocaelispor maçında alınan galibiyetin ve taraftarın maça gösterdiği ilginin çok sevindirici olduğunu belirterek, şöyle konuştu 
     ''Kocaelispor maçıyla başlayan yükselişimizi mutlaka sürdürmeliyiz. Taraftarlarımızın takıma verdikleri büyük destek bizi son derece mutlu etti ve oyuncularımızın kaliteli futbol çıkarmalarını sağladı. Bu nedenle İstanbulspor maçını mutlaka kazanmak zorundayız. Teknik kadro ve futbolcularımız bu azim ve kararlılıktadır. Çünkü takımımızın oyuncu kalitesi, puan cetvelindeki yer ile hiç bağdaşmıyor. Ayrıca, tüm taraftarlarımızı İstanbulspor maçında görmek istiyoruz.'' İnce, Samsunspor'a yeni kaynak yaratılması konusunda çalışmalarını sürdürdüklerini de kaydederek, şunları söyledi 
     ''Yönetim Kurulu toplantısında kaynak yaratılması konusunda proje geliştirme ve araştırma komitesi kurulmasına karar verildi. Komite başkanlığına ise Mustafa Kurumahmutoğlu getirildi. Bu arada daha önce Yönetim Kurulu üyeliğinden istifa eden, ancak istifası kabul edilmeyen Tahsin Kosif'in istifası kabul edilerek, yerine Mustafa Kestek davet edildi.'' 
     
     PARA CEZALARI 
     İnce, sezon arasında Antalya kampından izinsiz ayrılan Sinan Ertan'dan bir daha haber alamadıklarını da belirterek, ''Sinan'ın durumunu noterle tespit ettirerek, kendisine toplam 40 milyar lira ceza verildi. Ayrıca, geçen haftalardaki antrenmanı terk eden Celil ile Antalya kampına geç katılan Serkan'a 2'şer milyar lira ceza verildi'' dedi. 
     Bir süredir antrenmanlara katılmayan Vural'ın durumunun ise önümüzdeki günlerde çözüleceğini ifade eden İnce, ''Bu aile içi bir durum. Biz kendisini izinli sayıyoruz. Kulüple ilgili bir sorunu yok. Çok yakın bir zaman da konu çözüme kavuşacaktır'' diye konuştu. 
     İnce, Kocaelispor galibiyetine prim vermeyi düşünmediklerini, ancak, prim konusunu İstanbulspor maçı sonrasında gündeme getirmeyi uygun bulduklarını da kaydetti. 
     
     ANTRENMAN 
     Öte yandan Nuri Asan Tesisleri'nde İstanbulspor maçına günde 2 çalışmayla hazırlanan Samsunspor, antrenmanın gündüz yapılan bölümünde ağırlıklı olarak dar alanda pres çalışması gerçekleştirdi. 
     Teknik Direktör Sakıp Özberk yönetimindeki çalışmaya sakat olan Junior katılmazken, kaleciler salonda çalıştı. Özberk, İstanbulspor maçında oynatmayı düşündüğü oyuncularla özel olarak ilgilendi. 
     





</TEXT>
</DOC>
