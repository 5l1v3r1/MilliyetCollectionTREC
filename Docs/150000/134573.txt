<DOC>
<DOCNO> 134573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/yasam/ayas.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
COLUMBIA’yı ihmal mi yaktı 
</HEADLINE>
<TEXT>

Mekiğin kalkışında bir yalıtım maddesi Columbia’nın gövdesinden koparak sol kanada çarpmıştı. Şimdi, parçalanmanın nedeninin bu olabileceği iddia ediliyor 
     DIŞ HABERLER SERVİSİ 

     Columbia’nın, Florida’ya inişini görüntülemeye hazırlanan televizyon kameraları, mekiğin inişine dakikalar kala havada alev alıp 3 parçaya ayrılmasını da gösterdiler. Normalde, inişe geçen mekiğin tek "egzoz izi" bırakması gerekiyor. Görgü tanıkları, patlama sesi işitildiğini söylediler. Mekiğin parçalanışını Teksaslılar çıplak gözle izleyebildi. Kazayı görenler, önce şiddetli gök gürültüsünü andıran bir ses duyduklarını, daha sonra meteor yağmurunu andıran bir görüntüyle karşılaştıklarını anlattılar. 
     
     Kurtulmaları imk nsızdı’ 
     NASA da, Columbia’nın düşmesine neden olacak bir sorun saptanmadığını açıkladı. Ancak, 16 Ocak’taki fırlatmada, bir yalıtım maddesi mekiğin gövdesinden kopup sol kanada çarpmıştı. Kalkışta yaşanan olaydan sonra teknik yetkililer, bir hasar saptanmadığını ve görevin sürdürülmesinde sakınca bulunmadığını açıklamışlardı. Ancak şimdi atmosfere saatte 20 bin kilometre ile giren mekiğin parçalanmasına, bu olayın neden olabileceği iddia ediliyor. 
     Mekik, atmosfere girdiğinde sesten 6 kat hızla uçuyordu ve mürettebat, mekikten kendilerini fırlatarak kurtulma olanağına sahip değildi. 
     
Enkaz 3 eyalete yayıldı      Kazadan saatler sonra, mekiğin enkazının, Teksas, Louisiana ve Arkansas eyaletlerine dağıldığı tespit edildi. Yetkililer, enkazın binlerce parça halinde, çapı 120 kilometrelik bir alana yayıldığının tahmin edildiğini bildirdiler. NASA, halka enkaz parçalarına rastlamaları halinde, toksik madde taşıyabilecek bu parçalara kesinlikle dokunmadan yetkililere haber vermeleri çağrısı yaptı. Thermal radarlar da, parçaların yayıldığı alanı, en sıcaklar kırmızı olmak üzere uzaydan yukarıdaki gibi tespit etti. 
     
En eski uzay mekiğiydi      NASA, 42 yıllık uzay uçuşları tarihinde şimdiye kadar atmosfere giriş ve yere inişte hiç uzay aracı kaybetmedi. Yalnızca, 28 Ocak 1986’da Challenger uzay mekiği fırlatılışı sonrası patlayarak 7 astronotla birlikte havaya uçmuştu. 1979’da imal edilip 1981’de ilk uçuşunu yapan Columbia, 28’inci uzay uçuşunu bitiremedi. NASA’nın en eski mekiği olan Columbia’daki astronotları karşılamak için merkeze gelen eşleri ve çocukları da facia haberiyle kahroldular. 
     
80 deney onlarla öldü      DIŞ HABERLER SERVİSİ 

     İlk olarak 1981’de fırlatılan, kendisi 28’inci, NASA’nın 113’üncü mekik görevini yapan Columbia’da, 80 önemli bilimsel deney yapıldı. 16 gün süreyle uzayda kalan mekik mürettebatı, bilimsel deneylerin mükemmel bir şekilde tamamlanması için kendi aralarında iki gruba ayrılmışlardı. Mürettebat, hafifliğin uzayın yerçekimsizlik ortamı , insan fizyolojisi, kristallerin - proteinlerin gelişmesi ve vücuttaki yakım üzerine etkilerini araştırmışlardı. 
     



 YAŞAM 


















</TEXT>
</DOC>
