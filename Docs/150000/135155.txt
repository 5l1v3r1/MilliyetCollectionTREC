<DOC>
<DOCNO> 135155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/siyaset/siy10.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AYDIN DOĞAN Bahçeli aleyhinde ifadem olmadı 
</HEADLINE>
<TEXT>

Doğan Şirketler Grubu Başkanı Aydın Doğan, MHP lideri Bahçeli’nin aleyhinde kendisine atfedilen iddialarla bir ilgisinin olmadığını vurguladı 
     Doğan Şirketler Grubu Başkanı Aydın Doğan, 1 Şubat tarihinde bir köşe yazarının kendisine atfen yazdığı sözlerle ilgili şu açıklamayı yaptı "Söz konusu yazıda benim eski bir yöneticime, Pamukbank’a el konulmasını önlemek için Devlet Bahçeli’nin para aldığını’ söylediğim belirtilmiştir. 
     Gayri ciddiyeti nedeniyle cevap vermeye bile değer bulmadığım bu iftira, ne yazık ki başka gazeteler tarafından da iktibas edilince bu açıklamayı yapmam zaruri oldu. 
     Söz konusu aktarılan bu sözler tamamen hayal mahsulü ve gerçekdışıdır. Sayın Bahçeli çok saygı duyduğum, dürüst bir siyasetçi ve devlet adamıdır. Kendisi hakkında hiç kimseye ne böyle bir şey söyledim ne de bu anlama gelecek ifadem oldu. Aynı şekilde Kemal Çevik’in para aldığına dair bir ifadem de olmamıştır. Bu tarz bir ifadede bulunmak bir yana, böyle bir imada bile bulunmaktan sakınacağımı beni tanıyanlar çok iyi bilirler. Elimde sağlam bilgi ve belgeler olmadan değil Sayın Bahçeli, herhangi bir kişi için bile böyle bir iddiada bulunmaya ahlaki yapım izin vermez. Esasen yazıda adı geçen kişilerin de benim böyle bir isnatta bulunduğuma inanacaklarına ihtimal vermiyorum. 
     Yazar, benimle ilgili yazısında birçok olayı tahrif etmiştir. Sayın Mehmet Emin Karamehmet’in kurtarılması konusunda bazı endişelerimin bulunduğu bütün kamuoyunca bilinen bir gerçektir. Dolayısıyla hem Türkiye’ye zararı olacak hem de sektörümüzde haksız rekabete yol açacak gelişmeleri yakından izlemem kadar doğal bir şey olamaz. Ayrıca bu çapta bir kurtarma girişimini bütün Türk basınının da yakından izlemesi normaldir. Benim konuştuğum kişilere bunun yanlış bir şey olacağını söylediğim de doğrudur." 
     



 SİYASET 


















</TEXT>
</DOC>
