<DOC>
<DOCNO> 116864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/yasam/yas19.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandıktan kısa kısa 
</HEADLINE>
<TEXT>

     Türkiye çapında 42 seçim suçlusu 
     ANKARA Milliyet 

     Türkiye genelinde sahte seçmen kartıyla ve ölen kişiler adına oy kullanmak isteyen 10 kişi gözaltına alındı. Batman, Siirt, Rize, İstanbul ve Van’da siyasi kavgalar sonucu 23 kişi hakkında da adli işlem yapıldı. Mardin, Erzurum, Bitlis ve Van’da seçmenleri partilerine çekmeye çalışan 8 kişi gözaltına alındı. Ankara’da silah taşıyan bir kişi yakalandı. İstanbul’da Halit Gürdür, DEHAP mühürlü 35 sahte oy pusulasıya gözaltına alındı. Şırnak’ta Dükürüye Malgaz parmağındaki boyayı temizleyip mükerrer oy kullanmak isterken yakalandı. 
     
     Seçim heyecanına 4 kalp dayanmadı 
     Amasya, Aydın, Karabük ve Gebze’de iki sandık görevlisi ile iki seçmen kalp krizi sonucu öldü. Amasya’nın Aydoğdu köyünde DSP sandık görevlisi Tahsin Kılıçarslan 55 ve Aydın’ın Didim ilçesi Efeler Mahallesi’ndeki Mahir Üzgür Damar İlköğretim Okulu’nda AKP sandık görevlisi Mehmet Kemal Duran, kalp krizi sonucu can verdi. Karabük Yenimahalle’de de Ulvi Aslantaş adlı vatandaş, oy kullanırken fenalaşıp hayatını kaybetti. Gebze’nin Köşklüçeşme Mahallesi’nde ise Sofi İzgi 77 , oyunu kullandıktan sonra sandık başından ayrılırken kalp krizi geçirerek öldü. 
     
     Pervari’de üç sandık boş çıktı 
     Siirt’in Pervari ilçesi’ne bağlı Doğan köyündeki üç sandıktan oy çıkmadı. Doğan Yolu’ndaki 17, 18 ve 19 nolu seçim sandıkları akşam saatlerinde ilçe seçim kuruluna getirildi. Toplam 541 seçmenin bulunduğu köyde, hiç kimsenin oy kullanmadığı tespit edildi. Yedi aydır köylerine elektrik verilmediğini belirten Doğan köylüleri, "7 aydır köyümüze elektrik verilmedi ve seçim nedeniyle bugün elektrik verildi. Bizler de daha önce söylediğimiz gibi bu durumu protesto etmek için oy kullanmadık" dedi. 
     



 YAŞAM 

























</TEXT>
</DOC>
