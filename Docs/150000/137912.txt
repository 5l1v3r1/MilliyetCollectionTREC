<DOC>
<DOCNO> 137912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun11.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
UNİCEF "Her yıl 1.2 milyon çocuk seks ticaretinde kullanılıyor" 
</HEADLINE>
<TEXT>

     BM çocuk fonu UNICEF'in İcra Kurulu Başkan Yardımcısı Kul Gautam, dünyada her yıl 1 milyon 200 bin çocuğun kaçırılarak seks ticaretinde kullanıldığını ve sayının her yıl arttığını söyledi. 
     Japonya'nın başkenti Tokyo'daki iki günlük konferansta konuşan Gautam, çocuk seks ticaretinin tarihin en büyük köle ticareti olduğunu da belirterek, Asya ülkeleri hükümetleri ve sivil toplum örgütlerinden küresel çocuk seks ticaretiyle mücadele için işbirliği yapmalarını istedi. 
     Gautam, sadece Asya ve Pasifik bölgelerinde son 30 yıl içinde 30 milyondan fazla çocuk ve kadının seks ticareti kurbanı olduğunu vurguladı. 
     Gautam, internetin de çocukları kullanan şebekeler için milyarlarca dolarlık iş alanı yarattığını, web sitelerde elektronik posta yoluyla çocuk pornosuna ait her şeyin kullanıcılara iletildiğini kaydetti. 
     UNICEF yetkilisi Asako Saegusa ise katılımcıların, seks ticareti yapan ya da destek verenlerin cezalandırılmasına yönelik yasaların çıkması, seks kölesi olarak kullanılan çocukların rehabilitasyonu için programlar hazırlanması konularında görüş alışverişinde bulunacaklarını, ancak ortak bir bildiri yayınlanmasının planlanmadığını belirtti. 
     UNICEF yetkilileri, çocuk seks ticaretinin gizli yapılması nedeniyle ticaretin boyutlarını belirleme konusunda istatistik yapmanın çok zor olduğunu ifade ediyorlar. 
     Yetkililer, fakirlik, kız çocuklarına yönelik ayrımcılık, örgütlü suçlar, küreselleşme, ticaret ve inanışlar, görevini yerine getiremeyen aileler ve uyuşturucunun çocukların cinsel sömürüsünün başlıca nedenleri olduğunu kaydediyorlar. 
     





</TEXT>
</DOC>
