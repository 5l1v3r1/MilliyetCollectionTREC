<DOC>
<DOCNO> 131679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sondun05.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
The Sun "İngiltere, Körfez'de 14 bin yeni asker konuşlandıracak" 
</HEADLINE>
<TEXT>

     İngiliz The Sun gazetesi, 20 Ocak pazartesi günü Savunma Bakanı Geoff Hoon'un Körfez'de en az 14 bin İngiliz askeri daha konuşlandırılacağını açıklayacağını yazdı. 
     The Sun'da askeri kaynaklara dayandırılarak yayınlanan haberde, Almanya'da konuşlandırılan Birinci Zırhlı Tümen'den en az 7 bin askerin, en az 150 Challenger II zırhlısıyla birlikte Körfez'e gideceği, başkent Londra'nın doğusundaki Essex'de konuşlandırılan 16. Hava Tugayı'ndan 7 bin askerin de ikinci grup olarak bölgeye sevk edileceği belirtildi. 
     Haberde, yeni gönderilecek askerlerle bölgedeki İngiliz askerinin sayısının 25 bine ulaşacağı belirtilirken, ''Bu, ABD'yi omuzlayacağımızın açık işaretidir'' yorumunda bulunuldu. 
     Irak'a savaş açılması konusunda ABD'nin en büyük destekçisi olan İngiltere, uçak gemisi Ark Royal'ı 11 Ocak'ta Körfez'e gitmek üzere Portsmouth limanından yola çıkarmıştı. Kraliyet deniz komandolarının seçkin birliklerinden oluşan 2 taburu teyakkuz halinde tutan İngiltere, normalde Nisan ayında Körfez'deki bazı limanları ziyaret edecek 8 bin kadar denizcinin, gerekirse daha önce Süveyş Kanalı'ndan geçerek Körfez'e gidebileceğini bildirmişti. 
     İngiltere Deniz Kuvvetleri'nin en büyük gemisi HMS Ocean, 16 Ocak'ta Plymouth limanından Körfez'e doğru demir alırken, 1050 asker, 22 amfibi savaş helikopteri ve 3 füze savunma sistemi taşıyan geminin, Doğu Akdeniz'de bir tatbikata katılacağı açıklanmıştı. 
     İngiltere, ayrıca çoğu tıbbi personel olmak üzere, 1500 kadar askere hazır ol çağrısı yapmıştı. 
     





</TEXT>
</DOC>
