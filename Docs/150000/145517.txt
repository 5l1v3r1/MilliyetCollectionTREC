<DOC>
<DOCNO> 145517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko22.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Gerektiğinde en zor tedbirleri almaktan çekinmeyeceğiz 
</HEADLINE>
<TEXT>

     Devlet Bakanı Ali Babacan, ekonomide gerektiğinde en zor tedbirleri bile almaktan çekinmeyeceklerini, ancak bunları piyasa kuralları içerisinde alacaklarını söyledi. 
     Babacan, "aldığımız tedbirler önemlidir. Bir seferde aldığımız tedbir, 4 katrilyon liralık hibeye eşittir" dedi. 
     Babacan, Ankara Sanayi Odası Meclis toplantısında yaptığı konuşmada, ekonomide gerekli tedbirleri aldıklarını, ancak ufak tefek dalgalanmalar olduğunu veya olabileceğine işaret ederken, "döviz yüzde 10-15 yükselmiş düşmüş, borsa yükselmiş düşmüş bunlar olacaktır" dedi. 
     
     "HAFTALAR ÖNCESİNDEN HAZIRLANDIK" 

     Babacan, Hazine, Maliye, Merkez Bankası, DPT ve üst kurullarla haftalar öncesinden sabahlara kadar üren çalışmalarla, uyum içerisinde bütün hazırlıkları yaptıklarını ve bu çerçevede savaşın başladığı gün Merkez Bankası'nın uygulanacak tedbirleri açıkladığını, Bakanlar Kurulu'ndan da diğer tedbirlerin geçtiğini kaydetti. 
     Babacan, borcun Türkiye için önemli sorunlardan biri olduğunu hatırlatırken, ''borç ödeye ödeye azalır, biz de borcu ödeye ödeye düşüreceğiz'' dedi. 
     Faiz dışı fazlanın kamuoyunda farklı şekillerde algılandığını da anlatan Babacan, yüzde 6.5'lik oranın GSMH'ye göre hesaplandığını, bunun bütçe açısından yüzde 20'ye denk geldiğini, bu rakamında önemli olduğunu vurguladı. 
     Babacan, borcu gelirlerin bir kısmı ile varlık satışı yoluyla da ödeyeceklerini hatırlattı. Babacan, 100 liralık bir borç ödenirken, 90-85 lira borçlanmak, bu rakamı öderken de 70 lira borçlanmayı hedeflediklerini, stratejilerini bu çerçevede hazırladıklarını ve başka çarelerinin olmadığını belirtti. 
     
     ''GEREKİRSE TEDBİRLER ALINACAK'' 

     Babacan, ekonomideki tüm sektörlere seslenirken, ''eğer daha fazla tedbir almak gereği hasıl olursa, Hükümetimiz, ekonomimizin selameti için bu tedbirleri, hiçbir kaygı gütmeden alacak ve uygulayacaktır. İçinde bulunan günler, hızlı hareket edip, cesur kararlar alınması gereken günlerdir. Yine haksız eleştirilen aksine, hükümetimiz, kriz yönetmek konusunda hızlı ve akılcı davranmaktadır'' şeklinde konuştu. 
     Babacan, özel sektörün ekonomideki etkinliğinin arttırılması açısından, özelleştirme, yabancı sermaye ve yatırımım ortamının iyileştirilmesinin önemli olduğunu, yabancı sermayenin Türkiye'ye çekilmesine ilişkin, Nisan ayı içinde, Meclise bir tasarı getireceklerini, ayrıca Promosyon Ajansı kurulmasına ilişkin bir başka düzenlemeyi Meclise getireceklerini söyledi. 
     
     ''ATEŞTEN GÖMLEK GİYDİK AMA...'' 

     Türkiye'de siyasi alışkanlıkların değiştiğini anlatan Babacan, şunları kaydetti 
     ''Oy avcılığını, rant dağıtmayı, demogojiyi, popülizmi bir daha canlanmamak üzere toprağa gömdük. Bazıları sundan rahatsız olacaktır ve oluyorlar da. Ne iktidar hırsımız ne de koltuk sevdamız var. Biz sadece Türkiye'ye sevdalıyız, bu film mutlaka ve mutlaka mutlu sonla bitecektir, bundan hiç kimsenin kuşkusu olmasın. Evet ateşten gömlek giydik ama bunun hakkını da vereceğiz.'' Babacan, eleştirinin ahlakı, seviyesi ve sınırlarının da olmak zorunda olduğunu da kaydetti. 
     
     FİNCANCI KATIRLARINI ÜRKÜTMEK... 

     Babacan bu arada, fincancı katırlarını ürkütmek pahasına da olsa, yollarına, kararlı şekilde yürümeye devam edeceklerini, bunu herkesin bilmesini istediğini bildirdi. 
     Hiç kimsenin, Türkiye için karanlık senaryolar çizmemesini isteyen Babacan, şöyle devam etti 
     ''Biz, 1922 yılını da 1923 yılını da biliyoruz. Bu ülkenin yoksulluktan, sorunlar yumağından nasıl çıktığını, gerektiğinde malını, canını gelecek nesiller için nasıl feda ettiğini dünyada eniyi biz biliriz. 
     Hükümeti eleştirirken, ülkemizin onuruyla oynamaya kimsenin hakkı yoktur. Bunu başkaları yapabilir, düşmanlarımız yapabilir, bizi tanımayanlar yapabilir ama üç kuruş rant için, üç tane oy için ülkesinin onuruyla oynamaya kalkışanların ellerinin yanacağını tarihimiz defalarca göstermiştir.'' 
     
     SEZAR'IN HAKKI SEZAR'A... 

     Toplumun herkesimi için, bu krizin enaz zararla atlatılması için gece gündüz çalıştıklarını anlatan Babacan, ''bizleri eleştirin, bizleri isterseniz yerden yere vurun, ama Sezarın hakkını da Sezara verin'' dedi. 
     Bakan Babacan, Türkiye'nin 2003 yılı içinde ödeyeceği borcun 93.4 milyar dolar olduğunu hatırlatırken, bu borcun içinde, 2003 yılı içinde yapılacak borçların ve geri ödemelerin bulunduğunu kaydetti. 
     Yatırımlar için ayrılan rakamların büyüklüğünden çok, nereye nasıl harcandığının önemli olduğunu anlatan Babacan, ''kamu projelerini tek, tek inceliyoruz. Rasyonel olmayan her türlü projeyi kapsam dışına alıyoruz. Bütçe rakamlarına bakıp, yatırıma ne kadar ayrıldı demek önemli değil, önemli olan ayrılan rakamın nasıl kullanıldığıdır.'' Babacan, Türkiye'nin kendi ayakları üzerinde durması gerektiğini, bunun için kaynaklarının bulunduğunu da işaret etti. 
     Piyasada dalgalanmaların olabileceğini işaret eden Babacan, ancak önemli olanın dalgalanmanın boyutunu kontrol etmek olduğunu kaydetti. 
     
     "EN BÜYÜK PROBLEM KAMU BORÇ STOĞU" 

     Babacan, bugün ekonominin en büyük probleminin, kamu borç stoğu olduğunu söyledi. 2001 yılı sonunda net kamu borcunun, GSMH'nin yüzde 92'si seviyesine çıktığını, 2002 yılı sonunda ise bu oranın yüzde 80'e düştüğünü hatırlatan Babacan, gelişmekte olan diğer ülkelerle kıyaslandığında, bu oranın bile çok yüksek olduğunu söyledi. 
     Babacan, yüksek borç stoğunun risk primini artırdığını ve bunun da sadece kamuya değil, tüm ekonomiye yüksek reel faiz olarak yansıdığını kaydetti. 
     
     ÖNCELİKLİ HEDEFLERHükümet olarak öncelikle amaçlarından birinin, ''yüksek reel faizden kurtulmak ve kamu borç stoğunu ivedilikle düşürmek'' olduğunu ifade eden Babacan, ''bunu başarabilecek temel araç ise yüksek faiz dışı fazla vermektir ki bu konudaki kararlılığımız hepinizin malumudur'' dedi. 

     Babacan, bu yıl 82 milyar doları iç borç, 11.4 milyar doları dış borç olmak üzere toplam 93.4 milyar dolarlık ana para ve faiz ödemesi yapılacağını belirtirken, bu miktarın yüzde 75'inin iç borçlanmayla karşılanacağını, yüzde 13'ünün ise faiz dışı fazla ile ödeneceğini söyledi. 
     Bakan Babacan, ''faiz dışı fazla, bu nedenle bizim için oldukça önemlidir'' dedi. 
     Yapılan çalışmaların, son dönemlerde Türkiye'deki ekonomik dinamiklerin büyük ölçüde borç stoğunun sürdürülebilirliğine ilişkin beklentiler yoluyla işlediğine işaret eden Babacan, şöyle devam etti 
     ''Olumlu beklentiler hem tüketici hem de yatırımcı güvenini artırarak, faizleri düşürmekte ve ekonomik aktiviteyi canlandırmaktadır. Olumlu beklentilerin temel kaynağı ise kamunun kendine çeki düzen verme yolundaki ciddi çabasıdır. Sıkı maliye ve para politikaları, piyasalara güven enjekte etmekte, bu politikaların olağan koşullarda ortaya çıkan, ekonomik faaliyeti daraltıcı etkisi ülkemiz gibi borç stoğu yüksek ülkelerde tersine dönmekte ve ekonomik aktiviteyi hızlandırmaktadır. 
     Bu çerçevede kamunun genişlemeci bir bütçe ve para politikası takip etmesi hiç kimseye fayda sağlamayacak. Aksine ülkemizi daha zor bir sürece sokacaktır. Bu yönde zaman, zaman ortaya çıkan taleplerin ve bu taleplerin sahiplerinin önerilerini daha dikkatli irdelemesini tavsiye ediyorum.'' Babacan, alınan önlemlerin kamu gelir ve harcamalarını rasyonelize etmek yolunda atılan en önemli adımlardan biri olduğunu da vurgularken, yıl içinde kamu harcama reformunun da gerçekleştirileceğini ve kamudaki israfa son vermek yönünde ilerlemenin kaydedileceğini söyledi. 
     
     ''GEREKLİ EK ÖNLEMLER ALINIR'' 

     Babacan, içinde bulunulan dönemin özellikle bölgedeki gelişmeler nedeniyle hassasiyetlerin arttığı bir dönem olduğuna dikkati çekerken, bu durumun güçlü bir bütçenin önemini ortaya koyduğunu söyledi. 
     Bu bütçenin ekonominin dış şoklara karşı olan dayanıklılığını da artıracağını belirten Babacan, şöyle devam etti 
     ''Hükümetimiz olası gelişmelerin karşısında gerekli tüm ek önlemleri alma konusunda kararlıdır. Nitekim Irak'taki savaşın ülke ekonomisine olan etkisini asgariye indirmek için hükümetimiz, 24 Mart'ta bütçede yaklaşık 4 katrilyon lira tutarında ya da GSMH'nın yüzde 1'i kadar tasarruf sağlayacak ilave tedbir açıklamıştır. Bu tedbir, genel anlamıyla bütçenin çıkmasının ardından, bazı faiz dışı harcama ödeneklerinin belli oranlarda, Maliye Bakanlığı tarafından bloke edilmesini öngörmektedir. 
     Bu ilave tedbir dışında, bütçede önümüzdeki bir kaç ayda sadece maaş, ücret, savunma harcamaları ve kontrata bağlı ödemeleri öngören sıkı bir nakit politikası takip edilecektir. Aynı şekilde bundan böyle kamu alacaklarıyla ilgili olarak tahsilat birimlerinin alacaklı bazında yapacağı uygulamalar dışında, hiç bir af ve genel yapılandırma söz konusu olmayacaktır.'' 
     
     PİYASALARDAKİ DALGALANMA GİDERİLECEK 

     Bakan Babacan, piyasalarda yaşanan dalgalanmaların ve aşırı tepkilerin hükümetin kararlı politika uygulamaları sonucu yavaş, yavaş giderileceğini umduğunu da belirtirken, piyasaların sınırdaki savaş nedeniyle ürkek ve gergin olmasını doğal karşılamakla beraber, hükümetin 2003 yılı hedeflerine ulaşılması yönündeki kararlılığının çok da iyi anlaşılamadığını söyledi. 
     Babacan, 2003 yılı için kamu sektöründe yaklaşık 20 katrilyon liralık tedbir alındığını da hatırlattı. 
     Bakan Babacan, ''hükümetimizin bu kararlılığının piyasalar üzerinde olumlu etki yapacağına dair inancım tamdır, böylesine büyük bir mali tedbirler paketinin piyasa oyuncuları üzerine olumlu etkisi olmaması düşünülemez'' dedi. 
     Konuşmasında ASO üyelerinin sorunlarının, kendi sorunları olduğunu ve bu sorunları çözmenin boyunlarının borcu olduğunu da belirten Babacan, bitme noktasındaki bir ülkeyi düze çıkarmak için iktidara talip olduklarını ve ağır sorunların olduğunu, ancak enkaz edebiyatı kolaycılığına kaçmayacaklarını da söyledi. 
     Babacan, kabinedekilerin alanlarına ve işlerine hakim olduğunu da vurgularken, ''hükümetimiz Türkiye için bir şanstır ve Allah'ın izni ile bu şansı boşa çıkartmayacağız. Ülkemize yeni hayal kırıklıkları yaşatmayacağız'' dedi. 
     




</TEXT>
</DOC>
