<DOC>
<DOCNO> 117176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/soneko34.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker Emekli zammında IMF ile karşı karşıya geldik 
</HEADLINE>
<TEXT>

     Ekonomiden sorumlu Devlet Bakanı Masum Türker, ''seçimden bir gün önce, IMF ve Dünya Bankası'ndan, emeklilerin maaşı ve Bağkur'lulara zammı belirleyen kararnamenin neden yapıldığı sorusuna, ben ve Maliye Bakanlığı'na ayrı ayrı gönderilen mektuplarla muhatap kalma noktasına gelinmiştir'' dedi. 
     Türker, Rekabet Kurumu'ndaki ''Kamu ihaleleri ve rekabet'' konulu panelin açılışında yaptığı konuşmada, kendisine IMF ve Dünya Bankası'ndan ''gizli'' başlığıyla gönderilen mektuplar konusuna açıklık getirdi. 
     IMF ile son gözden geçirme konuşulurken, kanun gereği emeklilere ve Bağkur mensuplarına bir fark zammının zorunlu olduğunu, bunun hesaplarda dikkate alınacağını, gelecek yıl bütçede sosyal güvenlik kurumlarının bütçesinin içinde dikkate alınacağını zaten söylediğine işaret eden Bakan Türker, şöyle konuştu 
     ''Ama bu işlem yapılırken, bir taraftan ciddi bir baskı yapıldı. Aslında önümüzdeki ay, hiç kimse yapmasa bile yasa gereği yetkililerin yapması gereken bir düzenlemeydi. 
     Kararname imzaya açılırken, bunun bir seçim primi olmadığını ifade ettiğimiz halde, IMF ile sanki program deliniyormuş gibi, seçimden bir gün önce böyle bir mektupla muhatap kalınmasına neden olunmuştur. Bugüne kadar kredibıl olmayı Ulusal Duruş'un önünde tutanların yönettiği bir anlayışsa, bizlerin böylesine muhatap olduğumuz konuyu paylaşacağımız yegane yer kamuoyudur ve halkımızdır.'' 
     
     BANKACILIK SEKTÖRÜ VE FAİZLER 
     Bakan Türker, Türkiye'de bankacılık sektörünün sermaye yeterliliğinin, ''müteahhitlerin ihalelere girerken gerekli teminat mektuplarını karşılayamayacak düzeyde'' olduğunu da söyledi. 
     Bugünkü ihalede faizlerin yüzde 56.50 olarak gerçekleştiğini de hatırlatan Türker, şunları söyledi 
     ''Bu bir başarı değildir. Türkiye 25 Nisan tarihinden itibaren seçime gidilebilir söyleminden sonra, büyük bir yük altına sokulmuştur. Faizler ogün yüzde 52'den kademeli olarak yüzde 71'e kadar yükselmiştir. Türkiye Cumhuriyeti'nde birilerinden hesap sorulmak istenirse, faizler düşmesi gereken noktaya düştükten sonra bir maliyet çıkarılmalıdır. Ekonomi Bakanı olarak, sevindirici bir haber gibi verilen bugünkü faizler, istediğim seviyede olmadığı için sevinemiyorum.'' 
     
     ''1 GRAM SEÇİM EKONOMİSİ UYGULANMADI'' 
     Bu arada Türkiye ekonomisinin, eksik rekabet ekonomisi olduğunu ifade eden Türker, Kamu İhale Kurumu'nun Türkiye'de uzun süredir konuşulan kayırmacılık, rüşvet, iltimas gibi konuların önüne geçeceğini ve kamuda israfa son vereceğini belirtti. 
     Son üç ayda herkesin seçim döneminde seçim ekonomisi uygulanacak diye yaygara kopardığı bir durumda, bir gram seçim ekonomisi uygulanmadığını ifade eden Türker, ''ama ne yazık ki bu ülkede Ulusal Duruş'unu kaybedenler hala küreselleşme uğruna bağımsızlığı güçlendirmekten yana olmadıklarından, zaman zaman yapılması gerekenleri bile öyle tanıtmış ve T.C. Ekonomi Bakanı olarak, seçimden bir gün önce, IMF ve Dünya Bankası'ndan gelen mektupla muhatap olunma noktasına gelindi'' dedi. 
     Türker, Türkiye'de ilk defa bir seçim gerçekleştirilirken iktidar grubunun lehine olabilecek hiçbir olumsuz eylemin gerçekleşmediğine dikkat çekerken, ''ne sandık kaçırma, ne de ölümlere varan olaylar olmamıştır'' şeklinde konuştu. 
     





</TEXT>
</DOC>
