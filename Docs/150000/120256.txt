<DOC>
<DOCNO> 120256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur05.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelevde çalışmak için diploma şart 
</HEADLINE>
<TEXT>

     Fuhuşun Kontrolü ve Fuhuşla Bulaşan Hastalıkların Önlenmesine İlişkin Tüzük Tasarısı, fuhuşa ilişkin önemli düzenlemeler içeriyor. 
     Danıştay incelemeinden geçen tasarı, genel kadına müşteriyi seçme hakkı tanıyor, genelevde prezervatif bulundurulması ve müşteriye ücretsiz verilmesini zorunlu kılıyor. 
     Danıştay 1. Dairesi, İçişleri ve Sağlık bakanlıklarınca hazırlanan tasarı üzerindeki incelemesini tarafların açıklamalarını da dinledikten sonra tamamladı. Tüzük tasarısı, Danıştay Başkanlığı 58. Hükümet'in kurulmasından 1 hafta önce Başbakanlığa gönderildi. 
     ''Fuhuşun kontrolü ve fuhuşla bulaşan hastalıklara karşı koruyucu önlemlerin alınması amacıyla fuhuş yerlerinin açılması ve işletilmesi, fuhuşla mücadele ile görevli olanların yetki ve sorumlulukları, sağlık kontrolleri ve bu konulara ilişkin diğer hususları'' içeren tüzük tasarısının getirdiği düzenlemelerin bazıları şöyle 
     Fuhuşu kontrol etmek ve fuhuş sebebiyle bulaşan hastalıkların yayılmasını önlemek amacıyla her ilde ve valinin uygun göreceği ilçelerde ''Fuhuşun Kontrolü ve Fuhuşla Bulaşan Hastalıklarla Mücadele Komisyonu'' kurulacak. Komisyon, fuhuş yeri açılabilecek bölgeleri saptayarak ilan edecek. 
     Fuhuş yerleri belediye sınırları veya mücavir alan içerisinde bulunacak. Kolluk kuvvetince denetimin kolaylıkla yapılabileceği yerde ve konumda olacak. 
     
     ZORUNLU VE ÜCRETSİZ PREZERVATİF 
     Genelev binaları müstakil olacak. Fuhuş yeri olarak tahsis edilmiş her odanın içinde duvar ve kapıyla ayrılmış duş ve lavabo bulunacak. 
     Fuhuş yeri, işletmecinin kendisi veya sorumlu müdürü, ticaret şirketlerinde ise sorumlu müdür tarafından yönetilecek. 
     Genelev işletmecisi ve sorumlu müdürü 30 yaşını bitirmiş ve ilköğretim okulu mezunu olacak. 
     Fuhuş ücretini gösteren levha, görülen bir yere asılacak. 
     Prezervatif bulundurulması ve her müşteriye ücretsiz olarak verilmesi zorunlu olacak. Bekleme salonu ile her odada görülebilir bir yerde ''Prezervatif kullanılması zorunludur ve ücretsizdir'' levhası asılacak. 
     
     TEŞVİK YASAK 
     Fuhuş yerinde, fuhuşu özendirici yazılı veya ışıklı pano, afiş ve benzerleri asılamayacak ve yapıştırılamayacak. Fuhuş yerinde konuşmaya hazır telefon da bulundurulacak. 
     Komisyonca fuhuşa sürüklenme sebepleri araştırılarak hakkında fuhuş yapmasını önleyici tedbirlerin alınmasına rağmen vazgeçmeyip kolluk kuvveti ve inceleme heyeti tarafından fuhuşu meslek edindiği belirlenen ve bu tüzükteki koşulları taşıyan kadınlar, yazılı başvurusu üzerine genel kadın olarak tescil edilecek. 
     Bir kadın, ''Türkiye Cumhuriyeti vatandaşı olması, başvurduğu tarihte 21 yaşını doldurmuş olması, evli olmaması, medeni hakları kullanma ehliyetine sahip olması, fuhuşla bulaşan hastalık taşımadığına ve fuhuşa meslek olarak yapmasına engel sağlık sorunu bulunmadığına dair resmi sağlık kuruluşundan rapor alması, fuhuş yapmasından dolayı kolluk kuvveti tarafından hakkında 3 kez işlem yapılmış olması hallerinde genelev ile işletmecisine ya da birleşme evine ilişkin bilgileri de sunarak, genel kadın olarak tescil edilmek'' üzere komisyona yazılı başvuru yapacak. 
     Genel kadın olabilmek için ilköğretim okulu mezunu olmak gerekecek. 
     Tescili yapılan genel kadın ile işletmeci arasında iş sözleşmesi yapılacak. Sözleşme, notere onaylatılacak. 
     Genel kadın, tüzük hükümlerine göre açacağı ''Birleşme evi''nde tek başına fuhuş yapabilecek. 
     Genel kadının ikametgahında fuhuş yapılamayacak. 
     
     GENEL KADININ HAKLARI 
     Tüzük tasarısı, ''Genel kadınının genelevde mesleğini icra ederken'' sahip olduğu hakları da güvence altına alıyor. 
     Buna göre, genel kadın, bir iş sözleşmesiyle sosyal sigortaya kayıtlı olarak belli bir ücret karşılığında çalışma, dinlenme ve izin, ayrı bir oda tahsisini isteme, prezervatif kullanmak istemeyen müşteriyi kabul etmeme, müşteriye seçme istirahat raporlu, adet kanamalı ve hamileliğinin tıbben sakıncalı dönemlerinde çalışmama, hastalanması halinde muayene ve tedavi olma, fuhuşu bırakma veya başka bir geneleve nakil hakkından yararlanabilecek. 
     Fuhuş yapmayı bırakan kadın, komisyona başvuracak. Kolluk kuvveti, bu kadının fuhuşu bırakıp bırakmadığını belirlemek için gizli inceleme yapacak ve raporunu komisyona sunacak. 
     Tüzük tasarısı, bir kişinin fuhuş yeri dışındaki yerlerde menfaat karşılığında cinsel ilişkide bulunmasını alışkanlık haline getirmesini ise ''gizli fuhuş'' olarak tanımlıyor. İçinde izinsiz fuhuş yapılan sabit veya gezici her türlü yer veya araçlar gizli fuhuş yeri sayılacak. Gizli fuhuş yapmaktan dolayı haklarında 3 kez işlem yapılan kadınlardan tüzükteki koşulları taşımayanlar için komisyonca sağlık önlemi alınacak. 
     
     ERKEKLERE SAĞLIK ÖNLEMİ 
     Menfaat karşılığı değişik kişilerle cinsel ilişkide bulunan erkekler de sağlık muayenesine tabi tutulacak ve bu şekilde cinsel ilişkide bulunmaktan dolayı haklarında 3 kez işlem yapılanlar için de komisyonca sağlık önlemi uygulanacak. Gizli fuhuş yaptığı belirlenen 18 yaşından küçükler hakkında Sosyal Hizmetler ve Çocuk Esirgeme Kurumu Kanunu hükümlerine göre koruma kararı alınacak. 
     Gizli fuhuş yapan veya kadınları fuhuşa sevkeden yabancılar sınır dışı edilecek. 
     Fuhuş yerleri, tüzüğün öngördüğü şartları yerine getirmiyorsa ihlalin ağırlığına göre 3 günden 15 güne, 15 günden 30 güne ve 30 günden 90 güne kadar kapatılabilecek. 
     Fuhuş yapanların kişilik haklarının korunması amacıyla fuhuş yerleri ve fuhuş yapan kişilerle ilgili elde edilen bilgiler ve yapılan işlemler gizli tutulacak. Yasal zorunluluk olmadıkça kimseye verilmeyecek. 
     Fuhuş ve gizli fuhuş yapanların basın önüne çıkarılmasına, görüntülerinin alınmasına, teşhir edilmesine ve fuhuş yerlerinin görüntülenmesine sebebiyet verilemeyecek. 
     Tasarı Bakanlar Kurulu'nca da kabul edilirse, yürürlüğe girecek. 
     Tüzük yürürlüğe girmeden önce çalışan işletmeci, sorumlu müdür ve diğer çalışanlar için ilköğretim okulu mezunu olma şartı aranmayacak. 
     





</TEXT>
</DOC>
