<DOC>
<DOCNO> 118788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/yasam/yas04.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir gece içinde üç suç işlediler 
</HEADLINE>
<TEXT>

İstanbul’da biri kadın dört kişi, önce bir otomobili gasp edip bir kuruyemişçiyi soydu. Sonra da kapkaç yapıp kayıplara karıştı... 
     MUSTAFA KURTARAN İstanbul 

     Önceki gece Küçükçekmece’de suç işlemeye başlayan dört kişi, iki ayrı suç daha işleyip ortalıktan kayboldu. 
     Suç gecesi, 34 COU 34 plakalı otomobilin Altınşehir’de gasp edilmesiyle başladı. Gaspçılar, birkaç saat sonra Bağcılar’da ortaya çıktı. Yüzyıl Malazgirt Caddesi’ndeki bir kuruyemişçiye giren dört kişi, işyeri sahibi Cuma Yıldız’ı kafasına silah dayayarak etkisiz hale getirdi. Yıldız’ın kredi kartlarının da bulunduğu cüzdanını, kasadaki 150 milyon lirayı ve raflardan sigara ve birer kutu kola alan soyguncular, havaya üç el ateş ederek kaçtı. 
     
     Tabanca kurusıkı çıktı 
     Soyguncuların, hedefi bu kez kaldırımda yürüyen Vatansever çiftiydi. Çantasını kapmak isteyen saldırganlara bir süre direnen Sevim Vatansever, yerde sürüklenince çantasını bırakmak zorunda kaldı. Bu sırada Mehdi Vatansever eşinin çantasını alan saldırganlara müdahale etti. Çıkan arbedede saldırganlar, kurusıkı olduğu belirlenen tabancalarıyla havaya ateş ederek Mehdi Vatansever’in elinden kurtulduktan sonra, içinde 50 euro ile cep telefonu bulunan çantayı alarak kaçtı. Kalçasından yaralanan Sevim Vatansever, eşi tarafından götürüldüğü Özel Gelişim Hastanesi’nde tedavi edildi. 
     



 YAŞAM 




















</TEXT>
</DOC>
