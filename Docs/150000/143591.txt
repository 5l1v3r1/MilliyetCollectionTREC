<DOC>
<DOCNO> 143591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun03.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Irak biyolojik ve kimyasal silah kullanmaz" 
</HEADLINE>
<TEXT>

     BM Silah Denetim Komisyonu'nun UNMOVIC Başkanı Hans Blix, Irak'ın savaş durumunda kimyasal ya da biyolojik silah kullanacağını sanmadığını söyledi. 
     Blix, BM Muhabirleri Derneği'nde düzenlenen basın toplantısında yaptığı açıklamada, Irak'ın kitle imha silahları kullanma yoluna gideceğini sanmadığını, çünkü Irak'ın bu silahları kullanması durumunda dünya kamuoyunun Bağdat aleyhine döneceğini belirtti. 
     Irak'ın kimyasal silahların üretimi ve kullanımı konusunda know-how bilgisine sahip olduğunu belirten Blix, bu ülkenin şimdiye dek hiç mikrop ya da bakteri içeren silah kullanmadığına işaret etti. 
     Hans Blix, ''Irak'ın bu silahları kullanacağını sanmıyorum, çünkü dünya kamuoyunun büyük bölümü savaş için çok erken olduğunu düşünüyor. Irak'ın da dünya kamuoyunu yakından incelediğini biliyoruz, bu nedenle Bağdat'ın kitle imha silahı kullanacağını sanmıyorum'' dedi. 
     Blix, savaşta Irak'ın kimyasal ya da biyolojik silah kullanması durumunda dünyada askeri güç kullanılması yönündeki şüphenin derhal tersine döneceğini kaydetti. 
     UNMOVIC Başkanı Blix, ayrıca, Irak'ta görev yapan silah denetçilerinin sağsalim bu ülkeden ayrıldıkları için memnuniyet duyduğunu söyledi. 
     





</TEXT>
</DOC>
