<DOC>
<DOCNO> 136244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/ekonomi/eko04.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçi eşlerine özel baklava dersi 
</HEADLINE>
<TEXT>

Güllüoğlu Gıda Yönetim Kurulu Başkanı Nadir Güllü "Paris ve Brüksel’den baklava dersi vermem için teklifler geliyor." 
     Türk mutfağının geleneksel tatlarından baklavanın yapımı, yabancıların ilgi odağı oldu. Baklava dersi almak için başvuran Türkiye’deki büyükelçilerin eşlerine önümüzdeki ay yarım günlük baklava dersi vermeye hazırlanan ünlü Karaköy Güllüoğlu’nun sahibi Nadir Güllü, Paris ve Brüksel’den de baklava dersi vermesi için teklifler aldığını söyledi. 
     Karaköy’de 1949 yılında ilk fırınlı baklavacı dükkanıyla faaliyete başlayan ve 1990 yılında şirketleşen Karaköy Güllüoğlu, geleneksel fıstıklı baklavanın yanı sıra çikolatalı, meyveli, zeytinyağlı, diyabetik ve afrodizyak etkili çeşitleriyle baklavaları müşterilerinin beğenisine sunuyor. 
     Çırak olarak başladığı baklavacılık işini 32 yıldır sürdüren Nadir Güllü, Türk baklavasını, yapımı konusunda ders verecek kadar dünyaya tanıttı. 
     Güllü, aile mesleği olan baklavacılıkla ilgili artık üniversitelerde düzenlenen seminerlere katılıyor, yurtdışında ders vermesi için teklifler alıyor, dünyanın dörtbir yanından imalathanesini ziyarete gelen meslektaşlarına baklava yapımını anlatıyor. 
     Yunanistan, İran, İsveç, Almanya ve Japonya’dan pekçok meslektaşının baklava yapımını görmek için Türkiye’ye geldiğini belirten Güllü, "Herkes kolay kolay meslektaşına üretim tesisini açmaz. Ben dünya baklavacılığını kucakladığım için bilgi vermekten kaçınmıyorum" dedi. 
     



 EKONOMİ 














</TEXT>
</DOC>
