<DOC>
<DOCNO> 133060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/spor/spo06.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
MEDYAYA AÇIK TEHDİT 
</HEADLINE>
<TEXT>

Türkiye Futbol Federasyonu Başkanı Haluk Ulusoy, gazetecilere yönelik konuşmasında, "Onları muhatabım kabul etmem. Çünkü edersem, evlerinden sokağa çıkarttırmam" ifadesini kullandı 
     CEMAL ERSEN 

     Halk çıkarttırmaz’ 
     BAŞKAN Haluk Ulusoy, Kuşadası’ndaki seminerde, medyayı ve bazı köşe yazarlarını tehdit etti. Ulusoy, "Bizler konuşursak, onlar, yazı yazacakları gazetelerin kapısından içeri giremezler. Kimsenin ekmeği ile oynamak istemiyoruz" dedi. Başkan, "Onları bugüne kadar hiç muhatap kabul etmedim. Çünkü muhatap olursam, onları evlerinden dışarıya çıkarttırmam. Bu kadar ucuz değil Türkiye. Hayal tacirliği yapacaksınız, insanların namusuna, şerefine, haysiyetine sözler sarfedeceksiniz. Biz eğer konuşursak halk onları sokağa çıkarttırmaz" diye konuştu. 
     
     Hayal tacirleri 
     ULUSOY, saldırıyı yapanların kendisine değil, beyinlerinden atamadıkları mikroplara saldırdıklarını da ileri sürdü. Başkan, "24 yıldır futbol camiası içinde yaşayan biri olarak, kime arz, kime rica, kime emir vereceğimin bilincindeyim. Komplo teorisi üretenler var. Başkanlığımdan tutun da, milletvekilliğine uzanan zincirin halkalarını birbirine bağlayan hayal tacirlerine sormazlar mı, Ulusoy kaç seçim kazandı. Dünya üçüncülüğünü çıkar olarak kullansaydım, bana teklif edilen milletvekilliği, hatta bakanlığı reddetmezdim" dedi. 
     
     Aile içi sorunlar 
     BAŞKAN, aile içersinde bazı sorunlar yaşanabileceğini de vurguladı ve şöyle devam etti "İçeride konuşulanları dışarı aktaranlar var. Bu teknik kadro başarılıdır. Şenol Güneş kendi, biz kendi menfaatlerimizi düşünürüz. 2 yıl daha göreve devam edeceğiz. Süremiz bittiğinde kamuoyu, futbol camiası, halk isterse göreve devam ederiz. Milli takım futbolcularının primleri Ağustos’ta ödendi. Teknik kadronun yarısını vermiştik. Kalan bölümünü de dün aldılar. 2004 Avrupa Şampiyonasına hakem gönderme umudumuz yok. Ancak 2006 Dünya Kupası’na bizden biri gidebilir." 
     
İnce eleştiriler      TRABZONSPOR Teknik Direktörü Samet Aybaba, Kuşadası’ndaki seminerde hem meslektaşlarını, hem de bazı kulüp başkanlarını eleştirdi. Aybaba, Galatasaray-Trabzon maçındaki tavırları nedeniyle üstü kapalı olarak Fatih Terim’e mesaj yolladı. Tecrübeli hoca, "Rakip takım teknik direktörü maç içinde hakemlerin üzerine yürüdü. El kol hareketleri yaptı. 90 dakika sonunda gidip onlara sarıldı. Bu, teknik direktör camiasında çözümleyemediğimiz bir sorun" dedi. 
     AYBABA, başkanları da eleştirdi ve şöyle dedi . "10 - 15 yıl başkanlık yapan yöneticiler var. Kulüple ilgili herşeyi kendilerine endeksliyorlar. Seyirciyi, futbolcuyu, antrenörü yönlendirmeye çalışıyorlar. Futbolcu ne yapsın, parasını gidip ondan alacak. Kritik maçlar öncesi bu yöneticilerin yönlendirmesiyle futbolcular saha içinde hakeme karşı agresif davranışlarda bulunuyorlar". Samet Aybaba, hakemlere de kötü niyetli oyuncuyu atmaları tavsiyesinde bulundu. 
     
Uyarı ve göbek      BASINA kapalı bölümünde hata yapan hakemleri tek tek, sert dille uyaran Bülent Yavuz, toplantı sonunda hakemlerden gelen istek üzerine, salonda çalan müzik eşliğinde göbek attı. Yavuz, "Hakemlerimizle aramızdaki diyalog, aile ilişkisi gibidir. Yeri geldiğinde kızar, yeri geldiğinde birlikte ağlar veya göbek atarız" ifadelerini kullandı. Toplantıda Erol Ersoy, İsmet Arzuman, Bülent Demirlenk, Mustafa Çulcu, Ali Aydın ve Bülent Uzun gibi üst düzey hakemlerin hataları gündeme geldi. 
     
Gülme yanarsın      MHK Başkanı Bülent Yavuz, Trabzon bölgesi yardımcı hakemlerinden Cemal Gemici’yi maçlarda sürekli güldüğü, verdiği kararlar sonrası da tebessüm ettiği için cezalandırdıklarını söyledi. Yavuz, "Gülümsemesi, futbolcu ve seyircilerin yanlış anlamasına neden oluyordu. Önce çok kızdık, kendisini uyardık. Ama baktık ki, çocuğun doğal görünümü bu. 8 haftalık cezayı güldüğü için değil, yaptığı hatadan dolayı verdik. Ama cezanın gerekçesini de espri olsun diye kendisine böyle açıkladık. O şimdi daha ciddi maç yönetiyor" dedi. 
     



 SPOR 


























</TEXT>
</DOC>
