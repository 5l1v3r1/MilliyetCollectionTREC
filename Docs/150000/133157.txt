<DOC>
<DOCNO> 133157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sontur17.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK, genel seçiminin iptal istemini reddetti 
</HEADLINE>
<TEXT>

     Yüksek Seçim Kurulu, Genç Parti, İşçi Partisi ve bir vatandaşın 3 Kasım Milletvekili Genel Seçimi'nin iptali istemini oybirliğiyle reddetti. 
     YSK, konuyla ilgili iptal istemini karara bağladı. Kurul'un yaklaşık üç saat süren toplantısından sonra yazılı bir açıklama yapıldı. Açıklama şöyle 
     ''Genç Parti, İşçi Partisi ve Kalender Kılıç tarafından 3 Kasım 2002 tarihinde yapılan 22. Dönem Milletvekili Genel Seçiminde, Anayasa Mahkemesi'nce o tarihte Adalet ve Kalkınma Partisi Genel Başkanı olmadığı belirtilen Recep Tayyip Erdoğan adının birleşik oy pusulasında adı geçen partinin genel başkanı olarak yer alması nedeniyle seçimin iptali için başvuru, Kurulumuzun 25 Ocak 2003 günü 87 sayılı kararıyla reddedilmiştir.'' YSK'nın red gerekçesinde Anayasa Mahkemesi'nin 3 Kasım 2002 tarihinde Erdoğan'ın genel başkanlığına ilişkin herhangi bir tedbir kararı bulunmadığı belirtildi. Anayasa Mahkemesi'nin kararlarının geriye doğru işlemediğine de işaret edilen gerekçede, seçime katılan siyasi partilerin genel başkanlarının isimlerinin Yargıtay Cumhuriyet Başsavcılığı'ndan alınan yazı üzerine birleşik oy pusulasında yazıldığı öğrenildi. 
     O günkü hukuki duruma göre herhangi bir tedbir kararı bulunmadığı ve seçim iş ve işlemlerinin de tamamlandığı anımsatılarak gerekçede, ''o günkü durumun dikkate alındığı ve başvurunun iptal isteminin reddedildiği'' kaydedildi. 
     





</TEXT>
</DOC>
