<DOC>
<DOCNO> 105578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/ekonomi/eko02.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik Avrupa’daki altıncı newline fabrikayı aldı 
</HEADLINE>
<TEXT>

Arçelik Genel Müdürü Esgin, Romanya’da satın aldıkları Arctic ile Doğu Avrupa pazarında önemli bir konuma geleceklerini söyledi 
     EKONOMİ SERVİSİ 

     Arçelik, Almanya, İngiltere ve Avusturya’dan sonra, bu kez Romanya’nın en önemli beyaz eşya markasını satın aldı. Rumen Arctic İngiliz Leisure ve Flavel, Alman Blomberg, Avusturyalı Elektra Bregenz ve Tirolia’nın ardından Arçelik’in satın aldığı altıncı marka oldu. Dünya şirketi olma yolunda Avrupa’daki büyümesini hız kesmeden sürdüren Arçelik, bir ay önce talip olduğunu açıkladığı Romanya’nın önemli beyaz eşya markası SC Arctic S.A.’nın çoğunluk hissesini satın aldı. 
     
     Tamamını alacak 
     Önceki gün sonuçlanan görüşmeler sonucunda, halka açık buzdolabı üretim ve satış şirketi Arctic’in yüzde 50.97 hissesinin sahibi olan Arçelik, kalan hisselerinin de alınması için Rumen hissedarlara çağrıda bulunacak. Şirketin yüzde 100’ü için toplam 20 milyon dolarlık teklifte bulunan Arçelik, alınacak hisselere ait ödemelerin tamamını Hollanda’da yerleşik şirketi Ardutch tarafından yapmayı planlıyor. 
     Arctic’in alınmasını vizyon ve hedefleri için iyi bir fırsat olarak değerlendiren Arçelik Genel Müdürü Nedim Esgin, "Tanınan marka, yeni pazar payı, rekabetçi üretim maliyeti, tüm bunlar dünya markası olma hedefimize katkı sağlayan değerler. Şu anda soğutucu markası olan Arctic’i beş yılda tüm beyaz eşya gamını satar hale getireceğiz" dedi. 
     Şirketin yıllık kapasitesini dört yıl içinde 750 bin adede çıkarmayı planladıklarını belirten Esgin, ağırlıklı olarak Doğu Avrupa pazarını hedefledikleri Arctic yatırımının bu pazarlar için lojistik maliyet avantajı sağlayacağını vurguladı. 
     
Arçelik’in Doğu Avrupa kapısı Arctic olacak      Üretim merkezi Romanya’nın başkenti Bükreş’e 70 kilometre mesafede bulunan Arctic şirketinin, tüm ülkeye yayılmış satış ve servis teşkilatı bulunuyor. Yıllık üretim kapasitesi 350 bin buzdolabı olan Arctic, üretiminin yüzde 55’ini ağırlıklı olarak Doğu Avrupa ülkelerine ihraç ediyor. Şirket, iç pazarda yüzde 45’lik pazar payıyla buzdolabı alanında liderliğini koruyor. Arctic markasının bilinirliği ise yüzde 96. Arctic’in 271 dönüm kapalı alana sahip fabrikasında 2 bin 100 kişi çalışıyor. Arctic’in, 2001 yılı cirosu ise 41 milyon euro. 
     



 EKONOMİ 

















</TEXT>
</DOC>
