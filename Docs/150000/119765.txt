<DOC>
<DOCNO> 119765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sonspo05.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Basketbol Şampiyonası heyecanı sürüyor... 
</HEADLINE>
<TEXT>

     33. Avrupa Basketbol Şampiyonası Yarı Final Grubu'nda heyecanı 5 grupta yarın yapılacak 15 maçla sürecek. 
     2003 yılında İsveç'te gerçekleştirilecek finallere katılmak için toplam 30 ülke 5 grupta mücadele ediyor. 
     Gruplarında ilk 2 sırada yer alan 10 takım ile yine gruplarında en iyi 3. olan takımlardan 4'ü İsveç'teki şampiyonaya katılma hakkı elde edecek. Organizasyona evsahipliği yapacak İsveç'in yanı sıra 2001'de Türkiye'de gerçekleştirilen ve A Milli Basketbol Takımı'nı yenerek Avrupa Şampiyonu olan Yugoslavya ise şampiyonaya doğrudan katılacak. 
     Yarı Final Grubu'nda Türkiye'nin de bulunduğu A Grubu'nda olmak üzere B , C , D ve E gruplarında yarın 6. maçlar yapılacak. 
     A Grubu'nda Türkiye, yarın deplasmanda TSİ 18.00'de Bulgaristan ile karşı karşıya gelecek. 
     Grupta ayrıca İsviçre-Ukrayna ve Hollanda-Litvanya karşılaşmaları yapılacak. 
     
     TÜRKİYE İKİNCİ SIRADA 

     A Grubu'nda Türkiye, 5 maç sonunda Litvanya'nın ardından ikinci sırada bulunuyor. 
     Türkiye, 5 maçta 4 galibiyet, 1 yenilgiyle 9 puan toplayarak ikinci sırada yer alırken, Litvanya, yine 5 maç sonunda 4 galibiyet, 1 yenilgiyle 9 puan topladı ve ilk sırada yer aldı. 
     A Milli Basketbol Takımı, grubundaki tek yenilgisini de grup liderliği için mücadele ettiği deplasmanda Litvanya karşısında aldı. 
     Grupta Hollanda 5 maçta henüz galibiyet sevinci yaşamazken, Bulgaristan ve Ukrayna 8'er puanla finallere katılmak için iddiasını sürdürüyor. 
     
     B GRUBU'NDA YUNANİSTAN ÜSTÜNLÜĞÜ 

     B Grubu'nda 5 maçını da kazanan Yunanistan rakiplerine büyük bir üstünlük kurdu. 
     Yunanistan, 5 galibiyetle 10 puanla lider durumda bulunurken, güçlü takımlardan İspanya 5 maçta 4 galibiyet, 1 yenilgiyle ve 9 puanla ikinci, İsrail de 5 karşılaşmada 3 galibiyet, 2 mağlubiyetle ve 8 puanla üçüncü sırada yer alıyor. Grupta yer alan Danimarka 5 maçta henüz galibiyet sevinci yaşayamazken, 5 puanla son sırada yer aldı. 
     B Grubu'nda yarın Romanya-İspanya, Danimarka-İsrail ve Belçika-Yunanistan maçları yapılacak. 
     
     C GRUBU'NDA HIRVATİSTAN-ALMANYA ÇEKİŞMESİ 

     C Grubu'nda aynı puana sahip olan Hırvatistan ile Almanya grup liderliği için büyük bir mücadele veriyor. 
     Grupta lider durumda bulunan Hırvatistan, 5 maçta 4 galibiyet, 1 yenilgiyle 9 puan topladı ve averajla ilk sırada yer alırken, Almanya 5 maçta yine 4 galibiyet ve 1 mağlubiyetle aynı puanla ikinci sırada yer alıyor. 
     Grupta Kıbrıs Rum Kesimi 5 maçta da yenilgiyle ayrılarak, henüz galibiyet sevinci yaşayamadı. 
     C Grubu'nda yarın Makedonya-Hırvatistan, İrlanda-Almanya ve Kıbrıs Rum Kesimi-Bosna Hersek karşılaşmaları oynanacak. 
     
     D GRUBU'NDA FRANSA 

     D Grubu'nda ise Fransa topladığı 9 puanla diğer rakiplerine üstünlük kurdu. 
     Fransa 5 maçta 4 galibiyet alarak grubun liderliğini sürdürürken, Fransa'yı Macaristan ve Letonya takip ediyor. 
     D Grubu'nda ise yarın Macaristan ile Fransa, Polonya ile Letonya, Belarus ile Estonya karşı karşıya gelecek. 
     
     E GRUBU'NDA İTALYA VE RUSYA MÜCADELESİ 

     E Grubu'nda ise İtalya ve Rusya ilk sırada yer almak için büyük mücadele veriyor. 
     Grupta İtalya 5 maçta 4 galibiyet, 1 yenilgiyle 9 puan topladı ve ilk sırada yer aldı. Rusya ise aynı galibiyet ve mağlubiyet sayısıyla yine 9 puan topladı. İtalya ve Rusya rakip potalara 433 sayı atarken, Rusya potasında İtalya'ya göre 2 fazla sayı yediği için averajla ikinci sırada bulunuyor. 
     Bu arada E Grubu'nda yarın İngiltere-İtalya, Çek Cumhuriyeti-Rusya ve Portekiz-Slovenya maçları yapılacak. 

     
</TEXT>
</DOC>
