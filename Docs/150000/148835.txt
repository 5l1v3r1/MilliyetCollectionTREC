<DOC>
<DOCNO> 148835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/soneko05.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki musevilerden Türkiye'ye yardıma destek... 
</HEADLINE>
<TEXT>

     Amerikan Musevi Komitesi AJC , Washington yönetiminin Türkiye için ek bütçede ayırdığı bir milyar doların sağlanmasına destek verdi. 
     Kongre'de, Senato ve Temsilciler Meclisi'nin onayladığı ek bütçe metinlerini tek metne indirmek için oluşturulan uzlaştırma komitesinin çalışmaları sürerken, ek bütçe tasarısının oylanmasından önce Kongre üyelerine mektup yazan AJC'nin, Türkiye'ye yardımın sağlanmasına destek istediği ortaya çıktı. 
     ABD'de 125 bin üyesi bulunan AJC, Kongre üyelerine gönderdiği mektupta, ekonomik olarak güçlü ve istikrarlı bir Türkiye'nin, İslam dünyasına model olma rolünün, özellikle Irak rejiminin değişmesini takiben önem taşıdığını ve Türk ekonomisinde sıkıntının ABD'nin bölgedeki yaşamsal çıkarlarına önemli zarar vereceğini kaydetti. 
     ''Irak'ın özgürleştirilmesi'' aşamasında Ortadoğu'nun istikrarında Türkiye'ye ihtiyaç duyulduğunu belirten AJC, ''Türkiye, tehlikeli bir bölgede kritik rol oynamaya devam ediyor. Şimdi her iki taraf için de ilişkileri onarmaya başlamanın tam zamanı'' ifadesini kullandı. 
     AJC, bu çerçevede Kongre'den, Başkan George Bush yönetiminin ek bütçede yer alan Türkiye'ye bir milyar dolarlık yardım önerisinin kabul edilmesini istedi. 
     





</TEXT>
</DOC>
