<DOC>
<DOCNO> 147562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo17.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
At yarışları... Bursa'da sezon 7 Nisan'da başlıyor... 
</HEADLINE>
<TEXT>

     Bursa'da at yarışları sezonu, 7 Nisan Pazartesi günü başlayacak. 
     Şanlıurfa yarışlarının tamamlanmasının ardından 7 Nisan Pazartesi günü başlayacak Bursa At Yarışları sezonu, 28 Kasım'da sona erecek. 
     Nisan ayı boyunca pazartesi günleri koşulacak olan Bursa yarışları, 2 Mayıs-28 Kasım tarihleri arasında ise pazartesi ve cuma günleri gerçekleştirilecek. Ekim ve kasım aylarında pazartesi yarışları Bursa'nın yanısıra Elazığ'da da yapılacak. 
     Bursa At Yarışları sezonunda, toplam 65 yarış günü bulunuyor. Programda yer alan 484 koşudan 260'ında İngiliz, 224'ünde ise Arap atları start alacak. 
     Bursa Osmangazi Hipodromu'nda koşuları izlemek isteyen yarışseverler, 750 bin lira giriş ücreti ödeyecek. Bayanlar için giriş ücreti ise 250 bin lira olacak. 
     
     HİPODROM HAZIR 
     Bursa'da at yarışlarının yapılacağı Osmangazi Hipodromu da sezona hazır duruma getirildi. 
     Türkiye Jokey Kulübü'nden TJK yapılan açıklamada, yarışseverlerin daha rahat bir ortamda oyun oynayıp, yarışları izleyebilmesi, at sahibi ve antrenörlerin de daha rahat bir çalışma ortamına kavuşmaları için gereken her türlü çalışmanın yapıldığı bildirildi. 
     Düzenleme çalışmaları çerçevesinde, antrenman pisti ve padoklarda tesviye ve kum yenileme çalışmaları yapıldı. Çim pist bakımda geçirilerek, su tutan yerlerde drenaj çalışmasına gidildi. Ahırlar arasında ve ahırlar bölgesindeki tüm gezinti yerlerinin tesviyesi yapıldı. 
     Bursa Osmangazi Hipodromu'nda 982 adet 2 katlı ahır, 234 adet eküri ahırı ve 1 blok 26 adet tek katlı ahır olmak üzere toplam 1242 ahır bulunuyor. Yarış sezonu içinse 1080 at ve taya ahır tahsis edildi. 
     
     19 TRİLYON 713 MİLYAR LİRA İKRAMİYE 
     Bursa At Yarışları sezonunda, 65 koşu gününde toplam 19 trilyon 713 milyar 370 milyon lira ikramiye dağıtılacak. 
     İngliz atlarının katılacağı 260 koşuda 10 trilyon 596 milyar 950 milyon lira, Arap atlarının yer alacağı 224 koşuda ise 9 trilyon 116 milyar 420 milyon lira ikramiye ödenecek. 
     Koşularda, toplam 2 trilyon 132 milyar 786 milyon lira da yetiştiricilik primi dağıtılacak. 
     





</TEXT>
</DOC>
