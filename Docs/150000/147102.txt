<DOC>
<DOCNO> 147102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur20.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan "Başbakanın oksijen çadırındayız sözleri fiyaskodur" 
</HEADLINE>
<TEXT>

     Cumhurbaşkanı Ahmet Necdet Sezer, Genç Parti Genel Başkanı Cem Uzan ve beraberindeki yeni seçilen Başkanlık Divanı üyelerini Çankaya Köşkü'nde kabul etti. 
     Basına kapalı kabul, 15 dakika sürdü. 
     Uzan, Çankaya Köşkü'nden ayrılırken gazetecilerin soruları üzerine, kongre sonrası seçilen yeni yönetim olarak Cumhurbaşkanı Sezer'e nezaket ziyaretinde bulunduklarını söyledi. 
     GP'nin fikirlerini, yapmak istediklerini ve hazırlıklarını Cumhurbaşkanı Sezer'e anlattıklarını ifade eden Uzan, ''Kendisi dinledi ve bize başarılar diledi'' dedi. 
     Uzan, ABD Dışişleri Bakanı Colin Powell'in ziyaretine ilişkin bir soru üzerine, Türkiye-ABD ilişkilerinde gelinen noktayı ''fiyasko'' olarak nitelendirdi. Türkiye'nin 50 senelik müttefikiyle arasının ''limoni'' hale geldiğini savunan Uzan, ''Gelinen nokta, AKP hükümetlerinin dış politikadaki fiyaskosudur'' diye konuştu. 
     ''Savaşta sivil ölümlerini nasıl değerlendiriyorsunuz '' sorusuna karşılık da Uzan, ''Savaş hiç kimsenin istemediği bir olay. Keşke olmasaydı. ABD, BM kararına gerek görmeden kendi başına bir hareket içindedir. Şu anda Irak halkı en fazla çileyi çeken insanlardır'' dedi. 
     Uzan, ''Powell'in çantasında yeni talepler olduğu söyleniyor'' sözleri üzerine de şunları kaydetti 
     ''Talep var mı, yok mu, bilmiyorum. Bilmeden bir yorum yapmak yanlış olur. Ama Türk hükümeti bu olayları iyi okuyamadı. AKP hükümeti bizsiz olmaz saplantısındaydı. Türkiyesiz de olabildiğini tespit edebilmiş olsaydı, bu çerçevede daha doğru bir strateji geliştirebilirdi. Maalesef olmadı.'' 
     
     ''ACZİN GÖSTERGESİDİR'' 
     ''Hükümet vatandaştan borç alma hazırlıkları içinde, bunu nasıl değerlendiriyorsunuz '' sorusunu ise Uzan, şöyle yanıtladı 
     ''Bu tam anlamıyla ikinci bir fiyaskodur. Dün Başbakan'ın beyanatı var, oksijen çadırındayız, serum lazım diye. AKP yönetimine sormak lazım, Türkiye'nin bilançosunu, Türkiye'nin iç ve dış borcunu bilmeden mi talip oldunuz yönetime. Türk insanını her geçen gün zaten fakirleştiriyorlar. İnsanlarımızın cebindeki parayı yok ilave taşıt vergisi, ilave emlak vergisi gibi vergilerle hergün zaten alıyorlar. Bu tamamen aczin, çaresizliğin göstergesidir. Bu hükümetin acil eylem planı, artık aciz eylem planı haline gelmiştir. Ve son derece kısa süre içinde gelmiştir. Ben bunu sadece bir fiyasko alarak nitelendiriyorum.'' 
     





</TEXT>
</DOC>
