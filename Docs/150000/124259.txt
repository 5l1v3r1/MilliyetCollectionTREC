<DOC>
<DOCNO> 124259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur17.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ''AB ülkeleri samimi değil'' 
</HEADLINE>
<TEXT>

     Cumhurbaşkanı Ahmet Necdet Sezer, İbni Sina Hastanesi'nde sağlık kontrolünden geçirilen KKTC Cumhurbaşkanı Rauf Denktaş'ı ziyaret etti. 
     İbni Sina Hastanesi'ne eşi Semra Sezer ile gelen Cumhurbaşkanı Sezer'i, Ankara Üniversitesi Rektörü Prof. Dr. Nusret Aras ve Tıp Fakültesi Dekanı Prof. Dr. Tümer Çorapçıoğlu ve öteki ilgililer karşıladı. 
     Denktaş'ın odasına geçen Sezer ve eşi, yaklaşık 5 dakikalık ziyarette bulundu. 
     Sezer, hastaneden ayrılırken gazetecilerin soruları üzerine, Denktaş'a geçmiş olsun ziyaretinde bulunduğunu belirterek, ''Kendisi çok iyi. Doktorlarla görüştüm, yarın çıkabileceğini söylediler'' dedi. 
     Cumhurbaşkanı Sezer, bir gazetecinin, ''Kopenhag'da olumsuz bir karar çıkarsa sizin için hayal kırıklığı olur mu '' sorusuna, ''Onu tahmin ediyoruz. Samimi değiller. Sanki Kıbrıs konusunda bir gelişme olursa, tarihi öne çekebileceklerini söylüyorlar. Samimi değiller'' yanıtını verdi. 
     Sezer, ''Tarih için tarih verilirse kabul edilebilir mi '' sorusu üzerine, ''O tarihe bakmak lazım'' dedi. 
     





</TEXT>
</DOC>
