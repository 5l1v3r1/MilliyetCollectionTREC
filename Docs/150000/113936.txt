<DOC>
<DOCNO> 113936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur17.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kampanya sürüyor 1 milyon çocuk daha süt içecek 
</HEADLINE>
<TEXT>

     Devlet Bakanı Melda Bayer, geçen eğitim-öğretim yılında 4 ilde uygulanan "Her gün 1 milyon çocuğa süt" kampanyasından bu yıl, 1 milyon 100 bin çocuğun yararlanacağını bildirdi. 
     Bayer, ilköğretim çağındaki çocukların bedensel ve zihinsel gelişimini sağlamak, dengeli beslenme alışkanlığını kazandırmak ve okuldaki başarısını artırmak amacıyla geçen yıl başlatılan okul sütü kampanyası çerçevesinde çocuklara süt verilmesinin, Kasım ayından itibaren kesintisiz olarak başlayacağını söyledi. Süt projesinin iptal edilmediğini, bazı değişikliklerle devam ettiğini bildiren Bayer, geçen yıl merkezden ihale edilerek dağıtılan sütlerin bu ders yılında, Sosyal Yardımlaşma ve Dayanışmayı Teşvik Fonu'nun kararıyla Valilikler tarafından gerçekleştirileceğini ifade etti. 
     Projenin, İl Sosyal Yardımlaşma ve Dayanışma Vakfı denetiminde Devlet Bakanlığı ve Milli Eğitim Bakanlığı'nca koordine edilerek yürütüleceğini anlatan Bayer, geçen yıl 1 milyon çocuğa süt verildiğini hatırlattı ve bu rakamın bu yıl 1 milyon 100 bine çıkarıldığını kaydetti. 
     
     PLASTİK BARDAKTA SÜT 
     İlk etapta Ankara, İstanbul, İzmir ve Diyarbakır'daki çocuklara ulaşılacağını anlatan Bayer, daha sonra alınacak Sosyal Yardımlaşma ve Dayanışmayı Teşvik Fonu'nu kararıyla ihtiyaç duyulan illerin ilave edileceğini, hedeflerinin bütün Türkiye'ye süt dağıtımı olduğunu vurguladı. 
     Sütlerin 1-1.5 litrelik kompozit kutularda, UHT Uzun Ömürlü Süt tekniği ile üretilmiş veya aseptik şişelerde olacağını kaydeden Bayer, bu uygulamada çocuklara, sütlerin tek kullanımlık plastik bardaklarla verileceğini belirtti. Bayer, sütlerin küçük kutularda da olabileceğini ve raf ömürlerinin 4 ayı geçmeyeceğini ifade etti. 
     





</TEXT>
</DOC>
