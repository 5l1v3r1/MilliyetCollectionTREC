<DOC>
<DOCNO> 137487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sondun11.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in popülaritesi azalıyor... 
</HEADLINE>
<TEXT>

     İngiltere'de yayınlanan The Guardian gazetesinin ICM araştırma kuruluşuyla ortaklaşa yaptığı kamuoyu yoklaması, Başbakan Tony Blair'in seçildiği günden bu yana hep yüksek olan kişisel popülaritesinin 20 puan düştüğünü ortaya koydu. 
     1997'den beri yüksek bir popülarite yakalayan Blair'in seçmenin gözünde bu kadar büyük oranda puan kaybetmesi, tamamen Irak konusundaki ABD yanlısı tutumuna bağlanıyor. 
     Blair'in İşçi Partisi'nin, mutlaka politikasını gözden geçirmesi gerektiği uyarısında bulunan Guardian, halkın yüzde 52'sinin her koşulda Irak'ta yapılacak bir savaşa kesin olarak karşı çıktığının altını çizdi. Savaşa destek verenlerin oranının ise yüzde 29 olduğunu duyuran Guardian, İşçi Partisi'nin oylarının son bir ayda yüzde 43'ten yüzde 39'a düşmesinin nedeninin savaş karşıtlığı olduğunu yazdı. 
     Gazetenin kamuoyu yoklamasına göre, anamuhalefet Muhafazakar Parti'nin yüzde 31 olan oy oranında ise son bir ayda değişiklik olmadı. 
     Siyasi parti liderleri arasında popülaritesi sürekli yükseliş gösteren tek lider ise savaş karşıtı tutumuyla tanınan Liberal Demokrat Parti lideri Charles Kennedy oldu. 
     Bu arada, kamuoyu yoklamasına katılan İngilizlerin yüzde 41'i, silah denetçilerine sadece birkaç haftalık ek süre tanınması fikrini desteklerken, yüzde 49'u ise bu sürenin aylarla ifade edilebilecek uzunlukta olması gereğini savundu. 
     İngiliz halkının yüzde 58'i, ABD'nin BM desteği alamaması halinde olası harekata destek verilmemesi gereğini belirtirken, sadece yüzde 31'lik kesim bu durumda da yapılacak harekatın desteklenebileceği görüşünü bildirdi. 
     





</TEXT>
</DOC>
