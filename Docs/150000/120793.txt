<DOC>
<DOCNO> 120793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sonspo07.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunmacı A Milli Basketbol Takımı... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda yer alan A Milli Basketbol Takımı, İsviçre'yi yenerken, kendi potasında gördüğü 40 sayıyla yarı final eleme grubunda yapılan maçlar arasında en az sayı yiyen takım oldu. 
     Yarı final eleme grubunda dün gece 14 maç yapılırken, A Grubu'nda mücadele eden Türkiye, potasında gördüğü 40 sayıyla gecenin en az sayı yiyen takımı oldu. 
     Milliler, İsviçre maçında 40 dakika içinde 40 sayı yerken, başantrenör Aydın Örs'ün de üzerinde durduğu savunma konusunda etkili olduklarını gösterdiler. 
     A Milli Takımı'nın ardından C Grubu'nda Almanya, 94 sayı ürettiği Kıbrıs Rum Kesimi karşısında 42 sayı yiyerek gecenin ikinci savunmacı takımı oldu. 
     B Grubu'nda ise Yunanistan, 103-45 galip geldiği maçta Romanya'dan 45, yine aynı grupta İspanya 87 sayı ürettiği karşılaşmada Danimarka'dan 46 sayı yedi. 
     





</TEXT>
</DOC>
