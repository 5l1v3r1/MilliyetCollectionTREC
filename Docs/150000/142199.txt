<DOC>
<DOCNO> 142199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sondun11.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "Türkler Saddam rejimi sona erince Irak'tan ayrılmalı" 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, ''Türklerin Saddam rejimi sona erdikten, Amerikalıların ise işlerini bitirdikten hemen sonra Irak'tan ayrılmak zorunda olduklarını'' söyledi. 
     İtalya'nın sol görüşlü La Repubblica gazetesine demeç veren Talabani, ''Türkler, Irak'ta Saddam rejimi sona erdikten, Amerikalılar da işleri bittikten 1 saat sonra ülkeden gitmek zorundalar'' ifadesini kullandı. 
     Talabani, ''Türkiye'nin tek başına Irak'a giremeyeceğini, eğer girecekse bunun Amerikalılar ile birlikte, sınırlı asker sayısıyla sınırlı alanda olabileceği'' görüşünü savundu. 
     Talabani, ''Türkiye'nin müdahalesinin sınırlı kalacağına inanıyor musunuz '' sorusuna karşılık, ''Gerçekte endişeliyiz. Ama eğer Amerikalılar olursa rahat olacağız'' cevabını verdi. 
     Talabani, Amerikalıların işlerini tamamladıktan sonra Irak'tan ayrılacaklarına inandıklarını, ekonomik nedenlerden dolayı uzun süre kalamayacaklarını ifade etti. 
     Olası askeri müdahalede Kürtler, Şiiler ve Amerikalıların askeri ittifak yapması olasılığının bulunmadığı görüşünü dile getiren Talabani, ''Sadece peşmergelerimiz ABD'nin yanında savaşacak'' açıklamasında bulundu. 
     ''Bölgede terörist unsurları ortadan kaldıracaklarını'' kaydeden Talabani, ''Eğer burada istikrarlı ve demokratik bir rejim olursa ne Türkler ne İranlılar burada kalmak için haklı gerekçeye sahip olacak. Ve özgür Irak, yeniden uluslararası toplumun bir parçası haline gelecek'' ifadelerini kullandı. 
     ''ABD Başkanı George Bush'un operasyon için ikinci BM kararını beklemeyeceğini'' savunan Talabani, ''Saddam'ı mağlup etmek için Bush'un desteğine önem verdiklerini'' belirtti. 
     





</TEXT>
</DOC>
