<DOC>
<DOCNO> 132070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/ekonomi/eko01.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan kalıyor, yönetim değişiyor 
</HEADLINE>
<TEXT>

TÜSİAD’ın seçimli genel kuruluna, Başkan Özilhan tek liste ile gidecek. Kadın üyelerin de yer alacağı yeni yönetim için Ferit Şahenk’e de teklif götürüldü 
     EYLEM TÜRK 

     Türk Sanayicileri ve İşadamları Derneği’nin TÜSİAD 23 Ocak’ta yapılacak 33’üncü Seçimli Genel Kurulu’nda, yeni yönetim kurulu da belirlenecek. 
     Yönetim Kurulu Başkanlığı süresinin bir yıl daha uzatılması gündeme gelen Tuncay Özilhan, seçime tek listeyle gidecek. Yeni dönemde, TÜSİAD başkanı değişmeyecek ama yönetim kurulunda bazı yeni isimler yer alacak. Bu isimlerden ilki Denizcilik A.Ş. Yönetim Kurulu Başkanı Tekin Baran. Baran aynı zamanda ünlü piyanist Güher Pekinel’in de kocası. Daha önce TÜSİAD Dış İlişkiler Komisyonu’nda görev alan Baran, yeni dönemde yönetim kurulu üyesi olacak. 
     Yeni yönetimde adı geçen diğer isim de Doğuş Holding Yönetim Kurulu Başkanı Ferit Şahenk. Kısa bir süre önce yönetim kurulu üyeliği teklif edilen Şahenk’ten henüz olumlu veya olumsuz yanıt gelmediği, üyeliğinin genel kurula kadar kesinleşeceği belirtiliyor. Bu arada yeni yönetimde yer alacak bir diğer ismin de Doğan Holding’den olacağı ifade ediliyor. Özilhan’ın listesinde bir de kadın üyenin yeralacağı belirtiliyor. 
     Yeni dönemde Yüksek İstişare Konseyi YİK Başkanı Muharrem Kayhan ve yardımcılarının da görevine devam edeceği belirtiliyor. 
     
     Gül de davetli 
     TÜSİAD Başkan Yardımcısı Aldo Kaslowski yeni dönemde görevinden ayrılarak, TÜSİAD International’in başkanlığını yürütecek. Bu arada genel kurula konuk olarak Başbakan Abdullah Gül de katılacak. TÜSİAD’ın davetini kabul eden Gül, toplantının açılış bölümünde TÜSİAD üyelerine hitap edecek. 
     Bilindiği gibi Başbakan Abdullah Gül, TÜSİAD’ın 13 Ocak’ta gerçekleştirilen Enflasyon ve Büyüme Dinamikleri’ başlıklı raporunun açıklandığı toplantıda, hükümete yönelik eleştirileri üzerine TÜSİAD Başkanı Tuncay Özilhan’ı telefonla arayıp uyarmıştı. 
     



 EKONOMİ 



















</TEXT>
</DOC>
