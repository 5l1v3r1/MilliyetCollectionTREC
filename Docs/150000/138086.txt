<DOC>
<DOCNO> 138086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/guncel/gun10.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’da Çeçen kampı varmış 
</HEADLINE>
<TEXT>

     CENK BAŞLAMIŞ Moskova 

     Komsomolskaya Pravda gazetesi, İstanbul’da yaşayan Çeçenlerin Rusya’ya karşı terör hazırlığı içinde olduğunu öne sürdü. Gazete, ’Teröristlerin İstanbul’daki yuvası’’ başlıklı manşet haberinde Çeçenlerle yapılan röportajlara yer verdi. Gazete, İstanbul’un Kadıköy yakasındaki bir kampta 150 kişinin yaşadığını, kampın bir kışlanın hemen yanında bulunduğunu iddia etti. Komsomolskaya Pravda, ’Bazıları Çeçenistan’daki çatışmalara katıldıkları için aranan bu kişiler Rusya’ya karşı terör hazırlığı yapıyor, hatta İstanbul’a gelen Rus bavul tüccarlarını soyuyor’’ diye yazdı. Gazete, Kafkas - Çeçen Dayanışma Komitesi’nin bu kişilere Çeçenistan’a gidip savaşa katılmaları için yardım ettiğini de öne sürdü. Kremlin sözcüsü Sergey Yastrjembskiy, röportajla ilgili olarak Komsomolskaya Pravda’ya yaptığı açıklamada, ’Terör eylemi düzenlemiş bu kişilerin Türkiye’de özgürce dolaşması, bazı devlet kuruluşları tarafından desteklendikleri izlenimi bırakıyor’’ dedi. Rusya’nın İstanbul Başkonsolosluğu görevlisi Yevgeniy Graçikov ise, Türkiye’nin Çeçen göçmenlere karşı yetersiz önlemler aldığını söyledi. 
     
     



 GÜNCEL 















</TEXT>
</DOC>
