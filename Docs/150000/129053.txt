<DOC>
<DOCNO> 129053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sondun15.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de anketler savaşı... 
</HEADLINE>
<TEXT>

     KKTC'de, BM Genel Sekreteri Kofi Annan tarafından sunulan çözüm planıyla ilgili iki farklı gazete tarafından yaptırılan ve bugün yayımlanan anketlerde, birbirinin tersi sonuçlar ortaya çıktı. 
     Kıbrıs gazetesi tarafından yaptırılan ankette, katılımcıların yüzde 65.4'ü plana mevcut haliyle ''evet'' derken, Volkan gazetesinin anketindeyse BM planının bütününe yüzde 79.8 oranında ''hayır'' deniliyor. 
     Kıbrıs gazetesinin yan kuruluşu olan KADEM'e, 27 Aralık 2002-3 Ocak 2003 tarihleri arasında 1194 kişi üzerinde yaptırdığı ankette, Annan planının mevcut şekline yüzde 65.4 ''evet'', yüzde 28.2'lik bir oran da ''hayır'' yanıtını verdi. 
     ''28 Şubat'a kadar bir anlaşmaya ulaşılacağına inanıyor musunuz '' sorusuna karşılık, katılımcıların yüzde 50.4 ''inandığını'', yüzde 46.4'ü de ''inanmadığını'' belirtti. 
     Kıbrıs gazetesinin anketinde, BM planında en fazla, Türk parça devletine dönüş yapacak Rumlar, toprak ve mal-mülk konularına karşı çıkılıyor. Ortak cumhurbaşkanlığı, egemenlik, su kaynaklarının ortak kullanılabilmesinin garanti altına alınması ve yüksek mahkemenin oluşumu en yüksek oranda onay alan düzenlemeler oldu. 
     Plana, 55 yaş üzeri grup en az desteği verirken, 35-44 yaş grubu yüzde 74 ''evet'' yanıtıyla plana en fazla destek veren grup olarak dikkati çekiyor. 
     
     VOLKAN GAZETESİ'NİN ANKETİ 
     Volkan gazetesinin Akdeniz Haber Ajansı AHA ile birlikte, 25 Aralık 2002'de 1250 kişiyle yaptığı anketteyse katılanların yüzde 70.2'si Cumhurbaşkanı Rauf Denktaş'a müzakerelerde güvendiğini belirtirken, yüzde 79.8'lik oran Annan planını olduğu şekliyle kabul etmiyor. 
     Ankette yöneltilen ''BM planının bütünün onaylıyor musunuz '' sorusuna, yüzde 79.8 ''onaylamıyorum'', yüzde 17.6 ''onaylıyorum'' yanıtını verirken, ''BM belgesinde yer alan son haritayla ilgili ne düşünüyorsunuz '' sorusuna yüzde 78 ''onaylamıyorum'', yüzde 17.2 ''onaylıyorum'' görüşünde olduğunu belirtti. 
     Volkan gazetesinin anketinde, ''Cumhurbaşkanı Denktaş'a güveniyor musunuz '' sorusuna, yüzde 66 ''güveniyorum'', yüzde 31 ''güvenmiyorum'' yanıtını verdi. ''Görüşmelerin bu safhasında Cumhurbaşkanı Denktaş'ın yerine başka bir müzakereci atanmasına nasıl bakıyorsunuz '' sorusuna ise yüzde 70.2 ''buna gerek yok'', yüzde 24.6 da ''gerekli görüyorum'' yanıtını verdi. 
     Ankete katılanların yüzde 64.9'u gelecek bir yıl içinde anlaşma umudu görmezken, yüzde 32.4'lük bir oran anlaşmadan umutlu. 
     ''Planın devletimizi, egemenliğimizi ve eşitliğimizi koruyacağına inanıyor musunuz '' sorusuna, yüzde 68.4 ''inanmıyorum'', yüzde 25.8'de ''inanıyorum'' yanıtını verdi. 
     Rumların eski yerlerine ve mallarına dönmesine yüzde 69.5'lik bir oranda karşı çıkılırken, yüzde 26'lık bir kesimse bunu onaylıyor. 
     Ankete katılanların yüzde 81.6'sı, Rumların yüzde 28 oranında içlerine gelerek seçme seçilme hakkına sahip olmasına karşı çıkarken, yüzde 14.6'lık bir kesimi buna karşı çıkmıyor. 
     





</TEXT>
</DOC>
