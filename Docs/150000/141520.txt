<DOC>
<DOCNO> 141520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur14.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt seçimleri... Seçim görevlileri için katır kiralanacak... 
</HEADLINE>
<TEXT>

     Siirt'te yarın yapılacak milletvekili yenileme seçimiyle ilgili çalışmalar sürüyor. 
     Edinilen bilgiye göre, seçim günü köy yollarının açık tutulması amacıyla Köy Hizmetleri ve Karayolları ekipleri aralıksız çalışıyor. 
     Tüm köy yollarının kardan temizlendiği ve kapalı yolun bulunmadığını belirten yetkililer, ancak Pervari'ye bağlı, Bent, Keskin, Dolusalkım, Çavuşlu ve Palamutlu köylerinin yollarının bozuk olduğunu ve ulaşımın güçlükle yapılabildiğini bildirdiler. 
     Seçim görevlilerinin köylere ulaşması ve oy kullanımından sonra sandıkların İlçe Seçim Kurulu'na ulaştırılmasında sorun yaşanmaması amacıyla Pervari İlçe Seçim Kurulu Başkanlığı hazırlıklarını tamamladı. 
     Başta Pervari olmak üzere diğer ilçe ve köylerde kullanılmak amacıyla Muş ve Diyarbakır'daki çeşitli kuruluşlara ait 20 cip Siirt'e geldi. 
     Pervari İlçe Seçim Kurulu, ilçeye getirilen ciplerle köylere ulaşılmaması durumunda, Bent, Keskin, Dolusalkım, Çavuşlu ve Palamutlu köylerinde görev yapacak seçim görevlileri için 2'şer katır kiralama yetkisi verdi. Köylere ulaşamayan veya seçim sonrası oy pusulalarını ilçe merkezine ulaştırmakta güçlük çeken seçim görevlileri, katır başına 30 milyon, görev yapacak sahibi için de 40 milyon lira ödeyecek. 
     İlçe Seçim Kurulu yetkilileri, Diyarbakır ve Muş'tan gönderilen ciplerle köylere ulaşımın sağlanamaması halinde katırların devreye gireceğini belirterek, ''Oy sayımının en seri şekilde yapılarak duyurulması için tüm hazırlıklarımızı tamamladık'' dediler. 
     
     SALLA ULAŞIM 
     Siirt merkeze bağlı Kayıklı Köyü'nde görev yapacak Sandık Kurulu Başkanı Nuri Keskin, görev yerine ulaşabilmek için sala bindi. 
     Bu sabah erken saatlerde yola çıkan Keskin, Kayıklı Köyü'ne gitmek için Botan Çayı'na kadar karayoluyla gittikten sonra, buradan da sala binerek karşı kıyıya geçti. 
     Yolculuğa, A.A muhabiri de eşlik ederken, Nuri Keskin, karşı kıyıya geçtikten sonra da yol olmadığı için yaklaşık yarım saat yürüyerek Kayıklı Köyü'ne ulaştı. 
     
     OKULLAR TATİL 
     Bu arada, partilerin seçim faaliyetleri de yoğun olarak devam ediyor. Milletvekili çıkarma şansına sahip AK Parti ile CHP'nin seçim otobüsleri, kent merkezinde dolaşıyor. Propaganda faaliyetleri bugün saat 16.00'da sona erecek ve seçim yasağı başlayacak. 
     Seçim nedeniyle 10 Mart Pazartesi günü, il ve ilçe merkezlerindeki okullar tatil edildi. 
     





</TEXT>
</DOC>
