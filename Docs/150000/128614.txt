<DOC>
<DOCNO> 128614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur13.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
''Erdoğan, Kıbrıs'ta politika değişikliği yaptı'' 
</HEADLINE>
<TEXT>

     AKP Genel Başkanı Tayyip Erdoğan'ın, KKTC Cumhurbaşkanı Rauf Denktaş'a yönelik eleştiriler, büyük yankı yaptı. 
     Batı basını, Erdoğan'ın açıklamalarının Ankara'nın Kıbrıs politikasının değişmekte olduğunun göstergesi olarak yorumlarken Türkiye'nin bu politika değişikliğini AB üyelik talebiyle ilişkilendirdi. 
     
     TÜRKİYE İŞGALCİ DURUMA GELECEK 

     The Guardian gazetesi, Tayyip Erdoğan'ın Kıbrıs'da barış anlaşmasının yapılmasının zamanının geldiğini belirterek yeni bir yaklaşım açıkladığını savundu. Kıbrıs'ın yeniden birleşmesinin Türkiye'nin AB üyeliğini koylaştırmada kilit bir unsur olduğunu öne süren gazete, "Eğer Kıbrıs, AB'ye katılacağı 2004 yılında hala bölünmüş ise, Türkiye, kendisini AB topraklarını işgal etme durumunda bulacak. Bu hükümet için sıkıntı yaratacak ancak Denktaş, Türk askerlerinin desteğine sahiptir" değerlendirmesini yaptı. 
     Erdoğan'ın açıklamalarının uluslararası toplum tarafından olumlu karşılandığını ifade eden gazete, yazısında TBMM'nin yeni bir uyum paketi onayladığını, bu çerçevede işkence yapanların cezalandırılması kolaylaştırılırken siyasi partilerin kapatılmasının zorlaşacağını kaydetti. 
     
     ORDU, ERDOĞAN'IN KANATLARINI KESEBİLİR 

     The Times gazetesi de, Erdoğan'ın Kıbrıs sorununu çözme kararlığına işaret ettiğini belirterek Kıbrıs sorununun çözümünün Türkiye'nin AB'ye katılma umutları açısından büyük önem taşıdığını öne sürdü. Denktaş'ın ağır bir baskı altında olduğunu, Kuzey Kıbrıs'ın nufusunun altıda birini oluşturan 30 bin Kıbrıslı Türklerin Denktaş'ın istifasını istediğine dikkat çeken gazete, "Analistlerin, Türk ordusunun Erdoğan'ın kanatlarını kesmek amacıyla çözümü bloke etmeye çalışabileceği söylüyorlar" diye yazdı. 
     
     GÖSTERİLER AKP'NİN KONUMUNU GÜÇLENDİRDİ 

     Financial Times gazetesi ise, Erdoğan'ın 30-40 yıldır izlenen Kıbrıs politikasının sürdürülmesinden yana olmadığı yolundaki sözlerini, çözümlenmemesi halinde Türkiye'nin AB üyeliğini tehdit edecek bir sorunu ele almaya niyetlendiğinin açık bir göstergesi olarak yorumladı. Geçen hafta Kıbrıslı Türklerin yaptığı gösterinin, Denktaş'ı destekleyen Ankara'daki şahinlerin karşısında AKP'nin konumunu güçlendirdiğini öne süren gazete, Cumhurbaşkanı Ahmet Necdet Sezer'in daha önce veto ettiği anayasa değişikliğini onaylamasının Erdoğan için yeni bir olumlu gelişme olduğunu kaydetti. Kıbrıs'da bir anlaşmanın sağlanmaması halinde Kıbrıslı Türklerinin Rumlardan pasaport alarak sürü halinde adayı terketmelerinin olasılığı bulunduğunu kaydeden gazete, Erdoğan'ın 28 Şubat'a kadar çözüm olmazsa sorunun çözümlenmesinin güçleşeceği uyarısına da dikkat çekti. 
     
     KIBRIS, MÜZAKERE KOZU 

     The İndependent gazetesi, başyazısında ise Türkiye'nin Kıbrıs'ı bir müzakere kozu olarak kullandığını öne sürerek Türkiye'nin Kıbrıs ile ilgili politikasında değişiklik yaparken kısmen rol yaptığını ancak rol olsa bile yine olumlu bir gelişme olduğunu kaydetti. Uzun bir süreden beri Türklerin Kıbrıs'ın "işgali"ni bir müzakere kozu olarak kullandığını iddia eden gazete, bunun uluslararası işleri yürütmenin çok hoş bir yöntem olmadığını ancak 1974 yılında yapılan doğrular ve hataları geri bırakma zamanının geldiğini belirtti. Erdoğan'ın birleşik Kıbrıs anayasası için zemini hazırladığını kaydeden gazete, "Türkiye'nin tutumunda görülen bu yumuşama ile birlikte Türkiye'nin AB üyelik müzakerelerinin başlaması için bir tarih verilmesi talebinde bir sertleşmenin olacağı kuşkusu yok" iddiasında bulundu. Gazete, başyazısını noktalarken Ankara ile AB üyelik müzakerelerinin başlamasının gereğini savunarak "Türkiye kendi ilerliyor. İnsan hakları sicili giderek iyileşiyor ve AB üyeliğinin müzakere süreci, daha çok ilerleme sağlanması için en büyük teşvik olur" yorumunu da yaptı. 
     
</TEXT>
</DOC>
