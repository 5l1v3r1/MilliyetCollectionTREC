<DOC>
<DOCNO> 125421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/soneko34.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
289 Fon gayrimenkulünün 83'ü satıldı... 
</HEADLINE>
<TEXT>

     Müzayede ile dün satışa çıkarılan fon gayrimenkullerinden 83'ü satıldı. 
     Bankacılık Düzenleme ve Denetleme Kurumu BDDK Tasarruf Mevduatı Sigorta Fonu'nun elinde bulunan 263 gayrimenkul ile batık durumdaki TYT Bank, Impexbank ve Marmarabank'ın 26 gayrimenkulünün müzayede ile satışı dün gerçekleşti. 
     TURYAP'dan yapılan açıklamaya göre, açık teklif verme usulü yapılan satışta 30 trilyon liralık hasılat elde edildi. 
     Tasfiye İdaresi'nin 26 gayrimenkulünden 3 arsa, 2 işyeri ve 2 konut, TMSF'nin 25 arsasından 8'i, 122 işyerinden 37'si ve 116 konutundan 31'inin satışı gerçekleştirildi. Gayrimenkullerin, muhammen bedellerinin yaklaşık yüzde 10-15 üzerinde satıldığı bildirildi. 
     22.5 milyar lira muhammen bedelle satışa sunulan Kapalıçarşı'daki 0.66 metrekarelik dükkan 34 milyar liraya alıcı buldu. 
     Karaköy'de bir bina 2 trilyon 800 milyar, Kanlıca'da bir daire 650 milyar liraya satıldı. 
     Balmumcu'daki eski Etibank Genel Müdürlük binası, Kalamış Residance'ler, Bodrum, Çatalca ve Maşukiye'deki villalar el değiştirdi. 
     3 milyar lira geçici teminat bedeli yatıran yaklaşık 300 kişinin katıldığı müzayedede, Zincirlikuyu'daki 12 trilyon liralık muhammen bedelle satışa sunulan en yüksek fiyatlı gayrimenkule talep gelmedi. 
     TURYAP Yönetim Kurulu Başkanı Azmi Sarıbay, kendileri için bir ilk olan böylesi bir organizasyonu başarıyla tamamlamaktan memnuniyet duyduklarını bildirdi. Sarıbay, ''Türkiye'de bugüne kadar yapılan en yüksek katılımlı ve en büyük satışı gerçekleştirmekten büyük gurur duyuyorum'' dedi. 
     





</TEXT>
</DOC>
