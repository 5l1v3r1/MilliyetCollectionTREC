<DOC>
<DOCNO> 119221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/yazar/altan.html </URL>
<DATE> 2002/11/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sanal bir "asr "likten, saydam bir TC’ye doğru... 
</HEADLINE>
<TEXT>

     Ayrıntılı taşra haberlerine de ağırlık veren bir TV kanalında, sadece bize özgü bir "imaj tutkusu sakatlanmasını" röntgenleyen, harika bir olaya rastladım. 
     Zengin bir hayırsever, Diyarbakır’a bir halk kütüphanesi yaptırmış. 
     Diyarbakır Valisi, resmi bir törenle kütüphanenin açılışını yapıyor, kapıdaki kurdeleyi falan kesiyor. 
     Ve Vali’yle yanındaki "resmi zevat", açılışını yaptıkları halk kütüphanesinin içine giriyorlar... 
     Kütüphanede çepeçevre kitap rafları, okuma salonları, okuma salonlarında yan yana iskemleleriyle özenli masalar... 
     Ve tek bir kitap bile yok ortalıkta ne kitap raflarında, ne camlı kitap dolaplarında... 
     İçinde hiçbir kitap bulunmayan, kitapsız bir halk kütüphanesinin resmi açılışını yapmış Diyarbakır Valisi ve yanındaki "resmi zevat"... 
     Vali, içinde hiçbir kitap bulunmayan bir kütüphanenin açılışını yaptığını görünce, haklı olarak çevresindekilere kızıyor. 
     Doğusu bu ya, kim olsa kızardı. 
     Gerçekte ise Diyarbakır’da, içinde hiçbir kitap bulunmayan halk kütüphanesinin resmi açılışı bizim, Tanzimat’la başlayan "çağdaş bir imaj" tutkumuzun son özeti... 
     
     Ardiyesi kamufle edilmiş, salt dış görüntü ve poz kesmeden ibaret bir çağdaşlık vitrini, yavaş yavaş dönemini tamamlamada... Küresel bir saydamlık, usul usul Türkiye’yi de sarmalamada... 
     Şöyle ki, Avrupa Karşılaştırma Programı’nın, dünkü Milliyet’te de yayımlanan istatistiklerine göre Türkiye, Romanya’dan sonra Avrupa ülkelerinin en yoksul ikinci ülkesi... 
     80 yıldan bu yana, her resmi bayramda tekrarlanan "çağdaş uygarlık düzeyine erişme" nutuklarına ve her sabah ilkokullarda hep bir ağızdan okunun, "Türküm, doğruyum, çalışkanım..." antlarına rağmen gele gele "yaşam kalitesi" açısından, Yunanistan’ın 57 basamak altına gelebilmişiz. 
     Ve yine dünkü Milliyet’te, Derya Sazak’ın "Yeni Meclis" başlıklı yazısının son cümlesi 
     "...Türkiye’de siyaset kurumu’ politikayı rant kapısı’ gören anlayış nedeniyle aşınmaktadır. 
     Yeni dönemde Meclis’ten öncelikle temiz siyaset’ bekliyoruz." 
     
     Temiz siyasetin ise bir tek koşulu vardır, o da saydamlık. 
     Örneğin Kıbrıs konusunda şahin babalanmaları yanında, Kuzey Kıbrıs’a son 30 yılda kaç milyar dolarlık yardım yaptığımız da açıklanmalıdır. Ziraat Bankası’nın "görev zararı" diye adlandırdığı zararlar, Kuzey Kıbrıs’a gönderilmesi emredildikten sonra, hükümetçe yerine konmamış dövizler midir acaba 
     
     Daha da saydam olmak için, Türkiye’den her yıl 300 milyon doları aşan yardımların, nasıl kullanılmış olduğunun da bir dökümünü yapmak gerekir. Misyonu bittiği halde yerli yersiz efelenmeye bayıldığını izlediğimiz, dış problemlerden sorumlu olan sabık bakanın, böyle bir saydamlığı neden benimsemediği "imaj ve poz" dönemi politikalarının kamburları arasında yer alacak... 
     Bu arada Kuzey Kıbrıs yönetiminin yerel muhaliflerine ne kadar özgürlük tanıdığı da, ayrı bir saydamlık konusu... 
     
     93 Muharebesi diye bilinen 1877 son Osmanlı - Rus savaşında, Rus orduları 10 ayda Yeşilköy’e inince bir günlük Sadrazam Saffet Paşa’nın, Marmara’ya girmiş olan İngiliz donanmasına sığınma karşılığında Kıbrıs’ı, İngiltere’ye - sözde geçici olarak - nasıl verdiğini ise, arada sırada hatırlamakta "tarihsel bilinç" açısından yarar var... 
     Objektif tarih analizleri, pozör bir imaj tutkusunu, daha sağlıklı çeker çağdaş bir saydamlığa... 
     
     Yuttur kaydır, ıvır zıvır... Gün bugün, saat bu saat... 
     Galatasaray’dan sonra Fenerbahçe de sıfırı tüketti... Tıpkı son koalisyon iktidarının partileri gibi... 
     Hamaset, demagoji ve pozörlük kısmetten çıktığında, uydurma bir çağdaşlığın da uçkuru dokuz yerden koparmış. 
     Türkiye’de de saydamlıkla sadelik boy atarsa, 21. yüzyılla bütünleşme çok daha kolaylaşacaktır. 
     
     







Türban ve CHP 


Sanal bir "asr "likten, saydam bir TC’ye doğru... 


Lojman resti... 


Türkiye, NATO ve AB 


Tarihsel eşikte tarihi görev... 


AKP ve 2 1 


Baba ile oğul 


Başbakan ve kritik bakanlıklar 


NATO ne kadar hazır 


Yeni slogan Dengeli popülizm’ 


Tüketicinin korunma palavrası... 


Yeni başbakan 


Laaayik Türkiye’de yemin töreni 


Yönetim planı değişikliğe yetmiyor 


</TEXT>
</DOC>
