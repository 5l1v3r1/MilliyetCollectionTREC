<DOC>
<DOCNO> 103366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/soneko22.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Türker ''Seçim ertelenirse, ekonomi etkilenmez'' 
</HEADLINE>
<TEXT>

     Ekonomiden Sorumlu Devlet Bakanı Masum Türker, ''Seçim kararı devam etmelidir. Seçim kararı almak bunu gündeme taşımak artık bombası çekilmiş bir pim konumundadır'' dedi. 
     Bakan Türker, Türkiye Serbest Muhasebeci Mali Müşavirler ve Yeminli Mali Müşavirler Odası Birliği TÜRMOB 33. Başkanlar Kurulu toplantısına katılarak bir konuşma yaptı. 
     Türker, konuşmasında son günlerde kamuoyundaki seçim tartışmalarına değinirken bu tartışmalar ile bir belirsizlik ortamı yaratıldığını bunun da Türkiye'nin düzelmekte olan makro ekonomik göstergelerinin bozulmasına yol açtığını bildirdi. Türker, şöyle dedi 
     ''Oysa bundan sorumlu olanlar belirsizlik kavramı dile getirildiği zaman belirsizlik kavramını daha da belirginleştirmek yerine, çıkıp neden belirginsizlik olmadığını anlatmak sorumluluğunda ve yükümlülüğündedirler. Bugün aynı sorumluluk ve yükümlülüklerle ben de karşı karşıyayım. Biliyorsunuz seçim kararı alındı. Erken seçim kararı denildi ki belirsizliği ortadan kaldıracak . Ama bugünlerde kendi kendine geliştirilmeye çalışılan, oluşturulmaya çalışılan yeni bir belirsizlik ortamı, Acaba bu seçim kararı iptal edilip yeniden devam edilebilinir mi şeklinde gündeme getirilmektedir. Bunu gündeme getirenler bir zamanlar seçim yapılırsa belirsizlik ortadan kalkacağını söyleyen aynı odaklar, aynı kesimlerdir. Seçim kararı devam etmelidir. Seçim kararı almak bunu gündeme taşımak artık bombası çekilmiş bir pim konumundadır. Siz bir bombanın pimi çekildikçe bu bombayı patlamaktan vazgeçemezsiniz. Bu bomba artık sandıkta patlamalı halk, vatandaş tercihini yapmalı başka kesimlerin belirsizlik üzerine hesap yapmalarına izin vermemelidir.'' 
     
     ''SEÇİM ERTELENİRSE HİÇ BİR ŞEY DEĞİŞMEZ'' 

     Bakan Türker, bu konu ile ilgili ikinci bir varsayımın daha gündeme getirildiğine de dikkat çekerek, bu ikinci varsayımın seçimin ertelenmesi halinde ne olacağına yönelik tartışmalardan oluştuğunu söyledi. Türker, ''Seçim ertelenirse ne olur, bunu ben ülkenin ekonomisinden sorumlu Devlet Bakanı olarak belirtiyorum. Hiçbir şey değişmez. Ekonomi etkilenmez'' dedi. 
     Kendisinden önceki Devlet Bakanı'nın görevden ayrılmasından bir saat sonra Başbakan ve Cumhurbaşkanı'nın gerekli atamayı yaptıklarına dikkat çeken Türker, şöyle devam etti 
     ''Seçimin ertelenmesi söz konusu olduğu anda devletimizin yönetimi kesinlikle bir gramlık boşluk bırakmaz. Çünkü ülkemizi seven politikacılar var. Ülkemizi seven bürokratlar, ülkemizi seven vatandaşlar var. Bu belirsizliği yaratmaya yönelik olanlar...Şunu bilsin ki kesinlikle bir belirsizliğe neden olacak bir durum yaşamıyoruz. Zaten seçimin de yapılmasından başka bir seçenek olmadığını da söylüyoruz'' diye konuştu. 
     Bakan Türker, göreve geldiği ilk gün seçime kadar güçlü bir Türkiye'nin oluşmasına ne katkıda bulunabileceğini düşündüğünü bildirdi. Bu doğrultuda önce devam eden ekonomik programın aksatılmadan ve sahip çıkılarak yürütüleceğini hem Türk kamuoyuna hem de Türkiye'de yatırım yapmak isteyen Türkiye ile ilişkili olan ilgillere duyurduğunu belirten Türker, bu duyurunun kendisinin görev yaptığı süre boyunca da geçerli olacağını söyledi. Türker şunları kaydetti 
     ''Türkiye 3.5 yıldır uyguladığı ekonomik program dolayısı ile bir kesim, özellikle dar gelirliler, çalışanlar bunlar ister özel sektördeki işçiler olsun, ister kamu sektöründe çalışan memur ve işçiler olsun esnaf, sanatkar, küçük ve orta işletmeler, sanayiciler çevremizdeki herkes refaha doğru bizi götürecek Türkiye'nin geçmişten gelen ekonomik ve sosyal sorunlarını çözümleyecek bir programın sıkıntılarına katlandılar. Bu programın kuşkusuz tek hedefi makro ekonomik dengeleri korumak, makro ekonomik dengeleri kurduktan sonra Türkiye'yi yalnız faiz, döviz, borsa v.b para piyasalarında bırakmak değil. Bu programın hedefi Türkiye'de katma değer yaratılmasını sağlayacak üretime, reel sektöre, üretim ve reel sektörün tarafları olan biraz evvel sıraladığım geniş yığınlara mutluluğu, refahı getirmek. Bu nedenle programın bünyesinde yer alan reel sektöre ve özellikle sosyal politikalara da artık ağırlık ve önem vermenin zamanı gelmiştir.'' Bakan Türker, kendisinin devamlı reel sektör ve sosyal politikalar kavramını öne çıkardığını da belirterek, bunlarında yavaş yavaş olgunlaşmaya başladığını bildirdi. Türker, bu uygulamaların bazı kesimlerin düşündüğü gibi ne uygulanan ekonomik programdan ne bütçe disiplininden ne de yeni borçlanmalara yol açacak uygulamalardan olmadığını vurguladı. 
     
     "EKONOMİK YAPI AB'YE UYDURULMALI" 

     AB ile müzakerelerin başlaması sürecinde ekonomik yapının AB'nin ekonomik yapısına uydurulması gerektiğini ifade eden Türker, şunları söyledi 
     ''Büyüme, enflasyon ve para değerinin korunması oranlarını tutturamazsak istediğimiz kadar demokratik bir ülke olarak yaşayışımızı sürdürelim, AB'ye kabul edilmemiz mümkün değildir. Bu nedenle AB'nin gerektirdiği enflasyonu tutturmak, büyümeyi hedeflemek AB yandaşı olan herkesin yapmakla yükümlü olduğu bir olgudur.'' 
     
     BÜYÜME SÜRECİNE GİRİLDİ 

     Türkiye'nin büyüme sürecine girdiğini ifade eden Türker, son verilere göre büyümenin yüzde 3.9 olacağının ortaya çıktığını bildirdi. 
     Devlet Bakanı Türker, gelecek dönemde büyümenin yüzde 5 olarak hedeflendiğini de hatırlatarak, bu oranın üzerinde bir büyümenin ihtimal dahilinde olduğunu da kaydetti. 
     Bakan Türker, Halk Bankası tarafından 74 milyon euroluk bir kaynağın KOBİ'lerin kullanımına açıldığını belirterek, şöyle devam etti 
     ''Kobi'lerin ölçüsünün enflasyona ölçüsüne göre düzeltmesi konusunda gerekli düzeltme yapılmıştır 400 milyar lira olan tavan ölçüsü 800 milyar liraya çıkartıldı. Böylece belirli büyüklüklere gelmiş şirketlerin enflasyondan arındırılarak ve aynı koşullarla KOBİ olanaklarından yararlanmaları sağlanacaktır.'' Emeklilere yönelik çalışmaları da anlatan Bakan Türker, emeklilerin maaşlarının hesaplarında kalması halinde faiz uygulanacağını bildirdi. 
     Türker, ilgili bankaların emeklileri birer külfet değil banka müşterisi olarak göreceklerini belirterek, emeklilerin su, elektrik ve telefon gibi faturalarının otomatik olarak ödenmesi konusunda çalışmaların başlatıldığını bildirdi. 
     İstanbul Yaklaşımı'nın hızlandırıldığını anlatan Türker, şu anda alınan en önemli kararın kredi istemeyenlerle ilgili sorunların hızla sonuçlandırmak olduğunu belirtti. 
     Yolsuzlukları ortaya çıkartan, bankaları içini boşaltıp hortumlayanların üzerine gidenin 57. hükümet olduğunu anlatan Türker, ''Yani geçmişte yapılan yolsuzluları, hortumlamaları ortaya çıkartan 57. hükümet dönemidir. Sağduyulu vatandaşlarımız, yolsuzlukları, hortumcuları yakalayanın şu andaki hükümet olduğunu biliyorlar'' dedi. 
     
     MALİ MİLAT 

     Türker, Mali Milat konusuna da değinerek, şunları söyledi 
     '' Kayıt dışı ekonomi kayıt altına alınıp bu tür faaliyetten vergi alınsın deniyor. Aynı anda Mali Milat'a son verilsin isteniyor. Bu iki kavramı isteyen arkadaşlarımız kavramın içine bakmamışlar. Mali Milat'ı kaldıralım, erteleyelim önerisinin içinde 1 Ocak 2003'de yürürlüğe girecek olan vergi tarifesindeki yüzde 5 düşüşü bir sonraki yıla erteleyin demektir. 
     Nerden Buldun Yasası 1994 yılında DYP-SHP hükümeti döneminde Vergi Usul Kanunun 30. Maddesi'nin 7. bendinin uygulanmasıyla gündeme gelmiştir ve o madde 1998 yılına kadar vergi incelemelerinde kullanılmıştır. 
     Mali Milat'ın para piyasalarının üzerinde baskı unsuru olarak göstermek isteyenler aslında farkında olmadan çağdaş devlet denetiminin gereği olan vergi oranlarının düşürülmesi olgusuna da karşı çıktıkları gibi kayıt dışı ekonominin kayıt içine alınıp gerekli vergi uygulamasının sağlanmasını önlemek istiyorlar. Mali Milat'ı ekonominin üzerine kabus gibi koymaya çalışanlarla görüşmeye tartışmaya hazırım. Aslında mevcut olan vatandaş koruma amacına yönelik Mali Milat'ı kaldırmaya yönelmek, vergi tarifesini düşürmemek, ister istemez Hayat Standardı'nı getirmektir.'' 
     
     "KAYNAKSIZ HİÇBİR HARCAMA, HİÇBİR ÖDEME YAPILAMAZ" 

     Bakan Türker toplantı sonrasında gazetecilerin sorularını yanıtladı. Masum Türker, ''Kamu çalışanlarının maaş artışında formül ne, kaynak mevcut mu '' şeklindeki soru üzerine, bugün 5 bakan olarak biraraya geleceklerini belirtirken, ''Kaynaksız hiçbir harcama, hiçbir ödeme yapılmaz. Hükümet olarak biz, mevcut olan kaynağın kullanım tercihini kullanırız, biz bu kaynaklarda kullanım tercihimizi kullanırken, mağdur edildiğine inandığımız kesime verilebilecek en büyük şeyi vermeye çalışırız'' diye konuştu. 
     ''Enflasyon hedefi üzerinde artış olabilir mi '' şeklindeki soru üzerine de Türker, bunun bir varsayım olduğunu, kendilerinin ise bir hedefi olduğunu söyledi. 
     Bakan Türker, ''Dolayısıyla biz, bu enflasyonu tutturmak için hükümetteyiz. Hükümet olarak da sorumluluğumuz bu'' dedi. 
     ''IMF taahhütlerini nasıl aşacaksınız '' şeklindeki bir başka soru üzerine de Türker, ''Sizin bildiğiniz taahhütler yanlız rakamlar. Taahhütlerin detayını bilmiyorsunuz, onları biz işte değerlendireceğiz'' yanıtını verdi. 
     
     BAKANLAR KURULU'NA SUNULAN RAPOR 

     Bakan Türker, dün Bakanlar Kurulu'nda sunulan raporla ilgili soru üzerine de bugüne kadar Türkiye'de IMF'den alınan paraların akıbetinin merak edildiğini belirtirken, IMF'den 28 milyar dolar civarında yapılmış olan bir borçlanmanın bulunduğunu söyledi. 
     28 milyar dolarlık paranın yaklaşık 8 milyar dolarının vadesi geldiği için yine IMF'ye iade edildiğini kaydeden Türker, 20 milyar dolar tutarında bir paranın kaldığını söyledi. Türker, şöyle devam etti 
     ''Bu 20 milyar dolar aslında bizim bütçe açıklarının kapatılmasında yani hem faizlerin ödenmesinde, hem de bankacılıkla ilgili rehabilitasyonunda kullanılmış bir kısmı kamu bankalarında, bir kısmı fona alınan bankaların açıklarının kapatılmasında kullanılmış. Zaten devletin iç ve dış borcunun artmasının nedeni bu programın uygulandığı tarihe kadar kamudan gizlenmiş özel görev zararları altında, halının altına süpürülmüş olan sorunlardan kaynaklanıyordu. 
     Sayın Bahçeli'ye bu konuda bir rapor sunduk, basına sunulan özetiydi. 150 sayfaya yakın Türkiye ekonomisini anlatan, tanıtan rapordan dolayı teşekkürünü bildirdi ve raporda yer verilmeyen IMF ile ilgili para artışı zamanındaki harcamalar ile fona alınmış bankalara aktarılmış olan bu kaynakların da hesabının çıkarılmasının iyi olacağını söyledi. Dün bu konuda arkadaşlar bu iki raporu da hazırlamaya başladılar.'' 
     
     ''YANLIŞ YERE HARCANMIŞ BİR PARA YOK'' 

     ''Bahçeli bunu niye istiyordu Kemal Derviş döneminde bilgi verilmiyor muydu '' şeklindeki bir başka soru üzerine de Türker, şöyle dedi 
     ''Bilgilenmek açısından. Ben parlamentodayken bir çok arkadaşımın, ben ekonomi ile ilgilenen milletvekili olduğum için gelip sorduğu soru, IMF'den ne kadar, ne zaman para geldiği, ödemeler gibi sorulardı. 
     Bu programda ortadan kaybolmuş, yanlış yere harcanmış bir para yoktur, olamazdı. Çünkü bu gelen paraların elde edilmesi aşamasında, kullanım aşamasında, görev alan yüzlerce Hazine, Maliye bürokratı var. Merkez Bankası kendi makro ekonomik göstergeleri için bunları ister. Parayı veren kesimler, kendi verdikleri paraların doğru yerde harcanması konusunda incelemelerini sürdürüyorlar. Burada istenen şey paraların gelindiği, gidildiği yerlerde bir eksik var mı Nakit akışıdır bu, zaten Hazine Müsteşarlığı ödeneklerin nakit akışını düzenleyen bir makamdır ve ülkenin kalbidir. İşte bu kalpte olan giriş ve çıkışların haklı olarak aslında sadece yanlız Sayın Bahçeli değil, bütün bakan arkadaşlarımızın bilmesi gerekir. Çünkü alınan kararların yürütülen ekonomik programın sorumlusu hükümettir ve her bakan kendi kesiminde bu hükümet adına temsilci ve bir ölçüde sorumlusudur.'' ''3.5 yıl ister milletvekili olsun, ister milletvekili olmasın ekonomik programın yönetilmesinde görevli olan arkadaşlar... Basın mensuplarına bu programın sorumlusu kimdir sorusuna, ben yanıt verdim. 57. hükümet adına siyasi sorumlu benim'' diyen Türker, kendisinin geçmişten ve gelecekte olabilecek her şeyin hesabını vereceğini, bunun hesabının siyasi olduğunu bilen bir kişi olduğunu söyledi. 
     Türker, bir süre daha beklendiğinde, Türkiye ekonomisinin tüm vatandaşların görebileceği şeffaflıkta olacağını belirtirken, artık bazı olayları bilmemekten kaynaklanan suni olaylar yaratılarak, belirsizlik ortamı yaratılarak, geniş kesimlerin zarar etmesine neden olacak bir ortama izin verilmeyeceğini de bildirdi. 
     ''Derviş, yeterince bilgi vermiyor muydu '' şeklindeki bir soruyu da Türker, ''Onu bilmiyorum, ben hükümette yoktum'' yanıtını verdi. 
     
     ''CUMHURBAŞKANI SEZER, DESTEK OLACAK'' 

     ''Cumhurbaşkanı Sezer'e brifing mi vereceksiniz '' şeklindeki soru üzerine de Türker, Cumhurbaşkanı Ahmet Necdet Sezer'in hukukçu kimliği, halkçı yaklaşımı ile halkla bağlantısı itibari ile çok duyarlı olduğunu belirtirken, Cumhurbaştanı Sezer ile yaptıkları görüşmede, Sezer'in ekonomi ile ilgili bu kısa dönemde halka yönelik, reel ekonomiye yönelik ve özellikle vatandaşında etkilenmesine yönelik uygulamalardan çok memnun olduğunu söylediğini belirtti. 
     Sezer'in bu konuda gereken her yardımı, desteği vereceğini söylediğini ve bu sözlerin kendisini güçlendirdiğini anlatan Türker, ''Yani açık söyleyeyim, belki de Sayın Cumhurbaşkanı'nın o gün, o söyleyişi Hazine de yaklaşık olarak 21 saat çalışmamı sağladı. Büyük bir destek oldu. O gün 21 saat çalışma sonucu bu rapor çıkmıştır. Aynı raporu bugün sabah Sayın Cumhurbaşkanı'na sunulmak üzere, Köşk'e gönderttim. Hem Sayın Cumhurbaşkanımızın, hem genel sekreterliğin bizim yaptıklarımızdan bilgi edinmeye hakları var ve sayın Cumhurbaşkanımız arzu ettiği sürece her türlü bilgiyi vereceğiz'' diye konuştu. 
     Bir başka soru üzerine de Türker, ''Cumhurbaşkanı, şu anda vermiş olduğumuz destekten çok memnun olduğunu, şu an benim duruşumdan, siyasal duruşumun ekonomi ile bağlantısından çok memnun olduğunu belirtti'' dedi. 
     





</TEXT>
</DOC>
