<DOC>
<DOCNO> 138555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sondun16.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamaney'den ABD'ye ağır suçlama... 
</HEADLINE>
<TEXT>

     İran dini lideri Ayetullah Seyid Ali Hamaney, ''Amerikalı yetkililerin Adolf Hitler gibi faşist, yalancı, haydut ve başka ülkelerin haklarına tecavüz eden kimseler olduğunu'' savundu. 
     İRNA'nın haberine göre, Hamaney, ülkenin güneydoğusundaki Sistan ve Belucistan eyaletinin başkenti Zahedan'da halka hitabında, ''Amerikalı yetkililer yalandan kendilerini barışsever, dostluk yanlısı ve insan haklarını savunan kimseler olarak gösteriyor. Amerikalılar aslında gayri meşru çıkarları için Irak'a saldırmayı planlıyor. Hitler de kendi zamanında aynı sözleri söylüyordu'' diye konuştu. 
     Hamaney, dünyadaki insanların gerçekleri gördüğünü, 160 ülkede savaş karşıtı gösteriler yapıldığını ve bunun dünya halklarının Amerikan karşıtlığının başlangıcı olduğunu belirterek, ''ABD Irak'a saldırırsa sorunları o kadar artar ki Irak'ta ve Basra Körfezi'nde ele geçirmeye çalıştığı çıkarlar kendisi için ciddi tehdit olur'' dedi. 
     İran'da 1979 yılındaki İran İslam Devrimi sırasında başkent Tahran'da öğrencilerin Amerikan Büyükelçiliği'ni basarak, Amerikalı yetkilileri 444 gün rehin almalarından bu yana iki ülke arasında siyasi ilişki bulunmuyor. 
     





</TEXT>
</DOC>
