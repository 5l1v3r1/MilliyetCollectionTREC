<DOC>
<DOCNO> 116561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/soneko06.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan öncesi ceviz sıkıntısı... 
</HEADLINE>
<TEXT>

     İzmir Ticaret Odası İZTO Yönetim Kurulu Üyesi Salih Büyükuğur, ''Cevizde gümrükler aşağı çekilmezse vatandaş, Ramazan'da baklavanın içine koyacak ceviz alamayacak'' dedi. 
     Büyükuğur A.A muhabirine yaptığı açıklamada, Türkiye'nin tükettiği cevizin ancak yüzde 10'unu üretebildiğine dikkat çekerek, şunları söyledi 
     ''Yıllardır devlet tarafından ceviz üretiminin teşvik edilmemesi nedeniyle ceviz ağaçları kesildi ve ceviz üretimi Türkiye'de büyük azalma yaşadı. Bunun sonucu olarak şu anda Türkiye ithal cevizi tüketmeye başladı. Cevizde uygulanan gümrük vergisinin yüzde 60'ları bulması nedeniyle de iç cevizin kilogram fiyatı perakendecide 20 milyon lirayı aşar hale geldi. Ramazan öncesi talebin artışı ile bu fiyat daha da artacak. Eğer cevize uygulanan gümrük vergileri aşağı çekilmezse vatandaş Ramazan'da baklavasının içine koyacak ceviz alamayacak.'' Türkiye'ye Bulgaristan, Moldavya, Ukrayna, Kırgızistan, Özbekistan ve İran'dan ceviz geldiğini anlatan Büyükuğur, gümrük vergilerinin yüksek olması nedeniyle cevizin sınır ticaretinin de ''en gözde'' ürünü haline geldiğini ileri sürdü. Tarım Bakanlığı'nın ceviz üretimini teşvik etmesi gerektiğini de savunan Büyükuğur, sözlerini şöyle sürdürdü 
     ''Bulgaristan'da otoyol kenarlarına meyvesi olmayan ağaçlar yerine ceviz dikiliyor. Çünkü cevizin hem meyvesi hem kerestesi değerli. Şu anda cevizin uluslararası pazarlarda kilogram fiyatı 5 dolar civarında. Bu ürün önemli bir ihracat kapasitesine sahiptir. Eskiden üretimimizin çok olduğu bu üründe teşvik olmaması nedeniyle ağaçlar kesildi. Şimdi bunun yeniden canlandırması gerekiyor.'' İzmir'de Kemeraltı Çarşısı'nda faaliyet gösteren Başdurak Kuruyemiş firmasının sahibi Osman Kılbaş da iç cevizin kilogramının 20 milyon lira, kabuklu cevizin ise 6 milyon liradan satıldığını belirterek, şunları söyledi 
     ''Talep son günlerde artmaya başladı. Ramazan ayında 1 tona yakın ceviz satıyorum. Şu anda ceviz sıkıntısı var. İthal ürün piyasaya girmezse iç cevizin fiyatı 40 milyon liraya kadar çıkar. Kayısının fiyatında ise geçen yıla göre iki kat artış var. Geçen yıl 4 milyona sattığımız kayısının kilogramı şu anda 8 milyon TL.'' 
     





</TEXT>
</DOC>
