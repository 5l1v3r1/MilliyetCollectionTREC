<DOC>
<DOCNO> 124027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur18.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yolları kapattı... 
</HEADLINE>
<TEXT>

     Doğu Anadolu ve Doğu Karadeniz'de, toplam 514 köyün yolu kar ve tipi yüzünden ulaşıma kapandı. 
     Alınan bilgiye göre, Doğu Anadolu'da, dün öğleyin başlayan ve bugün devam eden kar yağışı Hakkari ile Van ve Erciş, Çaldıran, Bahçesaray ve Başkale İlçelerinde etkili oluyor. Kar kalınlığı Hakkari'de 15, Van'da 10, ilçelerde 50 santimetreye, yüksek kesimlerde ise yer yer 1 metreye ulaştı. 
     Kar yağışı yüzünden bazı yollarda ulaşım güçlükle sağlanıyor. Karayolları 11. Bölge Müdürlüğü yetkilileri, Çatak-Bahçesaray bağlantısı dışında kapalı yol bulunmadığını, yolların açık tutulması için ekiplerin hazır bekletildiğini belirttiler. 
     Yetkililer, yollardaki buzlanmaya karşı tuzlama çalışmalarının da aralıksız sürdürüldüğünü belirterek, sürücülerin araçlarında mutlaka zincir, çekme halatı ve takoz bulundurmasını istediler. 
     
     KÖYLER KAR HAPSİNDE 
     Kar yağışı ve tipi yüzünden Van ve ilçelerinde 283, Hakkari'de ise 17 olmak üzere toplam 300 köy yolu ulaşıma kapandı. 
     Doğu Karadeniz'de de etkili olan kar yağışı sonrasında Trabzon'da 7, Artvin'de 12, Bayburt'ta 8, Gümüşhane'de 18 ve Rize'de 169 olmak üzere toplam 214 köy yolu ulaşıma kapalı bulunuyor. 
     Köy Hizmetleri'ne bağlı ekipler, kapalı yolların yeniden ulaşıma açılması için aralıksız çalışıyor. 
     
     HELVA DOPİNGİ 
     Nevşehir Köy Hizmetleri iL Müdürü Sait Selvi, yaptığı açıklamada, karla mücadelede görev yapan personelin soğuğa karşı direncini artırmak amacıyla bu yıl 250 kilogram helva dağıtacaklarını belirtti. 
     Tatlı gıda maddelerinin soğuğa karşı direnci artırdığını anlatan Selvi, kış döneminde karla mücadele çalışmalarında görev yapacak personele günlük 400'er gram helva dağıtacaklarını söyledi. 
     





</TEXT>
</DOC>
