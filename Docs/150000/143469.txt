<DOC>
<DOCNO> 143469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sontur06.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Televizyonların "savaş sesleri" yeni göreve hazırlanıyor.. 
</HEADLINE>
<TEXT>

     Türk kamuoyunun, ilk kez müttefik güçlerin 1991 yılında Irak'a askeri müdahalesi sırasında tanıdığı konferans tercümanları, aradan geçen 10 yılı aşkın süreden sonra, bu kez ''2. Körfez Savaşı''nı televizyonlardan nakletmeye hazırlanıyorlar. 
     Birleşik Konferans Tercümanları Derneği BKTD Başkanı Yaman Aksu, 1969 yılında 20 üyeyle İstanbul'da kurulan derneğin, 1998 yılında sektörde faaliyet gösteren profesyonel konferans tercümanlarının tümünü kapsayacak şekilde genişlediğini söyledi. BKTD'nin, 49 faal üyesi bulunduğunu ifade eden Aksu, üyelerin hemen hemen hepsinin televizyon kanallarıyla çalıştığını bildirdi. 
     Aksu, mesleklerinin, kamuoyunun gündemine Irak'a yapılan müdahaleyle geldiği için savaşla beraber hatırlanır olduğunu, bundan da rahatsızlık duyduklarını belirtti. Aksu, konferans tercümanlarının barış zamanında da yayın kuruluşlarına sürekli hizmet verdiklerine dikkati çekti. 
     Konferans tercümanlarının yaptığı işin büyük bir konsantrasyon, hatta bir tür meditasyon hali gerektirdiğini dile getiren Aksu, en ufak bir gürültü, etraftaki olağan dışı en küçük hareketliliğin, tercümanların dikkatinin dağılmasına yeteceğini vurguladı. 
     Yaman Aksu, bir konferans tercümanının, yaptığı işin saygınlığına ve performansına ''halel getirmeden'' çalışabilmesi için bazı koşulların yerine getirilmesi gerektiğini belirterek, öncelikle, tercüme kabininin olmadığı hallerde, tercümana her türlü insan trafiği ve gürültüden yalıtılmış, çevirdiği yayını takip edebileceği monitörlü bir mekan tahsis edilmesinin büyük önem taşıdığını söyledi. 
     Tercümanın ses düzenine müdahale edebilmesi ve ses ayarını yapabilmesi gerektiğini dile getiren Aksu, rejiyle kesintisiz bir iletişim sağlanması ve seyircinin kimden iyi kimden kötü hizmet aldığını bilmesi için tercümanların isimlerinin ekrandan verilmesinin önemli olduğunu kaydetti. 
     
     ''ANTENLER SÜREKLİ AÇIK OLMALI'' 
     Aksu, huzurlu bir ortamın sağlanmasıyla işin bitmediğini anlatarak, şunları söyledi 
     ''Söylem bir bütündür. Kişinin ağzından çıkanları, yüz ifadesini, vücut dilini görmeden, hatta konuşmacıyla göz temasında olmadan hakkıyla tercüme edemezsiniz. Bir de tabii, bütün bu şartlar birleştiğinde sonuna kadar devam edemezsiniz. Bir dilde dinlediğini anlayıp, aynı anda başka bir dilde anlaşılır şekilde söylemek beyin için normal bir faaliyet değil. Dolayısıyla, 20 dakika, yarım saat sonra nöronlar kısa devre yapmaya başlayabiliyor. Yani, muhakkak iki tercümanın yirmişer dakika, yarım saat arayla değişerek çalışmaları gerekiyor.'' Yabancı dil bilmenin, sadece kelime dağarcığının zenginliğiyle sınırlı olmadığının altını çizen Aksu, ''dilinin çevirisini yaptığınız ülkeyi tarihiyle, kültürüyle, diniyle, siyasi yapısıyla, iç politikasıyla bilmek gerekir. Sonra da sonsuz merak... Gündelik hayatta herkesin beyni ekonomik viteste çalışırken, tercüman sürekli antenleri açık dolaşmalıdır. Yeni duyduğu hiçbir şeyi pas geçemez. Çünkü, o pas geçtiği kelime, kavram, kurum ismi neyse, muhakkak döner dolaşır hiç beklemediği bir anda tercümanı vurur'' diye konuştu. 
     





</TEXT>
</DOC>
