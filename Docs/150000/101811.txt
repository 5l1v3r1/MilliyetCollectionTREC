<DOC>
<DOCNO> 101811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/yazar/kohen.html </URL>
<DATE> 2002/08/14/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
K. Irak’ta tam olarak ne oluyor 
</HEADLINE>
<TEXT>

     ŞU sırada Türkiye’de Kuzey Irak ile ilgili bir hayli haber dolaşıyor. Bunların çoğu, dış kaynaklı. Yani yabancı ajansların ve medya organlarının kendi kaynaklarına atfen verdiği haberler. Bir kısmı da, Ankara’daki ilgili makamlarla doğru dürüst "çek" edilemeyen veya edilmeyen söylentiler... 
     Irak sorununun - ve olası bir ABD askeri harek tının - dünya medyasında hemen hemen her gün yer aldığı bir dönemde, çeşitli çevrelerin konu hakkında kendi ve çıkarlarına uygun haberler yaymaya çalıştıkları bir gerçek. Çağımızın iletişim olanakları, kamuoyunu etkileyecek "dezenformasyon"a oldukça müsait... 
     
     KUŞKUSUZ Türk basını bu konuda dikkatli davranmak durumunda. Ama ne yazık ki, medyamızın özellikle Kuzey Irak’taki gelişmeler ile ilgili, ilk elden bilgi edinme olanakları yok. Bakıyoruz son haftalarda Amerikalısından Fransızına kadar, çeşitli ülkelerin gazetecileri bir yolunu bulup Kuzey Irak’a gidiyor ve oradan haberler, röportajlar gönderiyor. Türk muhabirlerine sınır kapalı. Türk makamları buna izin vermiyor. 
     Ankara’nın bu konudaki duyarlılığını anlamak zor değil tabii. Kuzey Irak’ta Türkiye açısından nazik bir durum var. Türkiye bu bölgede, kendi çıkarlarına ters düşebilecek oluşumları önlemeye veya kontrol etmeye çalışıyor. 
     Ne var ki, uluslararası haber akışı, bazen yanlış olarak ve belki de bazen maksatlı biçimde Türk medyasına da yansıyor. Bunu önlemenin yolu, ilgili makamların susması veya yalanlama ile yetinmesi değil, aksine medyaya doğru bilgi vermesidir. Böylece "dezenformasyon"un sakıncaları da önlenmiş olacaktır. 
     
     SON günlerde Kuzey Irak’la ilgili yayınlar arasında, iki haber basında geniş yer aldı. 
     Biri, Bamerni adındaki bir havaalanının, Türkiye tarafından bir hava üssü olarak geliştirilmiş olmasıdır. Bunu, olası bir ABD operasyonuna hazırlık olarak gösterenler oldu. Bir başka habere göre, Kuzey Irak’ın içlerine nüfuz eden Türk birlikleri, Bamerni’yi, Irak kuvvetleri ile çarpışarak ele geçirmiş... 
     Bamerni Havaalanı’nın adı ilk kez geçiyor. Ancak bulunduğu bölgede 36. paralelin kuzeyinde olduğu için Irak askerlerinin bulunmadığı ise biliniyor. Yani bu durumda bir çatışmanın söz konusu olmaması gerekir. 
     Ama o noktada tam olarak durumun ne olduğu belli değil. Ankara Bamerni’nin Türkler tarafından bir hava üssü olarak geliştirildiği haberini yalanladı. Ancak bunun peşinden çatışma haberi geldi ve basında yer aldı . Şimdi bunu da, Mesut Barzani’nin KDP’nin Ankara’daki temsilciliği yalanlamış bulunuyor... 
     
     BASINDA yer alan diğer haber ise, Mesut Barzani’ye 10 yıl önce verilen kırmızı pasaportun iptal edildiği, Washington’daki Iraklı muhalif liderler toplantısına giden yeğeni Neçirvan Barzani’ye Türkiye üzerinden geçiş izninin verilmediği yönünde. 
     Bu haber de hem Iraklı Kürt, hem de Ankara’daki Türk yetkililer tarafından yalanlandı. Ama bu arada dolaşan söylentiler - veya yapılan yorumlar - Ankara’nın Barzani ile bozuştuğu, buna karşılık Celal Talabani ile yakınlaştığı merkezinde. 
     Türk yetkililer, böyle bir şey olmadığını, Ankara’nın iki liderle aynı mesafede ilişkilerini, istişarelerini sürdürdüğünü belirtiyorlar. Ancak, Ankara’nın son zamanlarda Barzani’nin "federal çözümöden fazlası ile söz etmesinden ve "devletleşme" yönünde adımlar atmak istemesinden rahatsızlık duyduğu da açık. 
     Evet, bütün bunlar "hassas konular". Ama en iyisi bunları, ilk elden alınacak bilgilerle tartışmaktır. 
     
     







Kürdüm demekle karın doymaz’ 


Böyle sıcak görülmemiştir 


Liderler kaçtı.. 


Cem ve Bayar 


AKP panik atağı 


Kimlik tamam sıra geçimde ’ 


Katrilyonluk eğitim pastası 


Büyümede işaretler dikkat çekiyor 


Tarih mirası nasıl korunacak 


K. Irak’ta tam olarak ne oluyor 


Birinci Knidos Kriterleri 


Oğul Cem siyasete ısınıyor 


Artık elimizde kapı gibi "başyazı" var... 


İşsiz ordusu Irak’a 


Devlet, yine devlet, hep devlet 


Artık bir kişi fazlayız 


Doğu’da manzara-i umumi’ geçen yıllara göre çok iyi 


Elini uzatan oyu alır 


</TEXT>
</DOC>
