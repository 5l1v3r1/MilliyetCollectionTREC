<DOC>
<DOCNO> 146078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/ekonomi/eko06.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş, beyaz eşya satışlarını azalttı 
</HEADLINE>
<TEXT>

Koç Holding Dayanıklı Tüketim Grubu Başkan Yardımcısı Aka Gündüz Özdemir, savaş nedeniyle beyaz eşya satışlarının durgunlaştığını söyledi 
     Koç Holding Dayanıklı Tüketim Grubu Başkan Yardımcısı Aka Gündüz Özdemir, tüketicinin savaş nedeniyle beklenti içine girmesi sonucu ekonominin tahmin edilenden çok daha durgun bir sürece girdiğini belirterek, "Moraller bir miktar daha iyileşirse piyasa buna paralel pozitif etkilenmeler gösterecektir" dedi. 
     Özdemir, Irak savaşının hiç kimse için sürpriz olmadığını, uzun zamandır çıkacağının bilindiğini kaydederek, Arçelik olarak yılın ilk üç ayında bayilere satışlarında planlarının dışında çok büyük bir sorun yaşamadıklarını söyledi. 
     
     Fiyatlar nisanda artacak 
     Savaşla birlikte döviz ve faizin arttığına dikkat çeken Özdemir, dayanıklı tüketim ürünleri sektörünün önemli ölçüde dövize bağımlı olduğuna işaret ederek, şunları kaydetti 
     "Şu anda, döviz fiyatlarının planladığımızdan daha yüksek seviyelerde seyretme eğilimi gösterdiği malum. Faizler de beklenenden bir miktar yukarı çıktı ve bu devam edecekmiş gibi görünüyor. Bundan ciddi ölçüde etkileneceğimiz açık. Dolayısıyla kendi faaliyetlerimizi bu yeni gelişen değerler üzerinden tekrar revize etmek düşüncemiz var. Nisan ayının başından itibaren ister istemez fiyatlarımızı bir miktar artıracağız." 
     
     Tüketici için uygun günler 
     Özdemir, piyasalar durgun giderken tüketici lehine ise birtakım olanaklar çıktığını, 15 aya varan vadelerle satış yapıldığını belirterek, şöyle dedi 
     "Savaş senaryosuna bağlı olarak bizim sektörde önemli stoklar olmadığını görüyorum. Faizlerin artmasına rağmen bayiler vadeli mal satmaya devam ediyor. Faizler yükselmeye devam ederse vadeli fiyatın maliyeti artabilir. Önümüzdeki 10-15 gün için tüketicinin iyi şartlarda ürün alabilme olanaklarının olabileceğini tahmin ediyorum." 
     Arçelik’in şu anda ihracatını olumsuz etkileyecek bir durum olmadığını belirten Özdemir, "Arçelik olarak 2005 yılında 3 milyar euro ciro yapmak için bütün faaliyetlerimizi seferber etmiş durumdayız. Şu anda bizi bu hedeften uzaklaştıracak herhangi bir durum yok" diye konuştu. 
     


SİYASET 




















</TEXT>
</DOC>
