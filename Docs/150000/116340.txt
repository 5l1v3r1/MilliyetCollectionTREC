<DOC>
<DOCNO> 116340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun09.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD dış politikasının altı temel unsuru 
</HEADLINE>
<TEXT>

     Amerikan dış politikasının altı temel unsuru, terörizme karşı global savaş, küreselleşme, serbest piyasa ekonomisi, demokrasi, kültürel ve ulusal kimlikler ile Amerikan gücü olarak tanımlanırken, bu unsurların, günümüzün uluslararası düzenini ve gelecekteki Amerikan politikasını şekillendirdiği belirtildi. 
     ABD'nin siyasi işlerden sorumlu Dışişleri Bakan Yardımcısı Marc Grossman, Amerikan bakış açısıyla bu unsurların hepsinin birbiriyle ilişkili olduğunu ve son birkaç yılda Amerikan politikasındaki en büyük değişikliğin, bütün bu unsurların ayrı ayrı ele alınması yerine, şimdi hepsinin bir arada ele alınması olduğunu bildirdi. 
     Grossman, ABD'nin bu 6 unsuru nasıl ele aldığı, fırsatları nasıl değerlendirdiğinin, ABD'nin bir ulus olarak gelecekteki başarısını tanımlayacağını söyledi. 
     Uluslararası İlişkiler Konseyi'nde bir konuşma yapan Grossman, terörizmle savaşın sadece ABD'nin değil, gelişim, hoşgörü ve özgürlüğe inananların savaşı olduğunu kaydetti. 
     Grossman, elektronik posta, cep telefonu, uydu, mal ve hizmetlerin 24 saat değişimi sayesinde küreselleşmenin herkese bir şekilde ulaştığını, serbest piyasanın, güvenilirlik kadar hukuk kuralları, insan hakları ve demokrasiye ihtiyacı olduğunu belirtti. 
     Siyasi özgürlük ve hukuk kurallarının, sürekli ekonomik gelişmenin şartları olduğunu ifade eden Grossman, bugün pek çok ülkenin kendisini ataları, dini, dili, tarihi, değerleri ve kurumlarıyla yeniden tanımladığına dikkati çekti. 
     Bugünkü uluslararası siyasi yapıyı şekillendiren en önemli unsurun ''Amerikan gücü'' olduğunu vurgulayan Grossman, ABD'nin, küreselleşme, serbest piyasa ekonomisi ve demokratikleşmede lider olduğunu söyledi. Grossman, ''Bazen memnuniyetle karşılansa, bazen hoşnutsuzluk yaratsa da, Amerikan gücü stratejik, ekonomik, siyasi, kültürel olarak dünyanın her köşesinde hissediliyor'' dedi. 
     Marc Grossman, ilkeleriyle amaçlarını birleştirdiği zaman ABD'nin mükemmel sonuca ulaştığını, bu yüzden de diğer ülkelerin ortak davalar için gücünü ABD'nin gücüne kattığını söyledi. 
     ABD Dışişleri Bakanı Colin Powell da, bir konuşmasında, ''Komünizm ortadan kalktı. Faşizm gitti. Başka sistemler de deneniyor, ancak asıl işleyen demokrasidir. Demokrasi sizi global ticari sistem, ekonomik gelişmeler ve özgür ekonomiler içine sokuyor ki tüm bunlar bütün insanlara gereken refahı getirecektir'' demişti. 
     





</TEXT>
</DOC>
