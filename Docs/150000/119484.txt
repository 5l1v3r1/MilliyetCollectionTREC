<DOC>
<DOCNO> 119484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/yasam/yas04.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Örgütteki bütün beyinler çalınmış 
</HEADLINE>
<TEXT>

Sadece Ulrike Meinhof’un değil, Kızıl Ordu Fraksiyonu’nun RAF önde gelen üç üyesinin daha beyinlerinin gizlice alındığı ortaya çıktı 
     DIŞ HABERLER SERVİSİ 

     Almanya’da 70’li yıllara damgasını vuran Baader - Meinhof Çetesi’ olarak da bilinen terör örgütü Kızıl Ordu Fraksiyonu RAF liderlerinden sadece Ulrike Meinhof’un değil, çetenin diğer 3 önde gelen üyesinin beyinlerinin de gizlice çıkarıldığı ve ardından kaybolduğu anlaşıldı. 
     Nöroloji Araştırmaları Enstitüsü Başkanı Richard Meyermann, Andreas Baader, Gudrun Ensslin ve Jan - Carl Raspe’nin beyinlerinin Der Spiegel dergisinin yaptığı bir araştırma kapsamında bu yaz arandığını, ancak bulunamadığını söyledi. 
     
     Kaçırılmış olabilir 
     Meyermann, teröristlerin beyinlerinin, enstitüye gelen yeni beyinlere yer açmak amacıyla belirli bir prosedür çerçevesinde yakılarak imha edilmiş olabileceğini ancak, bu durumda da kayıtların olması gerektiğini, yapılan araştırmalar sonucunda böyle bir kayda rastlanmadığını belirtti. Meyermann, "Bu nedenle, beyinlerin gizlice kaçırılmış olması ihtimali de var" dedi. 
     Teröristlerin ölümlerinden sonra beyinlerini 1977’de Stuttgart Savcılığı için araştırmak üzere alan beyin uzmanı Jürgen Peiffer, 1988’de görevinden ayrılana kadar söz konusu beyinlerin, Tübingen Üniversitesi Kliniği’nde bulunduğunu söyledi. 
     
     Ulrike’ninki gömüldü 
     RAF’ın elebaşılarından biri olan ve 1976’da tutuklu bulunduğu hücrede intihar eden Ulrike Meinhof’un gazeteci kızı Bettina Röhl, annesinin beyninin bir klinikte olduğunu açıklamış ve geri alıp gömülmesini sağlamıştı. 
     RAF liderleri Ulrike Meinhof, Andreas Baader, Gudrun Ensslin ve Jan - Carl Raspe, salıverilmelerini sağlamak için diğer örgüt üyelerinin bir adam kaçırma ve bir uçak kaçırma girişiminin başarısız olması üzerine 1977’de hücrede intihar etmişti. 
     



 YAŞAM 


















</TEXT>
</DOC>
