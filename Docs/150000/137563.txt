<DOC>
<DOCNO> 137563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur11.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz kıza aşkı pahalıya maloldu... Mehmet'e 5 yıl hapis... 
</HEADLINE>
<TEXT>

     Olay tarihinde 14 yaşında olan İngiliz kızı Rachel Lloyd ile ilişkisinden dolayı ''küçük yaşta kızı alıkoymak ve ırza geçmek'' suçundan tutuklanan ve hakkında dava açılan Gaziantepli Mehmet Ocak, ilk duruşmada toplam 5 yıl 3 ay 10 gün hapis cezasına çarptırıldı. 
     Gaziantep 3. Ağır Ceza Mahkemesi'nde görülen davanın ilk duruşmasına, tutuklu sanık Mehmet Ocak katıldı. Duruşmada, İngiliz kızı Rachel Lloyd, babası Bob Lloy, Ocak'ın annesi Fatma Ocak, ağabeyi Ali Ocak ve Mehmet Ocak'ın avukatı hazır bulundu. 
     Duruşmanın başında, Mahkeme Başkanı Rıza Şahin, Mehmet Ocak'a, gazetecilerin görüntü almak istediklerini belirterek, buna rızası olup olmadığını sordu. Ocak'ın karşı çıkması üzerine, görüntü alınmasına izin verilmedi. 
     Kimlik tespiti yapılan Mehmet Ocak, barmen ve ilkokul mezunu olduğunu söyledi. Mahkeme Başkanı'nın, küçük yaşta kızı alıkoymak ve birden fazla ırzına geçmekle suçlandığını'' belirterek, susma hakkını da kullanabileceğini söylediği Mehmet Ocak, ifade vermek istediğini bildirdi. 
     Suçlamaları kabul etmeyen Ocak, şunları anlattı 
     ''Marmaris'te bir barda barmen olarak çalışıyordum. Nişanlım Rachel de Temmuz 2002'de, ailesiyle Marmaris'e tatile geldi. Çalıştığım yerde tanıştık, arkadaş olduk. Bir süre sonra tatilleri sona erdi ve ailesiyle dönmesi gündeme geldi. Rachel dönmek istemedi, ancak gittiler. Dalaman Havaalanı'na giderek Rachel'i yolcu ettim. İstemeye istemeye İngiltere'ye döndü. 
     Ben de sezon bittiği için Gaziantep'e döndüm. Döndükten sonra Rachel beni aradı, yeniden Türkiye'ye geldiğini ve Marmaris'te daha önce kaldıkları otele yerleştiğini söyledi. Ben de Marmaris'e gittim. Aynı otelde kaldık. Ailem bu ilişkiye karşı çıktı. Rachel'e sorun çıkacağını, gitmesini söyledim, ancak gitmedi.'' 
     
     ''NİŞAN TAKTIK'' 

     Bu gelişmenin ardından Rachel'i almak üzere kız kardeşinin ve babaannesinin Marmaris'e geldiğini belirten Ocak, ''Rachel beni çok sevdiğini, nişanlanmak istediğini söyledi. Bunun üzerine kaldığımız otelde, kız kardeşi ve babaannesi de yanımızdayken kendi aramızda nişan taktık. Bir süre sonra ailesi Rachel'i de alarak İngiltere'ye döndü. Rachel, istememesine karşın ağlaya ağlaya gitti. Ben de Gaziantep'e döndüm'' diye konuştu. 
     Rachel'in, bir süre sonra evine telefon ederek, Dalaman Havaalanı'nda bulunduğunu ve kendisini almasının istediğini söylediğini belirten Ocak, şöyle devam etti 
     ''Rachel'i Gaziantep'e getirdim. Zorla alıkoymadım, ırzına da geçmedim. Yaşının küçük olduğunu da bilmiyordum. Onunla cinsel ilişkide bulunduğumu söylemedim. Bakire olup olmadığını da bilemem. Nişanlım olduğu için evime kabul ettim. Bu basına nasıl intikal etmiş, ifademe nasıl yansımış bilemiyorum. Babaannesi aradı ve kızın arandığını söyledi. Benim böylece haberim oldu. Bir gün sonra da polis geldi, bizi gözaltına aldı.'' 
     
     MAHKEME BAŞKANI ŞAHİN 

     Bu ifade üzerine Mahkeme Başkanı Şahin, araya girerek, şöyle dedi 
     ''Polis, savcı ve nöbetçi mahkeme seni sorgularken, söylemediğin şeyler mi yazıldı Bunu mu söylemek istiyorsun. Sen cinayetten yargılanmıyorsun. Küçük yaşta kızı alıkoymaktan ve ırza geçmekten yargılanıyorsun. Şimdi de daha önce söylediklerini yalanlıyorsun. Ben söylediklerini çarşaf çarşaf gazetelerde okudum. Kızla birlikte olduğunu söyledin. O zaman böbürlene böbürlene anlatıyordun. Şimdi her şeyi yalanlıyorsun. Mahkemede doğru söylemek senin lehine olur. Ceza verirken takdir yetkimizi kullanırız. Yardımcı olursan, yardımcı oluruz. Sen olmazsan, biz de sana yardım edemeyiz.'' Böyle bir ifade vermediğini öne süren Ocak'a, dosyadan, Rachel'in bakire olmadığına ilişkin Adli Tıp Kurumu raporunu gösteren Mahkeme Başkanı Şahin, ''Ne diyeceğini'' sordu. 
     Ocak da, Rachel ile cinsel ilişkide bulunmadığını ve yaşını bilmediğini yineledi. 
     
     RACHEL VE BABASININ İFADESİ 

     Davacı olup olmadığını sorulan Rachel'in babası Bob Lloyd da tercümanı aracılığıyla davacı olmadığını, başka da bir şey söylemek istemediğini bildirdi. 
     Daha sonra kimlik tespitinde 1988 doğumlu olduğunu söyleyen Rachel'in ilk ifadesi okundu. Rachel de ''Ben ifademde yer aldığı gibi Mehmet ile cinsel ilişkiye girmedim'' dedi. 
     Mahkeme Başkanı, bunun üzerine araya girerek, ''Ama bak, ilk ifadende Mehmet'le birden fazla ilişkide bulunduğunu söylüyorsun. Şimdi de bunu reddediyorsun'' dedi. 
     Rachel Lloyd ise ''Bana bu şekilde ifade vermezsem babamın beni İngiltere'ye götüremeyeceğini söylediler. Ben de bu şekilde ifade verdim. Aslında Mehmet ile cinsel ilişkide bulunmamıştım'' karşılığını verdi. 
     Mahkeme Başkanı'nın, ''Savcılıkta sana sorulduğunda, doktor ve bakirelik raporu istemişsin. Bakire değilmişsin, buna ne diyeceksin '' sorusunu yönelttiği Rachel, ''Ben, sanırım tercümanın ne dediğini tam anlamadım. Bunu tercüman istemiş'' dedi. 
     ''Peki, kızlığını Mehmet bozmadıysa kim bozdu '' sorusuna karşılık da Rachel, ''Benim İngiltere'de başka arkadaşım vardı, o bozdu'' diye konuştu. 
     
     ''MAHKEMEDE İNKAR EDİYORLAR' 

     Ocak'ın avukatı ise müvekkilinin kızın yaşının küçük olduğu bilmediğini, ailesinden onay aldığını sandığını, nişanlı olduklarını ve Rachel 16 yaşına geldiğinde evleneceklerini belirterek, beraat talep etti. 
     Mahkeme Başkanı Şahin ise ''Şu söylediğiniz hukuken mümkün değil, vicdanen de doğru değil. İkisi de ifadelerinde söylüyor, ama mahkemede inkar ediyorlar. Bu doğru söyledikleri anlamına mı geliyor Kız 16 yaşına gelse bile evlenmek için hakim kararı gerekiyor'' dedi. 
     Cumhuriyet Savcısı Mustafa Çavuşoğlu da iddianamede belirtilen suçu işleyen Mehmet Ocak'ın cezalandırılması istedi. 
     Duruşmaya verilen kısa aradan sonra oybirliğiyle alınan kararı açıklayan Mahkeme Başkanı Şahin, dosyadaki deliller kapsamında Mehmet Ocak'ı, 15 yaşından küçük kızın ırzına geçmekten önce 5 yıl 10 ay 10 gün ağır hapis cezasına çarptırdı. Bu ceza, Ocak'ın mahkemedeki iyi hali göz önünde bulundurularak 4 yıl 10 ay 10 güne düşürüldü. Alıkoyma suçundan da 5 ay ceza alan Mehmet Ocak, sonuçta 5 yıl 3 ay 10 gün hapis cezasına mahkum oldu. 
     
     NOTLAR 

     Rachel ve babası Bob Lloyd, kaldıkları Kaleli Otel'de kahvaltı yaptıktan sonra otelin lobisinde duruşma saatini beklediler. Sık sık sigara içtiği ve neşeli olduğu gözlenen Rachel, bir ara BBC ekibinin kamerasını alarak, kendisini izleyen çok sayıda gazetecinin görüntüsünü çekmeye çalıştı. 
     Otelden saat 09.20'de ayrılan Rachel ve babası, kar yağışına rağmen yakında bulunan adliyeye yürüyerek gittiler. Yoldaki vatandaşlar da Rachel'e ilgi gösterirken, bazılarının ''İngiliz gelinimiz'' dedikleri duyuldu. 
     Adliyeye geldiklerinde, buradaki Polis Noktası'nda, İngiltere'nin Ankara Büyükelçiliği'nde görevli Nurettin Taşan ile kısa süre görüşme yapan Rachel ve babası, daha sonra duruşmanın yapılacağı Ağır Ceza Mahkemesi salonuna alındılar. Gazetecilerin duruşmayı, görüntü almadan izlemelerine izin verildi. Duruşmayı, Türk gazetecilerin yanı sıra çok sayıda İngiliz gazeteci de izledi. Yoğun kalabalık nedeniyle izdiham da yaşandı. 
     Duruşma sırasında Rachel ve babasının gergin oldukları gözlendi. Rachel, ifade verdiği ve karar açıklandığı sırada ağladı. Duruşmanın ardından, ön kapıda bekleyen gazetecilerin görüntü almaması amacıyla Rachel ve babası, yargılananlar için kullanılan arka kapıdan çıkarıldılar. 
     Mehmet Ocak'ın adliyeden cezaevine götürülmesi sırasında ''Bu aşk bitmez'' dediği duyuldu 
     





</TEXT>
</DOC>
