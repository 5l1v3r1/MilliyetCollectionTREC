<DOC>
<DOCNO> 129163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/dunya/dun02.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Savaşın galibi olacağız 
</HEADLINE>
<TEXT>

Irak lideri, "ordu günü"nde yaptığı konuşmada, "Savaşa hazırız" dedi, BM silah denetçilerini casuslukla suçladı 
     DIŞ HABERLER SERVİSİ 

     Irak Devlet Başkanı Saddam Hüseyin, dün halka hitaben yaptığı konuşmasında, ülkesinin savaşa hazır olduğunu söyleyerek, kitle imha silahlarına ilişkin kanıt bulmaya çalışan Birleşmiş Milletler BM Silah Denetçileri’ni casuslukla suçladı. 
     Saddam Hüseyin, Irak ordusunun 82. kuruluş yıldönümünde yaptığı ve televizyondan da canlı yayınlanan konuşmasında, "BM denetçilerinin, yalancıların yalanlarını ortaya çıkarmak için kitle imha silahlarını aramak yerine Iraklı bilim adamlarının isim listeleriyle ilgilenmeye, ordu kampları ve yasal askeri malzemeyle ilgili bilgi toplamaya başladıklarını" söyledi. Saddam Hüseyin, "Bunlar, tam bir istihbarat çalışması" dedi. 
     ABD’nin Irak’ı güç kullanarak silahsızlandırma tehditlerini, "yılan tıslaması ve köpek havlaması" olarak niteleyen Saddam Hüseyin, "ABD saldırdığı takdirde halkının ve ordusunun galip geleceğini, çünkü adaletin yanlarında olduğunu" vurguladı. Irak lideri, ordusunun, ulusu koruma sözünü tutacağını belirtti. 
     
     Cihat bayrağı 
     Bu arada Devrim Komuta Konseyi Başkan Yardımcısı İzzet İbrahim, Saddam Hüseyin’e gönderdiği telgrafta, ordunun, "Siyonistlerce işgal edilen toprakları kurtarmak için cihat bayrağını taşımaya istidadı bulunduğunu" belirtirken Devlet Başkan Yardımcısı Taha Yasin Ramazan da, ordunun "bölgedeki petrol yataklarını ele geçirmeye çalışan Amerikan yönetimine karşı koyacağını" ifade etti. 
     
     



 DÜNYA 











</TEXT>
</DOC>
