<DOC>
<DOCNO> 108492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/soneko17.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC, fiyatlar çok yükselirse üretimi arttıracak... 
</HEADLINE>
<TEXT>

     Petrol İhraç Eden Ülkeler Örgütü OPEC petrol bakanları, Batılı ülkelerden gelen ısrarlı talepleri kulak arkası ederek, günlük üretimi artırmama kararı verdi. 
     Son ana dek tutumunu açıklamayan Suudi Arabistan'ın da katılmasıyla OPEC, günlük üretim kotasını günde 21.7 milyon varilde tutmayı kararlaştırırken, ''fiyatlar çok yükseldiği takdirde'' petrol arzını artırmaya söz verdi. 
     OPEC kaynakları, üye ülke petrol bakanlarının piyasalradki gelişmeleri değerlendirmek için, 12 Aralık'ta yeniden biraraya gelmeyi kararlaştırdıklarını bildirdi. 
     Suudi Arabistan Petrol Bakanı Ali el Naimi de, şu anki fiyat düzeyinin hem alıcılar hem satıcılar için iyi olduğunu söylerken, OPEC üyeleri olarak, petrolün varil fiyatının ortalama 25 dolar civarında hareket etmesini istediklerini söyledi. 
     El Naimi'nin görmek istediği fiyat, petrolün varil fiyatının şu anki düzeyininin altında bulunmakla birlikte, bu yıl içindeki ortalamasının üzerinde bulunuyor. 
     Bu arada Suudi Arabistan petrol bakanının telaffuz ettiği fiyat petrol, alıcılar için de ''makul'' bir fiyat olarak görülüyor. Ekonomistler, varil fiyatının 30 doları aşması halinde, tüketici ülkeler için ağır ekonomik maliyetler getireceğini düşünüyor. 

     
</TEXT>
</DOC>
