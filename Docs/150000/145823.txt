<DOC>
<DOCNO> 145823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/ekonomi/eko02.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçeye savaş önlemi 
</HEADLINE>
<TEXT>

Savunma giderlerinden kaynaklanacak ihtiyaçlar, diğer kurumlara verilen ödeneklerden kesilerek sağlanacak 
     ANKARA Milliyet 

     Irak’ta yaşanan gelişmeler karşısında, savunma giderlerindeki olası ek kaynak ihtiyacı diğer kurumlara verilen ödenekten kesilerek sağlanacak. 2003 Mali Yılı Bütçe Kanunu tasarısının TBMM Genel Kurulu’ndaki görüşmelerinde, AKP’nin verdiği ve tasarının sekizinci maddesine ek fıkra eklenmesini öngören önerge kabul edildi. Düzenlemeyle Irak’ta yaşanan durum karşısında, savunma hizmetlerinin getireceği ilave kaynak ihtiyacı, diğer kurumların bütçelerinden kesilerek karşılanacak. 
     Yapılacak bu kesintilerin miktarı Bakanlar Kurulu’nca belirlenecek ve Maliye Bakanlığı bütçesindeki bir tertipte toplanacak. Muhasebeyi Umumiye Kanunu hükümlerine tabi olmaması öngörülen bu kesintilerden Türk Silahlı Kuvvetleri’nin ek kaynak ihtiyaçları ile olası mülteci akını için gerekli harcamalar karşılanacak. 
     
     Vergi barışı uzatılıyor 
     Bu arada vergi barışından yararlanmak için başvuranların sayısı dün itibariyle 1 milyonu buldu. Maliye Bakanı Kemal Unakıtan, TBMM Genel Kurulu’nda bakanlığının bütçesi kabul edildikten sonra yaptığı konuşmada vergi barışında tahsil edilecek rakamın 3 katrilyon liraya ulaştığını bildirdi. Bu rakamın da aşılacağı tahminini dile getiren Unakıtan, "Bu rakamın 2.4 katrilyon lirasını 2003 yılı bütçesine koyduk" dedi. Yasadan yararlanma süresinin uzatılması konusunda yoğun istek aldıklarını bildiren Unakıtan, "Sanıyorum o şekilde bir şey de gelecek" diye konuştu. 
     AKP’li milletvekilleri de vergi barışından yararlanmak için 31 Mart olan son başvuru süresinin 15 ya da 20 gün uzatılması için bütçe tasarısına eklenmek üzere bir önerge hazırladı. 
     Öte yandan bütçe tasarısında, AKP tarafından verilen bir önergenin kabul edilmesiyle BOTAŞ, TEDAŞ, TEİAŞ, EÜAŞ ve bağlı ortaklıklarının mal ve hizmet alımları Kamu İhale Yasası kapsamı dışına çıkarıldı. 
     


SİYASET 






















</TEXT>
</DOC>
