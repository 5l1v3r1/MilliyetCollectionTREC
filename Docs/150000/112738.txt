<DOC>
<DOCNO> 112738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur03.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyaca ünlü blues ustaları, Türkiye de dinleyicileriyle buluşacak 
</HEADLINE>
<TEXT>

     13. Efes Pilsen Blues Festivali kapsamında, dünyaca ünlü blues ustaları, 21 Ekim'de Bursa'da dinleyicilerle buluşacak. 
     Efes Pilsen tarafından bu yıl 13'ncüsü düzenlenecek olan festival, Türkiye, KKTC ve Rusya'da 14 kenttte, müzikseverlere Blues'un efsaneleşmiş isimlerinden Lil'Ed Imperials, C.J.Chenier ve Loisiana Red'i dinleme fırsatı sunuyor. 
     Ankara'da 11 Ekim'deki ilk konserle Türkiye'deki turuna başlayan konserler dizisi, sırasıyla Trabzon, Samsun, İstanbul, Bursa, Eskişehir, Konya, Adana, Girne, Antalya, İzmir, Moskova, Rostov ve St. Petersburg'daki blues tutkunlarına ulaşacak. 
     
     HERBİRİ AYRI DEĞER 
     İlki yerleşik olarak 1990 yılında İstanbul'da düzenlenen, daha sonra gördüğü yoğun ilgi üzerine turne biçimine dönüşen festivalde, dinleyiciler bu yıl 3 Amerikalı grubun canlı performanslarına tanıklık edecekler. 
     Lil'Ed'in, hızlı stildeki gitar soloları ile Blues'un en derin noktalarına seyahat ettiği'' izlenimi veren müziği, sahnede The Blues Imperials grubu ile birleştiğinde, müzikseverleri Blues'la kasıp kavuracak bir deneyim ortaya çıkması bekleniyor. 
     Doğduğu günden itibaren Blues müziği ile yoğrulduğu bilinen Lil'Ed, 1975 yılında temellerini attığı The Blues Imperials grubu ile kısa sürede müzik çevrelerinin dikkati çekmeyi başardı. 
     ''Roughhousin'', ''Chicken, Gravy Biscuits'' ve ''What You See is What You Get'' albümleri ile büyük kitlelere ulaşan Lil'Ed Imperials, Efes Pilsen Blues Festivali ile ilk kez Türk müzikseverlerle buluşacak. 
     Festival kapsamında izleyicilere müzik ziyafeti sunacak bir diğer isim ise ''Yaşayan en iyi zydeco şarkıcısı ve akordeon ustası'' olarak adlandırılan C.J. Chenier. 
     Yaptığı müzikte hiçbir zaman kendisini sınırlandırmadığını ifade eden C.J. Chenier, albümleri ile tüm dünyayı kasıp kavururken, canlı performanslarında da albümlerinde olduğu gibi herkesi dans ettirmeyi başarıyor. 
     Blues'a şekil veren onu yönlendiren isimler arasında yer alan Lousiana Red, Blues'da spontane yaratımlar arayanlar için festivalin unutulmazları arasında yer alacak. 
     Lousiana Red, sahnede gitarı ve şarkılarıyla gerçekleştirdiği performansında, müziği adeta yaşayarak dinleyenlerine sunuyor. 
     





</TEXT>
</DOC>
