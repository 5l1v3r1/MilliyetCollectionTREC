<DOC>
<DOCNO> 103725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sondun03.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Başbakanı "Bush Irak'a saldırmadan önce bana danışacak" 
</HEADLINE>
<TEXT>

     İtalya Başbakanı Silvio Berlusconi, ABD Başkanı George W. Bush'un, Irak'a saldırmadan önce kendisine danışacağına dair söz verdiğini söyledi. 
     Berlusconi, ülkenin kuzeyindeki Rimini kentinde düzenlenen bir forumda yaptığı konuşmada, ''Başkan Bush'tan, Irak'a operasyon konusunda bir karara varmadan önce benimle biraraya gelerek, konuyu tartışacağına dair söz aldım'' dedi. 
     Açıkça diplomatik çözümden yana olduğunu ifade eden Berlusconi, Irak yönetiminin BM silah denetçilerini kabul etmesi ve Bağdat'a bu yönde ısrar edilmesi gerektiğini belirten Silvio Berlusconi, ''Irak dışişleri bakanının, BM'ye mektup gönderdiğini biliyorum, ancak bu teminatlar için yeterli değil'' diye konuştu. 
     Berlusconi, Irak lideri Saddam Hüseyin'in El Kaide örgütü lideri Usame Bin Ladin ile aynı amaca sahip olmadığının da altını çizerek, ''Saddam Hüseyin ülkesini felakete sürükleyecek bir maceraya atılmadan önce 2 kere düşünecektir'' dedi. 
     İtalya Başbakanı, Güney Afrika'nın Johannesburg kentinde 26 Ağustos'ta başlayacak Dünya Zirvesi'nin hazırlık çalışma gruplarından bir sonuç çıkmasını beklediğini, sonuç olmayacaksa zirveye katılmanın anlamı olmadığını belirterek, ''Oraya gitmeye değecek bir çözüm bekliyorum, yoksa bir şova katılmaya niyetim yok'' dedi. 
     





</TEXT>
</DOC>
