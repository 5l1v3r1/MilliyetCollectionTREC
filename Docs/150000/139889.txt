<DOC>
<DOCNO> 139889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun03.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Reuters "ABD, özel fondan Türkiye'ye acil kredi sağlayabilir" 
</HEADLINE>
<TEXT>

     ABD Başkanı George Bush'un, Türkiye için planlanan ekonomik yardım paketinin Kongre tarafından onaylanmasından önce, Türkiye'nin olası acil kredi talebinin karşılanması için özel bir fona başvurabileceği bildirildi. 
     Reuters haber ajansı, Kongre ve yönetim kaynaklarına dayanarak verdiği haberde, Bush'un bu amaçla 1934 yılında kurulan ve doların değerinin dünyadaki ani değişikliklerden korumasını sağlayan döviz istikrar fonundan yararlanabileceğini belirtti. 
     A.A da 2 gün önceki haberinde, Amerikan mevzuatına göre Başkan Bush'un Türkiye için 8.5 milyar dolarlık olası acil kredinin döviz istikrar fonundan sağlamasının mümkün olduğunu bildirmişti. Reuters'ın son haberi A.A'nın haberini doğrulamış oldu. 
     Reuters'a konuşan bir Amerikalı yetkili, Türkiye'nin olası acil köprü talebine ilişkin olarak, ''Türkler krediyi şimdi istiyor'' ifadesini kullandı. 
     ABD Hazine Bakanlığı sözcüsü Tony Fratto ise bu aşamada detayların açıkça konuşulmasının doğru olmadığını söyleyerek, ''Türkiye'ye yardım paketi konusunun bütün yönlerini halen Kongre'yle görüşme aşamasındayız'' dedi. 
     Döviz istikrar fonu, ABD'nin genellikle tercih etmediği bir yöntem olmakla birlikte, geçen yıllarda acil durumlarda ikili kredi açmakta kullanılmıştı. 
     ABD'nin eski başkanlarından Bill Clinton, 1995'ten bu yana Meksika, Güneydoğu Asya ve Brezilya krizlerinde kredi amacıyla fonu devreye sokmuştu. 
     Reuters, Başkan Bush'un da geçen yıl bu fondan Uruguay'a 1.5 milyar dolarlık acil kredi sağladığını hatırlattı. 
     Bu fon, Kongre'nin onayına tabi olmayıp ABD Hazine Bakanlığı ve Başkan'ın talimatıyla kullanılabiliyor. 
     





</TEXT>
</DOC>
