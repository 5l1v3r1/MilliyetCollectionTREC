<DOC>
<DOCNO> 144442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/spor/spo04.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KAZANMA SANATI 
</HEADLINE>
<TEXT>

Trabzonspor Teknik Direktörü Samet Aybaba, futbolcularını karşısına aldı, uzun vadeli başarının ve kazanmanın sırlarını anlattı. Bordo-Mavili çalıştırıcı, "Öne geçtikten sonra korumayı da bilin" dedi 
     İnce kuralları bilin’ 
     TRABZONSPOR Teknik Direktörü Samet Aybaba, sezon boyunca başarılı olmanın ve kazanmanın sırlarını oyuncularına aktardı. İyi futbola rağmen tecrübesizliklerinden dolayı puanlar kaybeden oyuncularını karşısına alan Aybaba, "Profesyonelliğin bazı ince kurallarını bilmiyorsunuz. Sadece futbolu düşünüyorsunuz" dedi. Başarılı teknik adam, "Skoru bulduktan sonra bunu korumayı bilmelisiniz" ifadesini kullandı. 
     
     Her maç final’ 
     AGRESİF bir oyun düzeni isteyen Aybaba, "Yapılacak faullerle rakiplerin morallerinin bozulup sinirlenmelerine zemin hazırlamalısınız. Böylece etkili oyuncularını oyundan düşürebilirsiniz" yorumunu yaptı. Trabzonspor çalıştırıcısı, "Maçı yorumlayanlar, kaliteli futbolu alkışlıyor ama sonunda herkes puan cetveline bakıyor. Her maçı final kabul etmelisiniz. Bunları başarırsanız, istediğiniz hedefe de ulaşırsınız" dedi. 
     
     Kapılar kapandı 
     BURSASPOR maçının hazırlıklarına basına ve taraftara kapalı bir çalışmayla devam eden Trabzonspor, bugün otobüsle Samsun’a geçecek. Cezası nedeniyle Samsun 19 Mayıs Stadı’nda karşılaşacak olan Bordo-Mavililer’de cezası biten Hüseyin de yer alacak. Samet Aybaba’nın Petkoviç ile Metin arasında tereddüt ettiği öğrenildi. 
     
     Teslim olmayacağız’ 
     BEŞİKTAŞ maçında sahaya yabancı madde atarak, ceza almalarına neden olan taraftar grubuna adeta savaş açan Trabzonspor Başkanı Özkan Sümer, "Kendilerine taraftar diyen gruba teslim olmayacağız. Mücadelemizi sürdüreceğiz" dedi. Asbaşkan Erol Tuna ise, "Sahamızın kapatılması nedeniyle sevinenleri, bu önemli maçımızı kazanarak bu kez biz üzeceğiz" diye konuştu. 
     
     



 SPOR 





























</TEXT>
</DOC>
