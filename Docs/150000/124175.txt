<DOC>
<DOCNO> 124175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko25.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv Fuarı açıldı... 
</HEADLINE>
<TEXT>

     İhracatın lokomotiflerinden otomotiv sektörünün önde gelen kuruluşlarını buluşturan Otomotiv Fuarı, İstanbul'da CNR Fuar Merkezi'ne açıldı. 
     Otomotiv Distribütörleri Derneği Başkanı Yüksel Mermer, fuarın açılış töreninde yaptığı konuşmada, son derece sıkıntılı bir yılı geride bırakan otomotiv sektörünün önümüzde yıl daha iyi sonuçlar almasını ümit ettiğini söyledi. 
     Mermer, ''Daha iyi pazarlara kavuşmak için sektör büyük çaba gösterirken, yeni hükemetten de önemli katkılar bekliyoruz. Alım gücünü geliştirerek, otomotiv ürünlerinin tabana yayılmasını sağlayacak yeniden yapılanma beklentisi içindeyiz'' dedi. 
     AB'de otomotiv sektörünün sahip olduğu şartların Türk otomotiv sektöründe de sağlanması gerektiğini belirten Mermer, özellikle vergilerin AB'deki yüzde 20-25 seviyesine çekilmesini istedi. 
     Sanayi ve Ticaret Bakanlığı Müsteşarı Adem Şahin de konuşmasında, fuarların tanıtım için önemini vurguladı. 
     Türkiye'nin otomotiv üretim ve ihracat üssü olmaya aday olduğunu belirten Adem Şahin, sektörde son yıllardaki durgunluğun yerini canlılığa bırakması dileğinde bulundu. 
     
     400 FİRMA KATILDI 
     Dış Ticaret Müsteşarlığı ve İstanbul Fuarcılık işbirliğiyle düzenlenen fuara, Türkiye'nin yanı sıra Almanya, Rusya, İtalya, Japonya, İran, Singapur, Polonya, Tayvan ve Çin'den toplam 400 firma katıldı. 
     Bu yıl sekizincisi gerçekleştirilen fuarı, İngiltere, Almanya, İtalya, İsveç, Yunanistan, Belçika, Arjantin, Rusya ve İran'dan alım heyetleri de ziyaret edecek. 
     Bu arada, fuarda standı bulunan firmalardan Sistem Grup'un, Double Up ürünlerinin satışlarından elde edilen gelirin tamamını Bizim Lösemeli Çocuklar Vakfı'na bağışlayacağı bildirildi. 
     Otomotiv Fuarı, 15 Aralık Pazar gününe kadar açık olacak. 
     





</TEXT>
</DOC>
