<DOC>
<DOCNO> 134814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko41.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon rakamları şaşırttı 
</HEADLINE>
<TEXT>

     Devlet İstatistik Enstitüsü'nün DİE açıkladığı rakamlara göre, 2003 yılı Ocak ayı yıllık enflasyonu, toptan eşya fiyatlarında TEFE yüzde 32.6, tüketici fiyatlarında TÜFE ise yüzde 26.4 oldu. 
     Buna göre, yıllık enflasyon, geçen yılın aynı döneminin, toptan eşya fiyatında 59.4 puan, tüketici fiyatında ise 46.8 puan altında gerçekleşti. 
     2002 yılı Ocak ayı itibarıyla enflasyon, toptan eşyada yüzde 92, tüketici fiyatlarında yüzde 73.2 olmuştu 
     
     AYLIK ENFLASYON 

     DİE'den yapılan açıklamaya göre, Ocak ayında, bir önceki aya göre, toptan eşya fiyatları yüzde 5.6, tüketici fiyatları ise yüzde 2.6 oranında arttı. 
     Bir önceki yıl Ocak ayında, toptan eşya fiyatlarındaki artış yüzde 4.2, tüketici fiyatlarındaki artış ise yüzde 5.3 olmuştu. 
     2002 yılı Ocak ayı ile karşılaştırıldığında, bu yılın aynı ayında enflasyon, toptan eşya fiyatlarında 1.4 puan üzerinde, tüketici fiyatlarında 2.7 puan altında gerçekleşti. 
     Öte yandan, Ocak itibariyle 12 aylık ortalamalara göre yıllık enflasyon, toptan eşyada yüzde 45.9, tüketici fiyatlarında ise yüzde 41.3 olarak hesaplandı. 
     2002 yılı Ocak ayında, 12 aylık ortalamalara göre yıllık enflasyon, toptan eşyada yüzde 66.8, tüketici fiyatlarında da yüzde 60.7 olmuştu. 
     Piyasalarda TEFE'de yüzde 5,6'lık artış beklenmiyordu. 
     
     TOPTAN EŞYA ENDEKSİ 

     Toptan eşya fiyatlarında Ocak ayındaki yüzde 5.6 oranındaki artışın 1.8'i devlet sektöründen, 3.8'i özel sektördeki fiyat artışlarından kaynaklandı. 
     Çekirdek enflasyon olarak nitelenen imalat sanayinde özel sektördeki fiyat artışı yüzde 3.6 olarak hesaplandı. 
     Devlet İstatistik Enstitüsü'nden DİE yapılan açıklamaya göre, Ocak ayında toptan eşya fiyatlarında devlet sektöründe yüzde 7.3, özel sektörde yüzde 4.9 artış kaydedildi. 
     Söz konusu ay, sektörel bazda en yüksek fiyat artışı yüzde 9 ile madencilik ve taşocakçılığı sektöründe gerçekleşirken, tarım, avcılık, ormancılık ve balıkçılık sektöründe yüzde 7.7, imalat sanayi sektöründe yüzde 5.1, elektrik, gaz ve su sektöründe yüzde 0.9 oranında arttı. 
     Ocak ayında fiyatı en fazla artan alt sektör ise yüzde 23.7 ile balıkçılık, balık üretme çiftliklerinde oldu. 
     Bu sektörü yüzde 22.8 ile ormancılık, tomrukçuluk, yüzde 14.7 ile ham petrol ve doğalgaz çıkarımı, yüzde 11.5 ile tütün ürünleri imalatı, yüzde 11.2 ile diğer ulaşım araçları imalatı, yüzde 9.5 ile ana metal sanayi imalatı izledi. 
     Aynı dönemde, iletişim techizatı imalatında fiyatlar yüzde 0.1 oranında gerilerken, basın ve yayımda fiyat artışı yaşanmadı. 
     
     MADENCİLİK VE TAŞOCAKÇILIĞI YILLIK FİYAT ARTIŞI YÜZDE 50.5 

     Ocak ayı itibariyle, son bir yıllık dönemde ise sektörel bazda en yüksek fiyat artışı, yüzde 50.5 ile madencilik ve taşocakçılığı sektöründe gerçekleşti. 
     Yıllık enflasyon, tarım avcılık, ormancılık ve balıkçılık sektöründe yüzde 31.5, imalat sanayinde yüzde 33.6, elektrik, gaz ve su sektöründe yüzde 15.9 oldu. 
     Alt sektörler bazında, yıllık en yüksek fiyat artışları yüzde 73.3 ile ham petrol ve doğalgaz çıkarımı, yüzde 63.8 ile ormancılık, tomrukçuluk, yüzde 63.4 ile giyim eşyası imalatı, yüzde 56 ile balıkçılık, balık üretme çiftliklerinde görüldü. 
     
     LOKANTA, PASTANE VE OTEL DE ARTIŞ YÜZDE 6.7 

     Tüketici fiyatları endeksine göre, Ocak ayında en yüksek fiyat artışı yüzde 6.7 ile lokanta, pastane ve otel harcamalarında görüldü. 
     Aynı dönemde harcamalar, gıda, içki ve tütünde yüzde 3.8, konutta yüzde 2.8, ev eşyası yüzde 1.4, sağlıkta yüzde 2.3, ulaştırmada yüzde 3.4, eğlence ve kültürde yüzde 1.3, çeşitli mal ve hizmetlerde yüzde 6.5 oranında arttı. 
     Bu dönemde eğitimde fiyat artışı yaşanmazken, giyim ve ayakkabıda yüzde 4.2 oranında gerileme görüldü. 
     Yıllık bazda da ana harcama grupları itibariyle en fazla artış yüzde 53.6 ile eğitimde görüldü. 
     Aynı dönemde, fiyatlar, gıda, içki ve tütünde yüzde 19.2, giyim ve ayakkabıda yüzde 37, konutta yüzde 29.1, ev eşyasında yüzde 18.6, sağlıkta yüzde 24.7, ulaştırmada yüzde 29, eğlence ve kültürde yüzde 20.9, lokanta, pastane ve otelde yüzde 37.7, çeşitli mal ve hizmetlerde de yüzde 29.6 oranlarında arttı. 

     
</TEXT>
</DOC>
