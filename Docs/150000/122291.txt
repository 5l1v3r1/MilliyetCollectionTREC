<DOC>
<DOCNO> 122291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko28.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı, IMF görüşmelerini değerlendirdi... 
</HEADLINE>
<TEXT>

     Maliye Bakanı Kemal Unakıtan, IMF ile yapılan görüşmeleri değerlendirirken, ''rahatsız olunan, özde uzlaşılamayan bir konu yok'' dedi. 
     Bakan Unakıtan, Uluslararası Para Fonu IMF Avrupa Birinci Bölge Direktörü Michael Deppler'i ile makamında bir süre görüştü. Görüşmeye, IMF Türkiye Masası Şefi Juha Kahkonen ile IMF Türkiye Temsilci Odd Per Brekk de katıldı. 
     Görüşmeden sonra gazetecilerin sorularını yanıtlayan Bakan Unakıtan, IMF'nin vergi affına karşı olduğunun hatırlatılması ve Mali milat'ın kaldırılması konusunda IMF'nin görüşlerinin sorulması üzerine, ''rahatsız olunan, özde uzlaşılamayan bir konu'' olmadığını söyledi. 
     
     "TOPLANTI OLUMLU GEÇTİ" 

     Maliye Bakanı Unakıtan, ''Uluslararası Para Fonu ile Türkiye'nin durumunu, herşeyi karşılıklı olarak görüştük. Benim nazarımda toplantı olumlu geçti'' dedi. 
     Bakan Unakıtan, IMF'nin Avrupa 1. Bölge Direktörü Michael Deppler ile Türkiye Masası Şefi Juha Kakkonen ve Türkiye Temsilcisi Odd Per Brek'i makamında kabul ederek bir süre görüştü. 
     Unakıtan, görüşmenin ardından, karşılıklı fikir alış verişinde bulunduklarını ve görüşmenin olumlu geçtiğini ifade etti. 
     Bir gazetecinin ''faiz dışı fazla üzerinde durdunuz mu'' şeklindeki sorusu üzerine Unakıtan, ''sadece nezaket ziyaretiydi'' yanıtını verdi. 
     Bakan Unakıtan, ''bütçe, mali milat gibi konuların gündeme gelip gelmediğinin'' sorulması üzerine de, ''detaylardan çok, karşılıklı görüş teatisinde bulunduk'' dedi. 
     Maliye Bakanı Unakıtan, bütçe disiplini konusundaki soruya karşılık, bu konuyu konuşmadıklarını, parti olarak hükümetin programı olduğunu ve ona göre disiplini koruyacaklarını söyledi. 
     Bakan Unakıtan, memur maaş katsayısına ilişkin soru üzerine de, o konunun hükümetin meselesi olduğunu söyledi. 
     Deppler de sorulara karşılık, yarın açıklama yapacağını söylemekle yetindi. 
     Bu arada IMF heyeti, Maliye Bakanlığı'nı ziyaretten önce Merkez Bankası Başkanı Süreyya Serdengeçti ile yaklaşık 1.5 saat görüştü. 
     





</TEXT>
</DOC>
