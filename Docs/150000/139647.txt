<DOC>
<DOCNO> 139647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sondun16.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Lahey'e gidiyorum ama referanduma evet demedim" 
</HEADLINE>
<TEXT>

     BM Genel Sekreteri Kofi Annan, KKTC Cumhurbaşkanı Rauf Denktaş ve Rum yönetimi lideri Tasos Papadopulos'un 10 Mart'ta Lahey'a gitme davetini kabul ettiğini açıkladı. 
     Annan, Lefkoşa'daki ara bölgede Denktaş, Papadopulos ve eski Rum yönetimi lideri Glafkos Klerides ile yaklaşık bir saat süren görüşmenin ardından yazılı bir açıklama okudu. 
     Annan, açıklamasında, dünkü görüşmede liderlerden bugün hazırlıklı gelmelerini ve 30 Mart'ta aynı anda referandum yapılması yönünde Lahey'de bir taahhüt imzalayıp imzalamama konusunda hazırlıklı olmalarını istediğini belirtti. 
     Liderlerden, Lahey'e gelirken her türlü müzakere sürecini tamamlamalarını da istediğini ifade eden Annan, ''Bu sayede 10 Mart'ta onların yanıtları da belirleyici olacaktır'' dedi. 
     KKTC Cumhurbaşkanı Rauf Denktaş, basın mensuplarının soruları üzerine, 10 Mart'ta Lahey'e gideceğini ve bunun referandumu kabul edeceği anlamına gelmediğini söyledi. 
     Denktaş, ''Bir şekilde referanduma gidilmesini kabul ediyor musunuz'' sorusuna karşılık, Lahey'e referanduma gidip gitmeyeceklerini söylemek için gideceklerini kaydetti. 
     Rum liderler, Klerides ve Papadopulos ise açıklama yapmadan ara bölgeden ayrıldı. 
     BM Genel Sekreteri Kofi Annan, bugün öğleden sonra adadan ayrılacak. 
     





</TEXT>
</DOC>
