<DOC>
<DOCNO> 123819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur30.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl Akgündüz cezaevine girdi 
</HEADLINE>
<TEXT>

     Siirt'teki seçim sonuçlarının iptaliyle milletvekilliği düşen Fadıl Akgündüz, hakkında ''nitelikli dolandırıcılık'' suçundan bugün akşam saatlerinde tutuklanarak Kartal Cezaevine gönderildi. 
     Hakkında gıyabi tutuklama kararı verilen Fadıl Akgündüz bugün Bağcılar Adliyesi'ne geldi. 
     Beylikdüzü'ndeki Jetpa Konutları'ndaki evinden saat 15.45'te ayrılan Akgündüz, basın mensupları ve polisin konvoy halinde takibi altında 16.30'da Bağcılar Adliyesi'ne ulaştı. 
     Akgündüz daha sonra, hakkında soruşturma yürütülen ve bu soruşturma kapsamında gıyaben tutuklanması kararlaştırılan adliye binasına girdi. 
     Bağcılar Adliyesi'ne geldikten sonra Sulh Ceza Mahkemesi'ne götürülen Akgündüz'e, hakkındaki gıyabi tutuklama kararı okundu. 
     Hakkındaki gıyabi tutuklama kararının vicahiye çevrilmesi için gerekli prosedür tamamlanarak tutuklanan Akgündüz, saat 18.00'de cezaevine götürülmek üzere adliyeden çıkarıldı. 
     
</TEXT>
</DOC>
