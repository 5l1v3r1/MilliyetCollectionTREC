<DOC>
<DOCNO> 132927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo02.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Kulübü Yönetim Kurulu'ndan "göreve çağrı" ilanı... 
</HEADLINE>
<TEXT>

     Trabzonspor Kulübü Yönetim Kurulu, yerel gazetelere ilanlar vererek, ''Trabzonsporluyum'' diyen herkesi göreve çağırdı. 
     Bordo-mavili takımın yerel gazetelere verdiği ilanlarda, Trabzon'un Trabzon Limanı ile anıldığı ifade edilerek, ''Bir zamanlar dünyanın ilk 5 limanı arasında anılan liman ne yazık ki son yıllarda unutulmuş, terkedilmiş ve kent ekonomisine sağlayacağı değerlerden yoksun bırakılmıştır'' denildi. 
     İlanda, şunlar kaydedildi 
''Son 10 yılda 6 kez ihale edilen, ancak bir türlü işletmecisine kavuşamayan limana Trabzon talip olmuştur. Kentin sosyal ve ekonomik 2 yıldızını biraraya getirerek Trabzon'un, hatta bölgenin şaha kalkması amaçlanmıştır. İşte bu manada Trabzonspor beklediği kamuoyu desteğini arkasında bulmuş, Trabzon Belediyesi, Trabzon Ticaret Borsası, Doğu Karadeniz İhracatçılar Birliği ve Trabzon Esnaf ve Sanatkarlar Odaları Birliği biraraya gelerek ortak girişim grubu oluşturmuştur. Oluşan girişim grubuna başta TBMM'de grubu bulunan AK Parti ve CHP olmak üzere tüm siyasi partilerimiz destek vermiştir.'' Açıklamada, 11 Kasım 2002'de ihaleye çıkan Trabzon Limanı için teklif verildiği ve bugüne gelindiği de vurgulanarak, şöyle devam edildi 
     ''Trabzonspor için Trabzon Limanı olmazsa olmaz durumundadır. Trabzonspor'un geleceği Trabzon Limanı'na bağlıdır. Bu net ve somut irade karşısında ihalenin Trabzonspor'a verilmemesi yönünde bazı oyunların oynanabileceği endişesiyle karşı karşıya bulunuyoruz. Trabzonspor üzerinde oynanabilecek her türlü oyun sonunda, oyun sahibini vuracağı tarihle sabittir. Böyle bir endişenin varlığını değerli Trabzon ve Trabzonspor sevdalılarıyla paylaşmayı uygun görüyoruz.'' 
     





</TEXT>
</DOC>
