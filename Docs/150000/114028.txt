<DOC>
<DOCNO> 114028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/yasam/yas01.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim sapık kurşun değil saçma atıyor 
</HEADLINE>
<TEXT>

Amerika’daki keskin nişancıya özenen biri, beş gün içinde Ankara’da 8 kişiyi saçmayla yaralayıp kayıplara karıştı... 
     ANKARA Milliyet 

     ABD’yi dehşete düşüren katil keskin nişancıya özenen bir saldırgan, Ankara’da havalı tabancayla toplam 8 kişiyi yaraladı. Ankara polisi, eşgali tam olarak belirlenemeyen, saldırganı bulabilmek için alarma geçti. 
     Saldırgan, ilk olarak 5 gün önce Burcu G.adlı öğrenciyi elinden vurdu. Önceki gün yeniden ortaya çıkan saldırgan Meltem V., Fatma M., Güneş G., Arzu Neşe G., Tuğba G., Hilal K. adlı kız öğrencilerle, Şafak Murat A. adlı erkek öğrenciyi yaraladı. Beşevler, Tandoğan ve Maltepe semtlerindeki saldırılardan sonra kız öğrenciler ayakta tedavi edilirken erkek öğrenciye yüzünde yarıklar oluştuğundan lokal bir operasyon yapıldı. 
     
     Ankara polisi alarmda 
     Polisler, erkek öğrencinin vurulduğu sırada yanında iki kız arkadaşının bulunduğunu, saldırganın hedef şaşırmış olabileceğini belirtti. 
     Polis, saldırıların yapıldığı bölgede geniş önlem alırken, saldırganın kadın takıntısının ve psikolojik rahatsızlığının olabileceğini söyledi. Saldırganın çantasında gezdirdiği havalı tabancanın 50 - 60 metre menzili olduğu ve hafif yaralanmalara neden olabileceği belirtildi. 
     



 YAŞAM 















</TEXT>
</DOC>
