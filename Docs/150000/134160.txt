<DOC>
<DOCNO> 134160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sontur19.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu Ankara'da.... Türkiye'nin endişelerini anlıyoruz... 
</HEADLINE>
<TEXT>

     Yunanistan Dışişleri Bakanı Yorgo Papandreu, Türkiye'nin Irak'ta olası bir savaşla ilgili endişelerini bildiklerini söyleyerek, Ankara'daki görüşmeleri sırasında Türkiye ve AB'nin, 1441 sayılı BM kararının uygulanarak, barışçı bir çözüm bulunması yönündeki girişimlerini ele alacaklarını kaydetti. 
     Papandreu, Ankara'ya gelişinde havaalanında yaptığı kısa açıklamada, ''Türkiye'ye dönmekten çok memnun olduğunu'' belirterek, bu kez sadece dost bir komşu ülke olarak değil, aynı zamanda AB'yi temsil sıfatıyla geldiğini kaydetti. 
     ''Türkiye'nin Avrupa'daki geleceğine ilişkin uzun ve önemli görüşmelerimiz olacak'' diyen Papandreu, Kopenhag'da Türkiye için önemli bir karar alındığını da hatırlatarak şunları söyledi 
     ''Biz bu kararın hayata geçmesini istiyoruz, ki böylelikle 2004'te Türkiye için olumlu bir karar çıksın. Bu sadece AB'nin değil, bu birliğin bir üyesi olarak Yunanistan'ın da dile getirdiği şeydir.'' Papandreu, Ankara'daki temasları sırasında reform paketi, Kıbrıs ve Irak sorunları gibi konuları ele alacaklarını ifade ederek, ''Türkiye'nin olası bir savaşa ilişkin endişelerini biliyoruz. Görüşmelerde tüm bunları ve ayrıca Türkiye ile AB'nin 1441 sayılı BM kararının uygulanarak, barışçı bir çözüm bulunmasına yönelik girişimlerini de görüşeceğiz'' diye konuştu. 
     Yunanistan Dışişleri Bakanı, ziyareti çerçevesinde bugün Cumhurbaşkanı Ahmet Necdet Sezer ve Başbakan Abdullah Gül tarafından kabul edilecek, Dışişleri Bakanı Yaşar Yakış ve AK Parti Genel Başkanı Recep Tayyip Erdoğan ile bir araya gelecek. 
     Papandreu, yarın sabah da Türkiye ile AB troykasının yapacağı bakanlar düzeyindeki toplantıya katılacak. 
     





</TEXT>
</DOC>
