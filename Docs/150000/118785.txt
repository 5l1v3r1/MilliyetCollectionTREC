<DOC>
<DOCNO> 118785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/yasam/yas01.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
En sevimli semazenler 
</HEADLINE>
<TEXT>

Önce ilahileri sevdiler ardından dönmeyi... Yaşları 5 ile 14 arasında değişen 4 çocuk, yaptıklarının mistik anlamını şimdilik bilmeseler de çekirdekten semazen’ olmaya kararlılar 
     ŞÜKRAN PAKKAN İstanbul 

     Türkiye’nin en küçük semazeni Burak, 5 yaşında. Tasavvufun anlamını bilemeyecek kadar küçük. Ancak yine de 5 kardeşin içinde sadece kendisi ve 14 yaşındaki ağabeyi Enes, semadan bu kadar büyük zevk alıyor. İlahileri seviyor, semayla dans ettiğini sanıyor.. Kelimeleri yeni yeni cümle haline getirmeye başlamış ama poz vermeye meraklı, bakışlarıyla soruyor "Döneyim mi " 
     
     Onlar için oyun gibi... 
     Çocuklar, ilahi ve semalarla bu kadar ilgili çünkü, babaları ünlü tasavvuf müziği yorumcusu Hasan Kılıçatan. Geçen yıl "Mevlana gibi" albümünü piyasaya çıkaran Kılıçatan, iki küçük oğlunun semazen ilahilerinden hoşlandığını keşfedip, onlara semayı öğretmeye çalışmış. "Ben üç kez döndüğümde başım da dönüyordu. Burak 4 yaşındaydı ve dur’ deyinceye kadar dönüyordu. Zamanla bundan çok hoşlanmaya başladı, arkadaşlarımın çocukları da bu gruba katıldı" diye konuşuyor. 
     
     Konser verecekler 
     Artık, 12 yaşındaki Yusuf Gökalp ve Hasan Elveren de grupla birlikte... Kılıçatan, son albümde bu çocukların da içinde olduğu bir çocuk korosuna Itri’nin Tekbir ve Selavat’ını okuttu. Hatta bu albümdeki "Sevdim Seni" isimli ilahi Güney Afrikalı şarkıcı Zeimbika tarafından da istendi. Önümüzdeki günlerde Kılıçatan, çocuk semazenler ve Zeimbika’yla bir konser verecek. 
     Çocuklar dönerken çok ciddiler. Sadece dur’ sesini duyuyorlar, durur durmaz ise hafif bir gülümsemeyle soruyorlar "Yeniden döneyim mi " 
     



 YAŞAM 




















</TEXT>
</DOC>
