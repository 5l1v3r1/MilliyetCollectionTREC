<DOC>
<DOCNO> 133523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/ekonomi/aeko.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoldan çıkıyorsunuz yeni tedbirler alın... 
</HEADLINE>
<TEXT>

ABD Hazine’sinin gizli belgesine göre, hem IMF hem de ABD yönetimi, taahhütlerine uymayan Türkiye’nin ekonomik programın rayına oturması için acil önlemler almasını istedi 
     SEMA EMİROĞLU New York 

     International Herald Tribune gazetesi, Davos çıkışlı özel haberinde, IMF ve ABD yönetiminin, Türkiye’nin taahütlerini ihlal ettiği görüşünde olduğunu yazdı. 
     Gazete, ABD Hazine Bakanlığı yetkililerinin kaleme aldığı "Hizmete özel - Piyasalar bakımından hassas" başlıklı gizli belgede, Türkiye’nin "IMF ve Dünya Bankası programları konusunda ciddi biçimde yoldan çıkmış olduğu" saptamasının yapıldığını bildirdi. ABD, Ankara’ya, IMF’nin 1.6 milyar dolarlık krediyi serbest bırakması için birkaç gün içinde kamu harcamalarında radikal kesintiler de dahil, ekonomik reformlar yapması gerektiğini söyledi. Gizli belgede, Ankara’nın IMF’ye 22 Ocak’ta sunduğu niyet mektubundaki önerilerin ABD tarafından "yeterli bulunmadığı" kaydedildi. Haberde şöyle denildi 
     
     4 milyar dolarlık yardım 
     "Belge, ABD, IMF ve diğer büyük hissedarların - ayrıca piyasaların - Türk hükümetinin güçlü ekonomik politikalar uygulama yeteneği ve iradesi konusunda güçlü kanıtlar görmek istediğini belirtiyor ve bunu yapmak için zaman kısıtlı’ diyor. Ankara’nın niyet mektubu taslağı hakkında duyulan endişeleri de ayrıntılı biçimde bildiren ve Hazine yetkilileri tarafından yazılan belge, yüzde 6.5’lik faiz dışı fazla oluşturma planının, ciddi biçimde yetersiz kaldığı konusunda uyarıda bulunuyor. Belge, gelir ve harcama önlemlerinin kümülatif etkisinin, hedefe ulaşmak için yeterli olmadığını’ belirtiyor. ABD, niyet mektubunun yapısal önlemlerle ilgili şartlara yönelik neredeyse hiç bir taahhüt içermemesi konusunda da uyarıda bulunuyor." 
     Haberde ABD’nin, Türkiye’nin Irak savaşında uğrayacağı zarar için en az 4 milyar dolar önerdiğini, karşılığında IMF’nin reform kriterlerine uymasını istediğini bildirdi. Üst düzey bir Amerikalı yetkilinin, "Türkiye bize Irak operasyonunda yardım ederse, biz de savaş zararlarını karşılamada Türkiye’ye yardım ederiz" dediğini aktaran gazete, Davos’ta özel röportaj yapılan AKP lideri Tayyip Erdoğan’ın bu haberi "2 artı 2 milyar dolarlık yardım" olarak doğruladığını, ancak "Bu tür krizlerde, bu tür miktarlar Türkiye’nin sorunlarını çözmez" dediğini kaydetti. 
     Gazete, üst düzey bir uluslararası finans yetkilisinin de "Washington en az 4 milyar teklif ediyor, bu rakam üç yıllık bir dönem içinde çok daha yukarılara tırmanabilir" dediğini bildirdi. Haberde, yardımın Washington’un Türkiye’nin Irak koalisyonuna katılmasını garantilemek için uyguladığı "havuç-sopa" yaklaşımının parçası olduğu belirtildi. 
     
     Bush’dan Gül’e mektup 
Önce IMF şartlarını yerine getirin      ABD Başkanı George W. Bush’un, Başbakan Abdullah Gül’e yolladığı mektubun da, IMF Direktör Yardımcısı Anne Krueger’in kısa bir süre önce Türkiye’ye ilettiği "IMF programına bağlı kalınmazsa ABD’den özel bir cömertlik beklememesi gerektiği" şeklindeki mesajla hemen hemen aynı içerikte olduğu belirtildi. 
     Gazeteye göre Bush, 24 Ocak’ta Başbakan Gül’e gönderdiği özel mektupta, ABD’nin Irak savaşında Türkiye’nin işbirliğine duyduğu ihtiyacı dile getirdi ancak Türkiye’nin ABD ile bir tazminat paketi üzerinde anlaşmadan önce IMF’nin şartlarını yerine getirmesi gereğinin altını çizdi. Bush, "IMF programına taahhüdünüz olmadan ABD’den gelecek herhangi bir yardım paketinin faydası yok olur" dedi. 
     
IMF ABD desteği yetmez      Financial Times FT gazetesinde yer alan, "IMF, Türk ekonomisine yönelik riskler konusunda uyarıyor" başlıklı haberinde Irak konusunda ABD’nin Türkiye’ye vereceği desteğin yetersiz kalacağını yazdı. 
     
     IMF’den ek kaynak yok 
     Üst düzey bir IMF yetkilisi Davos’ta FT’ye yaptığı yorumda Türkiye’nin ABD tarafından verilecek yardımdan başka bir yardım alamayacağını dile getirdi. 
     Yazıda, şöyle denildi "Anlaşıldığı üzere ABD’nin Türkiye’ye yapacağı yardım teklifi ise 3 milyar dolar yardım ve 10 milyar dolar kredi garantisi veya 2 milyar dolar yardım veya 20 milyar dolar kredi garantisi olarak açıklanmıştır. IMF yetkilisi konuyla ilgili yorumunda, Türkiye’nin ABD tarafından verilecek yardımdan başka bir yardım alamayacağını ve ABD yardımlarının da Türkiye’nin güncel ihtiyaçlarını karşılamak açısından yeterince büyük olup olmadığının belirsiz olduğunu dile getirdi." 
     Gazete, 2003 bütçesinden bağımsız olarak IMF’nin çözülmesini istediği sorunlardan bir tanesinin de Pamukbank olduğunu yazdı. Gazete, IMF’nin 1.6 milyar dolarlık kredi dilimini yeni reformlar yapılmadan serbest bırakmasının beklenmediğine dikkat çekti. 
     
Bankacılıkta ilerleme sağlanmalı...’      IMF 1. Başkan Yardımcısı Anne Krueger, Türkiye’de uygulanan programın en önemli temellerinden birinin "bankacılıkta yeniden yapılanma" olduğunu söyledi. 
     Pamukbank konusunda araştırma yaptığını belirten Krueger, bankacılıkta yeniden yapılandırmanın daha ileri götürülmesi gerektiğini belirtti. "Geçen yıl Türk ekonomisi, çok iyi bir performans sergileyerek biz dahil herkesi şaşırttı" diyen Krueger, yeni hükümetin ekonomiyi daha ileri götürmeyi amaçladığını belirtirken, "Bu konuda çok ümitliyim" dedi. 
     
     IMF’den iki uzman geldi 
     Bu arada IMF’nin bütçe ve hazine konularında iki uzmanı Ankara’ya gelerek ekonomi yetkilileri ile görüşmelere başladı. 
     



 EKONOMİ 














</TEXT>
</DOC>
