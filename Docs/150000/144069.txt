<DOC>
<DOCNO> 144069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/guncel/gun01.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurraaaaa 
</HEADLINE>
<TEXT>

Yoğun top ve roket atışlarına başlamadan önce hep bir ağızdan "Hurra" diye bağıran ABD ve İngiliz birlikleri, Umm Kasr ve Safvan kentlerini ele geçirdi... 
     DIŞ HABERLER SERVİSİ 

     Irak’a yönelik kara harek tının ilk aşaması, dün havanın kararmasının ardından TSİ 19.00’da, Kuveyt’teki Amerikan birliklerinin sınır boyundaki Irak mevzilerine yoğun topçu ve roket atışıyla başladı. Bunu Amerikan ve İngiliz birliklerinin sınırı geçerek Irak topraklarında ilerlemesi izledi. Kara savaşının başladığına ilişkin ilk haberi Kuveyt radyosu verdi. Kuveyt Radyosu, Amerikan birliklerinin, Irak’ın Fao Yarımadası’ndaki liman kenti Umm Kasr ve iç bölgedeki Safvan kentini ele geçirdiğini duyurdu. 
     
     TOPÇU ATEŞİ AÇILDI 
     ABD saldırısının, Savunma Bakanı Rumsfeld’in Washington’da yaptığı basın toplantısında Saddam Hüseyin rejiminin günlerinin sayılı olduğunu söylemesinin ardından başlaması dikkati çekti. 
     Yoğun top ve roket atışlarına başlamadan önce hep bir ağızdan "Hurra" diye bağıran Amerikan ve İngiliz birlikleri, Umm Kasr ve Safvan kentlerini ele geçirdi. ABD birliklerinin topçu ateşi sürerken, 1. Deniz Piyade Sefer Gücü, saldırı helikopterleri eşliğinde Kuveyt’ten sınırı geçerek Irak topraklarına girdi. 
     Irak topçuları, sık aralıklarla müttefik güçlerini top ateşine tutarken, ABD öncülüğündeki güçler bu saldırıya yine top ateşiyle karşılık verdi. Karşılıklı topçu ateşi dün gün boyunca kısa aralıklarla sürdü. Sürekli mevki değiştiren ABD deniz piyadelerinin, gazetemiz baskıya girdiği sırada henüz kayıp vermediği bildirildi. 
     İngiliz askeri yetkililer, İngiliz Kraliyet Donanması’na bağlı birliklerin de Irak’a girdiğini açıkladı. Kuveyt haber ajansı, Kuveyt’ten harekete geçen Amerikan ve İngiliz askerlerinin, Irak’ın sınırdaki liman kenti Umm Kasr’ı ele geçirdiğini duyurdu. Umm Kasr, Basra kentinin 50 kilometre kadar güneyinde bulunuyor. 
     Amerikan deniz piyadeleriyle işgal harek tını adım adım izleyen Reuters muhabiri, çok sayıda Irak askerinin Amerikan deniz piyadelerine teslim olduğunu duyurdu. Muhabir, askerlerin teslim olmadan önce Irak topraklarına mayın döşediğini ancak Amerikan askerlerinin Irak’a girmesiyle silahlarını bıraktıklarını bildirdi. 
     Bu arada güneyde sınırı geçen Deniz Piyadeleri’nin Irak direnişiyle karşılaştıkları ve ilerleyişlerinin durdurulduğu iddia edildi. Kuveyt Savunma Bakanlığı, Irak ve ABD askerlerinin çatıştığını bildirirken, ölü ya da yaralı konusunda bilgi vermedi. 
     Gece boyunca yoğun bombardımana maruz kalan Bağdat’ta açıklama yapan bir Irak askeri sözcüsü, Irak hava sahasına giren Sikorsky tipi bir ABD helikopterini düşürdüklerini açıkladı. Sözcü, helikopterde çok sayıda Amerikan askerinin de bulunduğunu söylediği açıklamasını "Çok yaşa Irak" diye tamamladı. Irak televizyonu ise çatışmalarda toplam 4 Irak askerinin öldüğünü 6 askerinde yaralandığını açıkladı. 
     
     KERKÜK’TE YANGIN 
     Kuzeydeki petrol bölgesi Kerkük’te de yangın olduğu bildirildi. Kürt yönetimi kontrolündeki Çamçamal kentindeki AFP muhabiri, kentin üzerinden turuncu dumanlar yükseldiğini belirtti. Kuzey Irak’taki yerel kaynaklar, bu dumanın, üç hafta önce başlayan bir yangının tüten dumanı olabileceğini ya da petrol kuyularının ateşe verilmiş olabileceğini söyledi. Bir kaynak da, dumanın, dün gece 21 Mart Nevruz kutlamalarının başlaması dolayısıyla kentte ateşe verilen çok sayıda otomobil lastiğinden kaynaklanmış olabileceğini ifade etti. 
     



 GÜNCEL 

































</TEXT>
</DOC>
