<DOC>
<DOCNO> 103985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sondun11.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Irak tartışmaları. 
</HEADLINE>
<TEXT>

     ABD'de olası Irak harekatına karşı çıkan önde gelen devlet adamlarının sayısı artarken, bu gelişmede ılımlı Dışişleri Bakanı Colin Powell'ın parmağı olduğunu düşünen ''şahin'' çevreler, Powell'a karşı kampanya başlattı. 
     Şahin kanadın sözcüsü olarak bilinen önemli fikir dergisi The Weekly Standard, Başkan George Bush'un Irak planlarının bizzat Powell tarafından sabote edildiğini ima ederek, Dışişleri Bakanı'nın istifasını istedi. 
     Derginin genel yayın direktörü William Kristol, başyazısında, ''Amerikan dış politikasının başsözcüsü konumundaki Colin Powell, tam da Bush doktrininin Irak'a ilişkin bölümünün uluslararası düzeyde savunmasını yapması gereken bu dönemde nerede Ortalıkta görünmeyen Powell, gazetelere yardımcıları aracılığıyla sızdırdığı bilgilerde Başkan ile aynı fikirde olmadığı mesajını veriyor. Powell, ya Başkan'ın politikalarına sahip çıksın, ya da istifa ederek yerine bu işi hakkıyla yapabilecek birinin gelmesine olanak sağlasın'' ifadesini kullandı. 
     Dergi, Irak operasyonuna karşı çıkan devlet adamlarını de ''derin yanılgı içinde olmakla'' suçladı. The Weekly Standard, Başkan Yardımcısı Dick Cheney, Savunma Bakanı Donald Rumsfeld, yardımcısı Paul Wolfowitz ve Pentagon Başdanışmanı Richard Perle gibi ''şahinlere'' yakınlığıyla tanınıyor. 
     Son iki hafta içinde eski dışişleri bakanları Lawrence Eagleburger ve Madeleine Allbright, eski Başkan baba George Bush döneminin ulusal güvenlik danışmanı Brent Scowcroft, önde gelen Cumhuriyetçi Kongre üyeleri senatör Chuck Hagel ve kıdemli milletvekili Dick Armey, Irak'a müdahaleye açıkça karşı çıkmıştı. 
     Saygın eski dışişleri bakanları Henry Kissinger ve James Baker da, Irak'a müdahale konusunda ciddi uyarılarda bulunmuştu. 
     
     CUMHURİYETÇİLER BÖLÜNDÜ 

     En son, Irak'a müdahalenin müttefiklerin katkısı olmadan başarıya ulaşamayacağını belirten ve öncelikle Irak'a BM kitle imha silahları denetçileri gönderilmesi planına şans verilmesini isteyen Baker'ın önerisi, Bush'un partisi olan Cumhuriyetçi Parti'nin ikiye bölünmesine yol açtı. 
     Bazı önde gelen Cumhuriyetçi senatörler, Baker'ın önerisinin olumlu olduğunu belirtti. Bu isimlerden senatör Arlen Specter, CBS televizyonuna açıklamasında, ''Askeri güç kullanmadan önce ekonomi, diplomasi alanlarında, denetçilerin gönderilmesi konusunda, bütün alternatifleri sonuna kadar kullanmalıyız'' dedi. 
     Beyaz Saray, Bush'un babasının yönettiği Körfez savaşında dışişleri bakanlığı görevinde bulunan Baker'ın önerisi hakkında henüz yorumda bulunmazken, ''şahinler'' öneriye karşı çıktı. 
     Şahinlerin Kongre'deki sözcüsü konumundaki kıdemli milletvekili Tom Delay, Fox News televizyonuna, ''Irak operasyonunu gecikmeden gerçekleştirmeliyiz. Irak ordusunun hemen teslim olacağını ve kolaylıkla zaferi kazanacağımızı göreceksiniz'' dedi. 
     





</TEXT>
</DOC>
