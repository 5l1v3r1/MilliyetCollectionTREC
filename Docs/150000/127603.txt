<DOC>
<DOCNO> 127603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/soneko12.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetkin Hükümet, piyasayı düzenleyecek tedbiri almak zorunda... 
</HEADLINE>
<TEXT>

     Türkiye Ziraatçiler Derneği TZD Başkanı İbrahim Yetkin, hükümetin, piyasayı düzenleyecek, un, buğday fiyatlarının yükselmesini önleyecek tedbiri almak zorunda olduğunu söyledi. 
     Yetkin, Birlik Merkezi'nde olası Irak savaşının Türkiye'ye yansımaları ve 2. Ulusal Tarım Kongresi sonuç bildirgesi konusunda bir basın toplantısı düzenledi. 
     Türkiye'deki tarım sektörünün olası bir müdahaleden olumsuz etkileneceğine işaret eden Yetkin, ''Türkiye'nin ulusal ve toplumsal çıkar ve menfaatlerini koruyup savunmayan hiçbir savaşa taraf ve taraftar olmanın doğru olmadığını düşünüyoruz'' dedi. 
     Türkiye'nin içine düşmüş bulunduğu borç batağının en önemli nedenlerinden birinin Körfez Savaşı olduğunu belirten Yetkin, Körfez Savaşı'nın en fazla vurduğu kesimlerden birinin de tarım ve hayvancılık kesimi olduğunu söyledi. 
     Yetkin, olası bir savaş durumunda Türkiye ekonomisinin yaşayacağı olumsuzlukları kısaca şöyle özetledi 
     ''Bu müdahale nedeniyle dolar fırlayacak, dolayısıyla dış borçlarımız ve dövize endeksli iç borçlarımız artacak, ödediğimiz petrol faturası yükselecek, turizm sektörü iflasa sürüklenecek, borsada işlem gören şirketlerimiz değer kaybedecek, bu şirketlere para yatıran insanlarımız zarara uğrayacak ve ekmek başta olmak üzere gıda maddelerine harcadığımız para katlanacaktır.'' Son günlerde un fiyatlarında spekülatif fiyat artışlarının başladığını ifade eden Yetkin, önümüzdeki günlerde ekmek fiyatlarının artabileceğine işaret etti. 
     Yetkin, savaş durumunda Türkiye'nin kendisine yetecek kadar ürünü olduğundan, panik yapılmaması gerektiğini anlatırken, insanların evlerinde un stoku yapmasının gereksiz olduğunu kaydetti. 
     Asıl önemli olanın insafsız zamların önlenebilmesi için piyasanın dengelenmesi ve regüle edilmesi olduğunu belirten Yetkin, Ulusal Tarım Kongresi sonucunda, üretmenin ne kadar önemli olduğunun bir kez daha vurgulandığını kaydetti. 
     





</TEXT>
</DOC>
