<DOC>
<DOCNO> 114421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun30.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'da facia Petrol yüklü tanker battı 
</HEADLINE>
<TEXT>

     Azerbaycan Hazar Deniz Gemiciliği kuruluşuna ait 8 yolcu ve 43 personelin bulunduğu Merkuri-2 gemisi başkent Bakü açıklarında battı. 
     Kazakistan'ın Aktau limanından Bakü'ye gelmek üzere yola çıkan Merkuri-2'nin TSİ 08.30 civarında battığı, gemide 8 yolcu ve 43 personelin yanı sıra 16 ham petrol yüklü tankerin bulunduğu belirtildi. Geminin battığı haberinin alınmasından sonra 5 gemi ve 5 helikopterin olay yerine gönderildiği, kötü hava şartlarına rağmen çalışmaların sürdürüldüğü kaydedildi. Hazar Deniz Gemiciliği yetkililerinin Bakü'deki merkez binada olağanüstü toplandıkları öğrenildi. 
     
     ALİYEV, ULUSAL GÜVENLİK KONSEYİNİ TOPLADI 

     Azerbaycan Cumhurbaşkanı Haydar Aliyev, Ulusal Güvenlik Konseyi'ni olağanüstü toplantıya çağırdı. Toplantıda geminin batmasına yol açan kaza ve bu konudaki gelişmeler ele alındı. 
     Aliyev'in arama ve kurtarma çalışmalarının aralıksız sürdürülmesi yönünde verdiği talimatların yanı sıra Başbakan Artur Rasizade başkanlığında devlet komisyonu kuruldu. 
     Kriz masası olarak çalışacak komisyonda Başbakan Yardımcısı Abid Şerifov, Başsavcı Zakir Garalov, Ekonomik Gelişim Bakanı Ferhad Aliyev, Ulaştırma Bakanı Ziya Memmedov, Çevre ve Tabii Kaynaklar Bakanı Hüseyingulu Bağırov, SOCAR Başkanı Natıg Aliyev, Hazar Deniz Gemiciliği Başkanı Aydın Beşirov ve Deniz Kuvvetleri Komutanı Şahin Sultanov da yer alıyor. 
     
     KAZAZEDELERDEN 9'U KURTARILDI 

     Devlet komisyonundan yapılan açıklamada, şu ana kadar 9 kişinin kurtarıldığı, kurtarılanlardan birinin daha sonra hayatını kaybettiği belirtildi. 
     Açıklamada, arama kurtarma çalışmalarının sürdürüldüğü kaydedildi. 
     Devlet komisyonunun, ilerleyen saatlerde kurtarma çalışmalarıyla ilgili bir açıklama yapması bekleniyor. 
     





</TEXT>
</DOC>
