<DOC>
<DOCNO> 117438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur29.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK protestosuna gözaltı... 
</HEADLINE>
<TEXT>

     Yüksek Öğretim Kurulu'nun YÖK kuruluş yıldönümünde Ankara'daki protesto gösterileri sırasında olaylar çıktı, Polis, taş atan öğrencileri dağıtmak için havaya ateş açarken 15 öğrenci de gözaltına alındı. Emniyet güçleri ile eylemciler arasındaki çatışmalar Kızılay'ın ara sokaklarında devam ediyor. 
     Çeşitli üniversitelerden gelen öğrenciler YÖK'ü protesto etmek amacıyla öğle satlerinde Kızılay'da bir gösteri yapmak için toplanmaya başladı. Ancak, emniyet güçlerinin yoğun önlem aldığı Kızılay meydanında yaşanan kısa süreli bir gerginliğin ardından 10 eylemci gözaltına alındı. Daha sonra grubu Atatürk Bulvarı üzerindeki Zafer Çarşısı'nın önüne çekmeyi başaran emniyet güçleri, burada eylemcileri daire içine aldı. "IMF tipi üniversite istemiyoruz", "ABD bölgemizden elini çek" dövizleri taşıyan eylemciler, "YÖK, polis, medya bu abluka dağıtılacak" ve "Yaşasın devrim ve Sosyalizm" sloganları attı. Yaklaşık yarım saat Zafer Çarşısı önünde eylemlerini sürdüren öğrenciler, daha sonra dağılmak üzere Sıhiyeye doğru yürürken bir grup Atatürk Bulvarı'yla Mithatpaşa caddesinin birleştiği noktadan Kızılay'a yürümek istedi. Bu öğrencilere diğerlerinin de katılmasıyla Mithatpaşa Köprüsü üzerinde trafik tıkandı. Emniyet güçleri de slogan atarak yürüyen öğrencilere müdehale edince çatışma yaşandı. Öğrencileri iki gruba ayıran polis, Kızılay tarafında toplanan gruba jopla müdehale etti, 5 öğrenci bu çatışma sırasında gözaltına alındı. 
     Emniyet güçleriyle öğrenciler arasında yaşanan ikinci çatışmanın ardından 250 kadar öğrenci Ankara Üniversitesi'ne doğru yürümeye başladı. Öğrenciler, çevredeki birkaç dükkanla Maltepe Dersanesi'nin camlarına taş atarak kırdı. 
     Polis, Hukuk Fakültesi önündeki gösteri sırasında taş atan eylemcileri dağıtmak için havaya 10-15'er el ateş açtı. 
     Polisle eylemciler arasında yaşanan gerginlik sürüyor. 
     
</TEXT>
</DOC>
