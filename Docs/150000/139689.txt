<DOC>
<DOCNO> 139689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko31.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Sudan'ın yeni yatırımlara ihtiyacı var 
</HEADLINE>
<TEXT>

     Devlet Bakanı Kürşad Tüzmen, Sudan'ın yeni yatırımlara ihtiyacı bulunduğunu belirterek, ''artık biz de burada yerimizi almak istiyoruz'' dedi. 
     Bakan Tüzmen, beraberinde 200 kişilik işadamı heyeti ile Sudan'a yapacağı 4 günlük ziyaret öncesi düzenlediği basın toplantısında, Sudan'da yapılacak görüşmeler ve çalışmalar hakkında bilgi verdi. 
     Bakan Tüzmen, Sudan'ın 2002 yılı itibarıyla günlük petrol üretiminin yaklaşık 300 bin varil olduğunu ve bu rakamın önümüzdeki yıllarda 500 bin varili aşacağının tahmin edildiğini bildirdi. 
     Sudan'ın son 10 yılda Çin'den sonra en büyük büyüme hızını kaydeden ülke konumunda olduğunu da belirten Bakan Tüzmen, şunları söyledi 
     ''Sudan, artan petrol gelirlerine bağlı olarak, önümüzdeki dönemde ülkenin altyapısının yenilenmesini öngören geniş kapsamlı bir programı yürürlüğe koyması bekleniyor. Bu çerçevede, Sudan'da gerçekleştirilecek otoyol, havaalanı, baraj, liman, telekom ve diğer alt yapı projelerinde müteahhitlik firmalarımızın önemli pay almalarını bekliyoruz. Bu pazar, geç kalınan bir pazar ama amacımız önümüzdeki günlerde ihracatçılarımız bu pazarlara yerleştirmektir. Artık bu ülkenin alt ve üst yapı yatırımlarında yerimizi almak istiyoruz.'' Bakan Tüzmen, Sudan ziyaretinin ''doğru zamanda, doğru yere'' yapılan bir ziyaret olduğunu ve bu ülkede 14 Bakan ile görüşmelerde bulunacağını da bildirdi. 
     Bakan Tüzmen, Sudan ziyaretinin ardından, yeni pazarlar bulunması ve mevcutlarının geliştirilmesi çerçevesinde, 7-11 Mart tarihleri arasında Suudi Arabistan'a ve daha sonra Mısır, Libya, Azerbaycan ve Türkmenistan'a ziyaret etmeyi planladığını kaydetti. 
     
     ''BU PAZARLAR, ŞU ANDA BİZİ BEKLEYEN PAZARLAR'' 
     Bakan Tüzmen, basın toplantısında gazetecilerin, bu ülkelerdeki bankacılık sisteminin gelişmemesi nedeniyle sorunlar yaşandığını söylemesi üzerine, şu açıklamayı yaptı 
     ''Bankacılık işlemlerinin hiç gelişmemiş olduğu ülkeler de var. Dolayısıyla bu gezilerde, karşılıklı olarak bankacılıkla ilgili yetkililer de görüşmeler yapıyor. Çünkü bundan önce de bazı ülkelerde, ihracat ve ithalatta akreditiflerin karşılıklı olarak teminat mektubuna bağlanması ve teminat mektuplarının kabul edilmesi önemli bir sorun olarak karşımıza çıktı. 
     Aynı şekilde Sudan'da da, bankacılık yetkilileri ile görüşmeler yapılacak. Dolayısıyla bankacılık işlemlerinin, Türk ihracatçısının en iyi şekilde, rahatlıkla malını sevkedip, akreditifini açabildiği şekle gelmesi lazım.'' ''Zaten bugüne kadar ilişkilerin istemediğimiz seviyelerde gerçekleşmesinin nedeni de bu'' diyen Bakan Tüzmen, şunları kaydetti 
     ''Çünkü zayıf bankacılık sistemleri olduğu zaman, ihracatçı daha rahat, daha garantili pazarları tercih ediyor, ancak bu pazarlarda güçlükler var ama zaten zor olan pazarlarda bizim olmamız lazım ki ileriye dönük çalışmalarımız aynı şekilde devam etsin. 
     O pazarlar şu anda bizi bekleyen pazarlar. Her şey dört dörtlük oduğu zaman zaten bütün ülkeleri orada görüyorsunuz. Biz burada güçlükleri biliyor ve çözmeğe çalışıyoruz. Yapmaya çalıştığımız kaliteli Türk ürünlerinin o pazarlarda yer alması.'' 
     





</TEXT>
</DOC>
