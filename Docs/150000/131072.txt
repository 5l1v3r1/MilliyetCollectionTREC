<DOC>
<DOCNO> 131072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur11.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabiha Gökçen Havaalanı'ndan açıklama... 
</HEADLINE>
<TEXT>

     Sabiha Gökçen Uluslararası Havaalanı'nı işleten Havaalanı İşletme ve Havacılık Endüstrileri A.Ş HEAŞ Genel Müdürü Selçuk Kileci, ''Havaalanı işletmeciliği açısından askeri ve yolcu uçaklarına yönelik operasyon arasında bir fark bulunmadığını'' belirterek, ''Bu nedenle Sabiha Gökçen Uluslararası Havaalanı'na yapılan tüm ziyaretler, ticari ilişkiler kapsamındadır'' dedi. Kilerci, açıklamasında ''Muhtemel askeri uçak trafiği, normal faaliyetlerimizin akışını hiçbir şekilde etkilemeyecektir'' görüşüne de yerverdi. 
     Kileci, yaptığı yazılı açıklamada, olası Irak harekatı nedeniyle, hükümetin izniyle ABD'li heyetlerin incelemelerde bulunduğu havaalanları arasında Sabiha Gökçen Uluslararası Havaalanı'nın da yer aldığını hatırlatarak, şunları kaydetti 
     ''Açılıştan bu yana trafiğini katlayarak artıran havaalanımız, Atatürk Havalimanı'nda olduğu gibi hem lojistik amaçlı askeri hem de sivil uçuş operasyonlarını birbirinden yalıtarak gerçekleştirebilecek donanım ve işletme kabiliyetine sahiptir. Havaalanı işletmeciliği açısından askeri uçaklar ve yolcu uçaklarına yönelik operasyon arasında bir fark bulunmamaktadır. Bu nedenle Sabiha Gökçen Uluslararası Havaalanı'na yapılan tüm ziyaretler, ticari ilişkiler kapsamındadır.'' Kileci, Sabiha Gökçen Uluslararası Havaalanı'ndan şu anda hac uçaklarının yanı sıra başta Avrupa, Türk Cumhuriyetleri ve Rusya olmak üzere dünyanın birçok noktasına yolcu ve kargo trafiği gerçekleştirildiğini vurgulayarak, ''Muhtemel askeri uçak trafiği, normal faaliyetlerimizin akışını hiçbir şekilde etkilemeyecektir'' dedi. 
     Bu arada havaalanında incelemelerini sürdüren 14 kişilik ABD heyeti, başta akaryakıt dolum tesisleri, yer hizmetleri, uçak bakım ünitesi ve kargo olmak üzere diğer bölümlerle ilgili bilgi alıyor. 
     





</TEXT>
</DOC>
