<DOC>
<DOCNO> 145521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko26.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Devlet ekonomiden elini çekmeli... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ekonominin düzelmesi için, devletin ekonomik alandan elini çekmesi gerektiğini söyledi. 
     Yıldırım, İzmit Ticaret Odası'nın olağan meclis toplantısında yaptığı konuşmada, özelleştirme politikalarının yanlış uygulandığını öne sürerek, ''Türkiye'deki devlet yapısı mutlaka değişmelidir. Devlet elini çekmediği sürece, ekonomiyi düzeltmek mümkün değil'' dedi. 
     Özelleştirmenin, Anadolu'daki et fabrikalarıyla başladığını, ancak yanlış uygulamalara yönelindiğini savunan Yıldırım, şunları kaydetti 
     ''Bazıları arsası için satın aldı, sonra işletme kapandı. Bazı bankalar işletme satın aldı, sonunda da mali piyasadaki sıkıntılar dolayısıyla batan bankalarla birlikte 245 işletme devletleştirildi. Zonguldak'daki Taş Kömürü işletmesi her yıl 550 milyon dolar zarar ediyor. 50 milyon dolarlık üretim yapıyor. 400 milyon dolara oraya başka yatırım yapsanız daha iyidir. Hayvancılıkta da yurt dışından hayvan satın alınıyor. Çiftçiye Ziraat Bankası aracılığıyla kredi veriliyor. Köylü hayvana iyi bakamıyor, borcunu da ödeyemiyor. Nüfusun yüzde 45'i kırsal alanda yaşıyor. Biz oraları kalkındıramazsak biz de kalkınamayız. Ayrıca, bürokratik yapı, yerli ve yabancı yatırımcıları yıldırıyor, vergi sistemi de üretimi köstekliyor.'' 
     
     İŞ GÜVENCESİ YASASI 

     Mehmet Yıldırım, nüfusunun yüzde 70'i 40 yaş altında olan Türkiye'nin, her yıl 1.5 milyon kişiye iş bulmak zorunda olduğunu da bildirdi. 
     Bu verilerin, yasal düzenlemeler yapılırken iyi değerlendirilmesi gerektiğine de değinen Yıldırım, ''Bu insanlara iş bulmak lazım, İş güvencesi yasası çıkarılıyor, iş yok ki iş güvencesi diyorsun. İşsize iş vermek, en güzel iş güvencesidir. İşyerlerinin kapandığı ortamda iş güvencesi yasasını lüks buluyorum'' diye konuştu. 
     Kazançların vergilendirilmesi konusunda da yeni düzenlemelere ihtiyaç duyulduğunu anlatan Yıldırım, şöyle devam etti 
     ''İşletmeler, kazancının yüzde 65'ini vergi olarak ödüyor. Bu işletme nasıl yatırım yapacak, iş sahası açacak Şimdi ek vergiler çıkacak. Bu da lokomotif olan inşat sektörüne darbe vuracak. Vergi yüzünden ev alınmayacak ev yapılmayacak. Oysa yeni vergi mükellefleri yaratılmalı. Devlet, yeni mükellefler yaratmak yerine vergi mükelleflerini azaltıyor. Bütçede 50 katrilyon liralık açık var. Bu yıl sonunda 70 katrilyon lira olacak. Sonra ek bütçe çıkarılıp, bu da ek vergilerle karşılanacak.'' 
     
     KOMŞULARLA İLİŞKİ 

     Yıldırım, Türkiye'nin komşu olan 8 ülkeyle olan ekonomik ilişkilerini artırması gerektiğini de söyledi. 
     Bu ülkelerden 4'ünün İslam ülkesi olduğunu ifade eden Yıldırım, sözlerini şöyle sürdürdü 
     ''Bu komşularımızla ticaretimiz, ülke dış ticaretinin ancak yüzde 4 ya da 6'lık bölümünü kapsıyor. ABD'ye Avrupa'ya mal satıyor, ama buralara satmıyoruz. Oysa bu komşulara günübirlik mal satabiliriz. Ticaretimizi komşularımızla yüzde 40'lara çıkaramazsak da gelişemeyiz. 
     Ayrıca, Karadeniz Ekonomik İşbirliği'ne dahil ülkelerle ilişkilerin geliştirilmesi gerekir. Devlet bu işbirliği için 1 lira harcamıyor. Türkiye buranın ağası olması lazım. Biz Fransa'ya Almanya'ya ağalık yapamayız, ama burada yapabiliriz.'' 
     
     ABD İLE İŞBİRLİĞİ 

     Mehmet Yıldırım, Türkiye'nin, Irak savaşından sonra ABD ile sınır komşusu olabileceğini de savundu. 
     Savaş sonrası yeni dünya düzeninin oluşacağını vurgulayan Yıldırım, şunları söyledi 
     ''Savaşta Fransa, Almanya ve Rusya'nın tavrı farklı. ABD, İspanya İngiltere'nin ise tavrı daha farklı. NATO da değişebilir. Biz Kuzey Irak'a girelim dedik. O zaman İran, Ürdün de gireceğim derse ne olacak. 
     Sayın Erdoğan parti başkanıyken Beyaz Saray'a gitti görüştü. Oysa gelip anlatmadı. Sonra da ABD'ye güvensizlik yaptı. IMF kredileri dondurdum derse ekonomi mahvolur. Türkiye ABD ile işbirliği yapmak zorundadır. İşbirliği, ancak ekonomik yönden güçlü olunursa yapılmayabilir.'' Mehmet Yıldırım, konuşmasının son bölümünde hükümeti de eleştirerek, şunları kaydetti 
     ''Hükümetin tek başına iktidar olmaya hazırlıklı olmadığı görüldü, tecrübesiz kaldılar. Hazırlıklı olsaydılar çok şey yapabilirdi. Ancak, devlet de hükümete yardımcı olmadı. Cumhurbaşkanı da, devlet de yardımcı olmadı. Bir eve gelen gelini görümcesi sevmeyebilir, ama evin reisi olaya müdahale eder babalığını yapar ona sahip çıkar. Devlet hükümetle geçimsiz olmaz, tökezletmek istemez.'' 


     




</TEXT>
</DOC>
