<DOC>
<DOCNO> 136169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/yasam/yas06.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekici bile geldi newline ambulans gelmedi 
</HEADLINE>
<TEXT>

Unkapanı Köprüsü’nde kafa kafaya çarpışan araçtan sağ çıkan Vahit Gültekin, 45 dakika boyunca yol ortasında yatarak ambulans bekledi 
     ŞAKİR AYDIN İstanbul 

     Unkapanı Köprüsü çıkışında yaşanan bir kaza sonrası yine ambulans rezaleti yaşandı. 
     Cevizlibağ - Taksim hattında çalışan Doğan Atlı’nın kullandığı 34 TZD 14 plakalı dolmuş sabaha karşı 04.00 sıralarında yolcularla Taksim’e hareket etti. Atlı, Unkapanı Köprüsü çıkışında önünde seyreden otomobili sollarken karşı yönden gelen Vahit Gültekin’in idaresindeki otomobille çarpıştı. Kaza sonucu Gültekin 22 ile yanında oturan arkadaşı Nuri Kılınç 27 yaralandı. 
     
     112’yi arayan arayana... 
     Yaralılar, vatandaşlarca otomobilden çıkartılarak yola yatırıldı ve 112 Acil’den yardım istendi. Bu sırada yoldan geçen ve doktor olduğunu söyleyen bir kişinin müdahalesiyle Kılınç, gelen ilk ambulansla Taksim İlkyardım Eğitim ve Araştırma Hastanesi’ne kaldırıldı. 
     Ancak yolda yatan Gültekin için beklenen ambulans, başında bekleyen vatandaşlar sürekli 112 Hızır Acil Servisi aradıkları halde bir türlü gelemedi. 
     
     Durumları ciddi 
     Araçları kaldırarak tıkanan yolu açmak için yetkililer, çekici istedi. Yaralı yol ortasında yatarken kaza mahalline gelen çekiciler, iki aracı da kaldırdı. Beklenen ambulans ise kazadan 45 dakika sonra gelebildi. Yaralıların sağlık durumlarının ciddi olduğu belirtildi. 
     
     



 YAŞAM 

















</TEXT>
</DOC>
