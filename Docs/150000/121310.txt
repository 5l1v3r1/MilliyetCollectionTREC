<DOC>
<DOCNO> 121310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun07.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni Patriği AB üyeliği için lobi yapıyor... 
</HEADLINE>
<TEXT>

     Ermeni Patriği Mesrop II, Fransa'dan, AB Kopenhag zirvesinde Türkiye'ye tam üyelik müzakereleri için takvim verilmesi konusunda destek istedi. 
     Mesrop II, Türkiye'ye Kopenhag'da takvim verilmesi için Avrupa başkentlerinde yaptığı gezi çerçevesinde bugün Fransa'da temaslarda bulundu. 
     Meclis'teki Türk-Fransız Dostluk Grubu Başkanı eski Dışişleri Bakanı Herve de Charette ve AB Komisyonu Heyeti Başkanı Pierre Lequillir ile ayrı ayrı görüşen Mesrob II, bazı önemli gazetelere demeçler verdi. 
     Mesrop II, Türkiye Büyükelçiliği'nde düzenlediği basın toplantısında, Türk halkının yüzde 70'inin AB'ye girmekten yana olduğunu, kendilerinin de Ermeni cemaatinin temsilcileri olarak Türkiye'ye takvim verilmesi için Avrupa başkentlerini ziyaret ettiklerini söyledi. 
     Türkiye'deki azınlık cemaatlerinin Kopenhag'da takvim verilmesini desteklediklerini belirten Mesrob II, ''Türkiye demokratik bir ülkedir. Türkiye daha demokratik bir ülke olacaktır. AB ile müzakerelere başlamış bir Türkiye, bu konuda daha hızlı adımlar atacaktır'' dedi. 
     Mesrop II, yarın Fransa Dışişleri Bakanlığı Genel Sekreteri Reno Muselieur ile görüşecek. 
     Patrik'in yarın Paris'te Cumhurbaşkanı Jacques Chirac ile görüşecek olan AK Parti Genel Başkanı Recep Tayyip Erdoğan ile de bir araya gelmesi bekleniyor. 
     





</TEXT>
</DOC>
