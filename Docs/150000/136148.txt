<DOC>
<DOCNO> 136148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/spor/spo02.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İSYAN 
</HEADLINE>
<TEXT>

Sarı - Lacivertli taraftar dünkü maç sonrasında yöneticilere, "Yeter artık Fenerbahçe’nin yakasını bırakın. İstifa edip gidin" diye tepki gösterdi 
     ANKARAGÜCÜ karşısında alınan beraberlik ve takımın şampiyonluk yarışından iyice uzaklaşması, Sarı - Lacivertli taraftarın sabrını taşırdı. Karşılaşma sonrasında stattan ayrılan yöneticileri çıkışta yakalayan taraftar, "Yeter artık, Fenerbahçe’nin yakasını bırakın. İstifa edip, gidin. Bunu hak etmiyoruz" şeklinde isyan etti. 
     İDARECİLER de futbolcuların kötü futboluna tepki gösterdi. Takımı izlemeye gelen 2. Başkan Nihat Özdemir, "Takviyelerle birlikte daha iyi bir Fenerbahçe bekliyorduk ama maalesef pek iyi oynayamadık" dedi. Yönetici Hakan Bilal Kutlualp ise, "Beşiktaş maçındaki tempo, kazanma hırsı ve mücadelenin ardından böylesine bir oyunla adeta şok olduk" ifadesini kullandı. 
     
Ortega protesto      FENERBAHÇELİ bir grup taraftar Ankaragücü bereberliği sonrası İstanbul’da karşıladığı futbolcuları protesto etti. Sarı - Lacivertliler özellikle Ortega’ya uzun süre "go home" evine dön diyerek bağırdı. Bu arada uzun süre sonra ilk onbirde şans bulan Ortega ikinci yarıda oyundan alınmasına sinirlendi. Hızla yedek kulübesine giderek montunu alan Arjantinli yıldız soyunma odasının yolunu tuttu. Bu sırada tünele sahanın içinden giden Arjantinli yıldız maçın durmasına neden oldu. 
     
Ali Güneş cezalı      İKİNCİ yarı hazırlık çalışmalarında teknik sorumlu Oğuz Çetin’in gözüne girerek ilk 11’de forma şansı yakalayan Ali Güneş, dün Ankaragücü karşısında gördüğü sarı kartla cezalı duruma düştü. Sarı - Lacivertli futbolcu bu nedenle cumartesi günü oynanacak Gaziantepspor karşılaşmasında yer alamayacak. Bu arada Ankaragücülü Baidoo da kart cezası nedeniyle oynayamayacak. 
     
Galibiyet kaçtı’      Ankaragücü Başkanı Cemal Aydın, "Fenerbahçe karşısında dikkatli olsaydık 3 puanı alırdık" dedi 
     ANKARAGÜCÜ Başkanı Cemal Aydın, Fenerbahçe karşılaşmasından sonra çarpıcı açıklamalar yaptı. Aydın, maçtan sonra herkesin yenilmedikleri için mutlu olup olmadığını sorduğunu dile getirip, "Fenerbahçe’ye yenilmeye mecbur muyuz Aslanlar gibiydik. Ayrıca 3 puanı kaçıran taraf da bizdik. Ortega her takıma nasip olmaz. Ancak Fenerbahçe onu kullanamıyor" dedi. 
     TEKNİK Direktör Tevfik Lav da sergiledikleri futbolun karşılığının beraberlik olmadığını iddia etti. Tecrübeli hoca, "Fenerbahçe karşısında kontrollü, disiplini elden bırakmayan bir oyun sergiledik. Tek puanla yetinmek zorunda kaldığımız için üzgünüm. Son noktalarda istediklerimizi yapsak, sahadan zaferle ayrılırdık. 3 puanlı skorlar yakındır" diye konuştu. 
     



 SPOR 






























</TEXT>
</DOC>
