<DOC>
<DOCNO> 102799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/ekonomi/eko01.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tepe Grubu’ndan alışverişe 100 milyon dolarlık dalış’ 
</HEADLINE>
<TEXT>

Adını denizaltılara ilham veren Nautilus’tan alan Tepe Grubu’nun alışveriş merkezi eylülde açılıyor 
     İstanbul’da, Tepe Grubu tarafından yaptırılan alışveriş merkezi eylül ayında açılacak. Yaklaşık 100 milyon dolara 164 trilyon lira m l olan yeni alışveriş merkezinin adı ise denizaltıların esinlendiği bir deniz hayvanı olan Nautilus’tan esinlenilerek "Tepe Nautilus" olarak belirlendi. 
     Kadıköy İbrahimağa Kavşağı’nda bulunan ve temeli 6 Eylül 2000 tarihinde atılan alışveriş merkezi, toplam 170 bin metrekare inşaat alanına sahip. 
     Yapım ve işletmesini üstlenen Tepe Grubu’na bağlı Tepe Market Yatırım Genel Müdürü Behiç Özek, arazisi Türkiye İş Bankası A.Ş Mensupları Munzam Sosyal Güvenlik ve Yardımlaşma Sandığı Vakfı’ndan 49 yıllığına kiralanan alışveriş merkezinin kapsam ve büyüklüğü açısından Anadolu Yakası’nın Akmerkez’i olacağını söyledi. 
     Özek, yaklaşık 100 milyon dolara m l olan merkezin 2 bin dolayında kişiye istihdam yaratacağını kaydetti. 
     Tepe Nautilus Alışveriş Merkezi bünyesinde ilk açılışın bu ayın sonunda veya Eylül ayının başında CarrefourSA ile gerçekleştirilebileceğini belirten Özek, açılışların, içinde 8 salonlu sinema barındıran Tepe Cinemaxx’ın 15 Ekim’de hizmete girmesiyle tamamlanacağını söyledi. Özek, alışveriş merkezinin resmi açılışını 14 veya 21 Eylül tarihlerinde gerçekleştirmeyi planladıklarını ifade etti. 
     
     Altı proje yolda 
     Özek, içinde inşaat, mobilya üretim ve pazarlama, proje geliştirme, savunma ve güvenlik sistemleri gibi pek çok sektörde 40’ın üzerinde şirketi barındıran Tepe Grubu’nun Gaziantep, Adana, Konya, Kartal ve Acıbadem’de de alışveriş merkezleri bulunduğunu hatırlattı. 
     İzmir Bornova’da bir alışveriş merkezinin inşasına başladıklarını anlatan Özek, Trabzon, Kayseri ve Eskişehir’de birer proje üzerinde çalışıldığını, İstanbul Maltepe ve Ankara Etlik’te yapılacak alışveriş merkezlerinin ise projelerinin tamamlandığını bildirdi. 
     
Denizaltılara ilham verdi      Kadıköy’de kurulacak yeni alışveriş merkezi, adını Nautilus isminde ilginç bir deniz canlısından aldı. Vücudunda 19 cm. çapında salyangoz kabuğu biçiminde spiral bir organ bulunan ve bu organında birbiriyle bağlantılı 28 tane dalış hücresi olan Nautilus bu özellikleriyle denizaltılara da ilham kaynağı oldu. Nautilus, biri dünyanın nükleer enerjiyle çalışan ilk teknesi olmak üzere üç denizaltıya da adını verdi. Ayrıca bilimkurgu edebiyatında da yerini, Jules Verne’in 1870’te yayımladığı Vingt Mille Lieues Sous Les Mers Denizler Altında Yirmi Bin Fersah adlı ünlü bilimkurgu kitabında, Kaptan Nemo’nun serüvenlerle dolu yolculuğu sırasında kullandığı "Nautilus" denizaltısıyla aldı. Nautilus şimdi de İstanbul’un Anadolu Yakası’nda kurulan dev alışveriş merkezinin adı. 
     

</TEXT>
</DOC>
