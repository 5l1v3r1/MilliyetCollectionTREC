<DOC>
<DOCNO> 149963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko18.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da 184 bin Türk işsiz... 
</HEADLINE>
<TEXT>

     Almanya'daki işsiz Türklerin sayısının 184 bin 586 olduğu bildirildi. 
     Nürnberg kentinde bulunan Federal Çalışma Dairesi'nin verilerine göre 2003 yılı Şubat ayı sonu itibarıyla Almanya'da, 124 bin 39'u erkek olmak üzere toplam 184 bin 586 işsiz Türk bulunuyor. 
     Merkezi Essen kentinde bulunan Türkiye Araştırmalar Merkezi'nin TAM Direktörü Faruk Şen, bu konuda yaptığı açıklamada, Türkler arasındaki işsizlerin oranının, çalışan Türk nüfusuna göre yüzde 26 civarında olduğunu belirtti. 
     Alman politikacıların, Türk gençlerinin eşit koşullarda okul ve meslek eğitimi görmelerini sağlayarak, işsizliğin üzerine gitmeleri gerektiğini ifade eden Şen, özellikle ağır sanayinin ortadan kalkmaya başlaması ile işsizliğin Türkler arasında yoğun şekilde arttığına dikkati çekti. 
     Türklerin yoğun şekilde yaşadığı Kuzey Ren Vestfalya eyaletinde ağır sanayi sonrası işsizlikle mücadele için farklı programlar geliştirildiğini hatırlatan Şen, şunları söyledi 
     ''TAM tarafından eyaletin Ekonomi Bakanlığı adına oluşturulan Yabancı Girişimciler için Bağlantı Büroları, işsiz yabancılara, kendi işyerlerini kurarak işsizlikten kurtulmaları için işletmelerin kuruluşundan kredi olanaklarına kadar ücretsiz danışmanlık hizmetinde bulunurken, Meslek Eğitimi Projesi kapsamında da, meslek eğitimi yapmakta zorluk çeken yabancı gençler, çalışma dünyasına hazırlanıyor.'' 
     





</TEXT>
</DOC>
