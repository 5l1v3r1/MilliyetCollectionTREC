<DOC>
<DOCNO> 125590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sondun03.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 500'den fazla Müslüman fişlenmeye giderken tutuklandı 
</HEADLINE>
<TEXT>

     ABD'nin ağırlıklı olarak Müslüman ülkelerin vatandaşları için uygulamaya koyduğu ''fişleme'' işlemi çerçevesinde, California eyaletinde ilgili dairelere kayıt yaptırmak isteyen 500'den fazla Müslüman'ın tutuklanarak cezaevlerine götürüldüğü bildirildi. 
     ABD'deki Müslüman ve göçmen dernekleri tarafından medyaya yapılan açıklamalarda, tutuklamaların son 3 günde Los Angeles, San Diego ve Orange County'de olduğu bildirildi. 
     ABD Göçmen ve Vatandaşlık Dairesi INS bürolarına parmak izi ve fotoğraf vermek üzere gelen yüzlerce Müslüman'ın tutuklanarak cezaevlerine götürüldüğü yönündeki haberler, protestolara yol açtı. Çoğunluğunu İran asıllıların oluşturduğu göstericiler, Los Angeles'daki INS bürosunun önünde tutuklamaları protesto ederken, ''Bundan sonra bizi toplama kamplarına mı atacaksınız'' şeklinde sloganlar attılar. 
     INS yetkilileri, tutuklanan kişilerin sayısıyla ilgili açıklama yapmazken, Adalet Bakanlığı da duruma ilişkin bilgi vermedi. 
     ABD'deki insan hakları derneklerinin yetkilileri, bu tutuklamaları, İkinci Dünya Savaşı'nda Japon asıllı Amerikalıların özel kamplarda zorla tutulmalarına benzettiler. 
     ABD'nin terörle mücadele kapsamında başlattığı uygulama çerçevesinde Kuzey Kore'nin yanı sıra 19 Müslüman ülkenin ABD'deki vatandaşları, INS bürolarına kayıt yaptırmak ve düzenli aralıklarla durumlarını bildirmek yükümlülüğünü taşıyor. 
     Uygulama, ilgili ülkelerin 16 yaşından büyük vatandaşlarını kapsıyor. Uygulamaya ilk tabi tutulan ülkeler İran, Irak, Suriye, Libya ve Sudan'ın vatandaşlarının kayıt yaptırmaları için öngörülen süre Pazartesi günü sona ermişti. Tutuklananların, bu sürenin dolmasından sonra kayıt yaptırmaya gelenler olabileceği belirtildi. 
     





</TEXT>
</DOC>
