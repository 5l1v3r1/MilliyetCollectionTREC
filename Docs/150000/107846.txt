<DOC>
<DOCNO> 107846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/yasam/yas04.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatbikat değil resmen’ ayıp 
</HEADLINE>
<TEXT>

Jandarma, hırsızlık suçundan gözaltına aldığı iki gence, kadın iç çamaşırları giydirip kameralar önünde tatbikat yaptırdı .. 
     ZAFER TOKUŞ, MÜJDAT ÇETİN Sakarya DHA 

     Sakarya’nın Geyve ilçesinde jandarma ekipleri, 15 araç, 5 ev ve 2 villayı soydukları iddiasıyla aranan 15 yaşındaki S.K. ve G.K.’yı gözaltına aldılar. 
     Suçlamalardan bazılarını kabul ettikleri belirtilen amca çocuğu olan iki küçük zanlı, tatbikat yaptırılmak üzere Karaçam mevkiindeki Remzi Döker’e ait villaya götürüldü. 
     S.K. ve G.K., tatbikat sırasında villaya nasıl girdikleri anlatırken görevli jandarmalar villadan çalındığı öne sürülen kadın iç çamaşırlarını zanlılara giydirdi. Elbiselerinin üzerine kombinezon giydirilen iki zanlının eline sutyen de verilirken, bu manzara tatbikatı izleyen kameralar tarafından görüntülendi. 
     
     Talimatı kim verdi 
     Sabıkası olmayan iki genç, üzerlerindeki kadın iç çamaşırlarıyla hırsızlığı anlatırken, girdikleri evlerde kadın iç çamaşırlarına sadece bakıp eğlendiklerini söylediler. 
     Yapılan sorgu sonunda S.K. ve G.K.’nın daha önce yoldan geçen araç ve trenleri taşlayarak 2 kişinin yaralanmasına neden olduğu ve Karaçam İlköğretim Okulu’nun bilgisayarını çaldığı anlaşıldı. Çocukların çalıntı eşyayı sakladıkları yerde yapılan aramada toprağa gömülü 200 milyon lira para, birer yüzük, bilezik, kurusıkı tabanca ve bir çift doktor eldiveni bulundu. 
     
     Jandarma Haberimiz yok 
     Geyve Jandarma Bölük Komutanlığı’ndaki görevlilerin de tepkisine neden olan tatbikat sırasında, zanlılara kadın iç çamaşırı giydirilmesi talimatını kimin verdiği ise anlaşılamadı. 
     Olayın ardından Sakarya Valisi M. Cahit Kıraç ile Jandarma Alay Komutanlığı, soruşturma açıldığını açıkladı. 
     
Basına kapalı olmalıydı      Kocaeli Üniversitesi Tıp Fakültesi’nden Prof. Dr. Ayşen Coşkun "Çocukların sorunlu olduğu belli. 18 yaşın altındaki çocuklara yapılacak tatbikatlar basına kapalı olmalı. Amaç cezalandırmak değil tedavi etmektir." 
     S.K’nın babası Salih K "Çocuklar daha 15 yaşında. Hırsızlık yapmışlar. Adalet ve aile olarak biz gereken cezayı veririz. Ama çocuğa kadın iç çamaşırı giydirmek insanlığa ve mantığa sığmaz. Gereken yerlere başvuracağız." 
     



 YAŞAM 
















</TEXT>
</DOC>
