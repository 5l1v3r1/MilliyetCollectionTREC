<DOC>
<DOCNO> 121695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/ekonomi/eko04.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
YATIRIM FONLARI VE BONO 
</HEADLINE>
<TEXT>
HSBC büyük oynuyor 
Bankayla ilişkisi olan her müşteriyi fon yatırımcısı yapma kararında olan HSBC, 2003 yılında 600 milyon dolar portföy büyüklüğü ve yüzde 10 pazar payı hedefliyor 
     SONGÜL HATISARU 

     Yatırım fonları piyasasında büyük bir atağa kalkan HSBC, 2002 yılında ulaştığı yüzde 5,8’lik pazar payıyla en hızlı büyüyen kurumlar arasında yer alıyor. Demirbank’ın satın alınması sürecinde, bu bankanın müşteri portföyüyle birlikte 84 milyon dolara ulaşan fon toplamıyla pazar payı yüzde 2,8 olan HSBC, 2002 yılındaki yüksek büyüme hızıyla sektörde 7. sıraya yükseldi. 
     Şu anda yönettikleri portföy büyüklüğünün 347 milyon dolara ulaştığını söyleyen HSBC Yatırım’ın Genel Müdürü Ahmet Erelçin, yatırım fonlarının banka için stratejik ürün olduğunun altını çiziyor. 2003’te 600 milyon dolar portföy büyüklüğüne ve yüzde 10 pazar payına ulaşmayı hedeflediklerini kaydeden Erelçin, sorularımızı yanıtladı. 
     
     Çok hızlı büyüdünüz. Piyasada nasıl konumlanacaksınız 
     Piyasanın liderliğini hedefliyoruz. Türkiye’nin önemli şehirlerinde bulunan 160 HSBC şubesinde fonlarımız pazarlanıyor. Şube ağının yanı sıra ATM, call center ve internet kanalıyla da fonlarımızı pazarlıyoruz. Amacımız, bu büyük dağıtım kanalını en yüksek kapasiteyle kullanarak pazar payımızı artırmak. Bizim fon piyasasındaki hedeflerimiz çok büyük. 2003 yılında özel emeklilik sistemindeki gelişmeler, fonların da önünü açacak. 
     
     Yabancı sahiplik yapısı fon yönetiminizi nasıl etkiliyor 
     HSBC’nin uluslararası prensipleri çerçevesinde karar alıp portföy yönetimini yapan yatırım komitelerimiz var. Bu komitenin toplantılarına Londra Ofisi de konferans sistemiyle bağlanıyor. Kararlar, tüm global gelişmeler masaya yatırılıp, karşılaştırmalı analizlerden sonra veriliyor. Hisse senedi seçerken mesela sadece iç piyasa ya göre ucuz mu diye bakmıyoruz, diğer ülkelere göre de ucuz mu, yoksa primli mi olduğuna bakıyoruz. 
     
     Yatırımcı A kurumuna değil de neden size gelsin Hizmette bir farklılık yaratabiliyor musunuz mesela 
     80 ülkede, 6 bin şubeyle müşterilerine hizmet veren dünyanın ikinci bankası olmamız yatırımcılara yeterli bir ipucu veriyor. Bizde herşey belli prensiplere bağlı çalışıyor. Portföy yöneticimiz sağ tarafından kalktı, sinirleri bozuktu ve bugün portföy boşalttı diye bir konsept sözkonusu değil. Bizim hedefimiz, müşterilerimizin paralarıyla kumar oynamak değil, yöneterek kazandırmak. Agresif politikalarla büyük paralar kazanılabilir. Ancak piyasalar kötü giderse birikimler bir anda sıfırlanabilir de. Hedefimiz öncelikle ana parayı korumak, enflasyonu yenmek. Ve nihai olarak enflasyon üzerinde getiri sağlamak. 
     
Kriz herkesi finans uzmanı yaptı      Yaşanan 20 yıllık enflasyonist ortam, herkesi iyi bir finansçı yaptı. Finansal analiz yaptığınızda son 5 yılda dolar bazında yüzde 19’la en çok kazandıran yatırım aracının repo olduğunu görüyorsunuz. Doların getirisi ise yüzde 5 olmuş. Ama doların standart sapması çok düşük, yüzde 2. Buna karşılık reponun getirisi yüzde 19, ama standart sapması yüzde 48. Bu da repoda iyi kazandığınızı, ama bazı zamanlarda ana paradan kaybedebildiğinizi gösteriyor. Türk halkı portföyünü yüzde 50 döviz, yüzde 50 Türk Lirası’nda tutarak hem yüksek getiriden faydalanmaya çalışmış hem de bu portföyün dalgalanma riskini azaltmış. 
     
Esnaf konuştu, pozisyon değişti      94 krizinin en hareketli günüydü. Dolar, 42 bine gelmişti. Biz finansçılar, daha fazla gider mi diye kritik yapıyorduk. O gün öğle yemeğinde, arka masamda yemek yiyen ve esnaf diyebileceğim insanlar, Dolar 40 bin lira oldu artık satma zamanı, repo yapalım’ diyorlardı. İşe döndüğümde gerçekten de o gün halktan dolar satışı geldiğini öğrendim. Bizde, pozisyonu değiştirdik hemen. Türk halkı para yönetmeyi iyi öğrendi. O kadar iyi öğrendi ki, finansçılar olarak yatırımcılara özel portföy yönetim hizmeti sunmakta zorluk çekiyoruz. 
     
Fonlar krizlerin şiddetini azaltıyor      Şubat krizinde 20 milyar dolarlık bir fon piyasamız olsaydı mesela, kesinlikle piyasadaki dalgalanma çok daha az olurdu. Bir gemide olduğunuzu düşünün, o gemide herkes iskele tarafına giderse, gemi iskeleye yatıp su almaya başlar. Kurumsal yatırımcıların portföyleri daha durağan olduğu için ve profesyonel fon yöneticileri daha soğukkanlı davrandıklarından gemi bu kadar yatmıyor, su almıyor. 
     

</TEXT>
</DOC>
