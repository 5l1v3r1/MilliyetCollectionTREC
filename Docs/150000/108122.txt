<DOC>
<DOCNO> 108122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sonspo20.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad Türkcan ''Siena'da başarılı olmak istiyorum'' 
</HEADLINE>
<TEXT>

     İtalya'nın Montepaschi Siena takımında ilk sezonunu geçirecek olan Türk basketbolcu Mirsad Türkcan, yeni takımında başarılı olmak istiyor. Milli basketbolcu, ''Her zaman başarıya çok aç bir oyuncuyum'' dedi. 
     CSKA Moskova takımından, antrenörlüğünü Ergin Ataman'ın yaptığı Siena'ya transfer olan Mirsad, İspanya'nın Real Madrid takımından ve Siena'dan teklif aldığını, ancak Ergin hocanın avantajı ve Siena'daki basketbol sevgisi faktörlerinden dolayı İtalya'yı seçtiğini söyledi. 
     Türk basketbolcu, ''Türkiye'de, geçmişte olanlardan dolayı Ergin abi ile kavgalı olduğum yazıldı. Ama bunlar doğru değil. Bence o zamanlar Ergin abi de ben de hata yaptık. Ama aramızda hiçbir zaman sorun olmadı. Burada çok rahat oynayacağıma, Siena seyircisiyle bütünleşeceğime inanıyorum'' dedi. 
     Siena'yı çok güzel bulduğunu belirten Mirsad, ''Bu kadarını beklemiyordum. İnsanlar basketbola çok ilgi duyuyorlar. Şehirdeki birinci spor. Benim için avantaj. Arkadaşlık iyi. Burada takım olacağız'' diye konuştu. 
     Yeni takımı ile 2 yıllık sözleşmesi bulunan Mirsad, ''Takımda ikinci sırada olan bir basketbolcu olsan, bunu kendine kabul ettirememe gibi bir problemin olur mu'' şeklindeki soruyu şöyle yanıtladı 
     ''Ben her zaman çok aç bir oyuncuyum. Benim yapım öyle maalesef. Benim için yine de önemli olan takımdır. Her zaman final oynamak istemem doğal bir şey. Dışarıda benim bir olayımı, barlara gittiğimi, kızlarla dolaştığımı bilen var mı. Ama ben sahada her şeyi yaparım, şov da yaparım. Takımın kazanması için her şeyi yaparım.'' 
     
     ''HAVALARA GİRDİK'' 

     Sözü Türk Milli Basketbol Takımı'na getiren milli basketbolcu, şöyle devam etti 
     ''Bir basketbolcu kariyerinde bir kez Dünya Şampiyonası oynar ya da oynayamaz. Her şeyin şimdi farkına vardım. Geçti ama ben çok üzgünüm. İçimde halen bir uhde var.'' Milli Takım'da hatanın kendisi dahil oyuncularda olduğunu belirten Mirsad, ''Çok büyük bir olay olacaktı, maalesef olmadı. Çok üzülüyorum. Hepimiz, ben dahil kimse fazla ciddiye alamadık, adapte olamadık. Tabii ki şansızlık, sakatlıklar da var. Hidayet orada kendini çok öne çıkarmak istedi. Ama takım olamadık. Takım olmadıktan sonra 10 tane Jordan'ı biraraya getir hiçbir yere varamazsın'' değerlendirmesini yaptı. 
     İbrahim, Hidayet, Hüseyin ve kendisinin Avrupa'da önemli kulüplerde oynayıp isimlerini duyurduktan sonra bir yılda ''havalara girdiklerini'' kaydeden Türk basketbolcu, Milli Takım'ın geleceği için bu havalarının sona ermesi gerektiğini vurguladı. 
     





</TEXT>
</DOC>
