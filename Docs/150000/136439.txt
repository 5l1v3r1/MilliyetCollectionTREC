<DOC>
<DOCNO> 136439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun05.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ta 2 yıllık askeri yönetim planlıyor 
</HEADLINE>
<TEXT>

     ABD'nin, Irak'ta Devlet Başkanı Saddam Hüseyin rejiminin devrilmesini amaçlayan harekatının ardından yönetimin yerel hükümete devrinden önce yaklaşık 2 yıllık bir Amerikan askeri idaresini planladığı belirtildi. 
     ABD Dışişleri Bakan Yardımcısı Marc Grossman, Senato Dış İlişkiler Komitesi'nde yaptığı konuşmada, Irak operasyonunun zorluklar ve belirsizlikler içerdiğini söyleyerek, ''Amerikan ordusu, gerek olduğu sürece Irak'ta kalacak'' dedi. 
     Senatörlerin, operasyonun ardından ABD'nin işgalinin ne kadar süreceğini ısrarla sormaları üzerine Grossman, ''2 yıl kadar'' dedi. 
     Marc Grossman, operasyon sırasında halen Irak içinde bulunan siyasi güçler mevcut Iraklı muhaliflerle geniş katılımlı demokratik bir yapı kurulmasının amaçlandığını kaydetti. Irak'ta geçiş döneminde yöneticilerin harekatın komutanı Orgeneral Tommy Franks'e bağlı olacağı belirtiliyor. 
     Gözlemciler, harekat sonrasında yönetimi hemen devralmak isteyen Iraklı muhaliflerle Grossman'ın açıkladığı Amerikan görüşleri arasında ayrılık bulunduğuna işaret ediyor. Konuşmasında harekat sonrasında Irak'ın toprak bütünlüğünün korunmasında ABD'nin kararlı olduğunu vurgulayan Grossman, şimdiye kadar Washington'ın 19 ülkenin askeri desteğini aldığını da söyledi. 
     





</TEXT>
</DOC>
