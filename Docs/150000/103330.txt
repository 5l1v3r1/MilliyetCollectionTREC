<DOC>
<DOCNO> 103330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sondun06.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Barzani'nin Türkiye'ye karşı tutumu nankörlük" 
</HEADLINE>
<TEXT>

     Irak Türkmen Cephesi Washington Temsilcisi Orhan Ketene, Irak Kürdistan Demokratik Partisi IKDP lideri Mesud Barzani'nin Türkiye'ye karşı tutumunun talihsizlik, yanlışlık ve nankörlük olduğunu söyledi. 
     Ketene, ''Barzani'nin Türkiye'ye karşı bir tutum sergilemesi çok büyük bir yanlışlık, talihsizlik ve nankörlüktür. Barzani unutmasın, kuzey bölgesinin bu şekilde hürriyetine kavuşmasında en büyük sebep Türkiye'dir. Türkiye olmasaydı, bu bölge hürriyetine kavuşamazdı'' dedi. 
     Orhan Ketene, ''Türkiye, Türkmenlere verdiği desteğin 10 mislini IKDP'ye vermiştir. Türkiye'nin bu kadar iyiliğine karşı böyle nankörce davranmak haksızlıktır. Bunlar, IKDP'ye hizmet etmez, zarar verir. Türkiye ile ilişkileri bozmak, uçuruma sürüklemek, güvendikleri bir yer mi var diye soru yaratıyor'' diye konuştu. 
     Ketene, IKDP'nin Kerkük üzerindeki hak iddialarına karşılık da, ''Kerkük Türkmenlerin kalbidir. Biz bu konuda çok hassasız. Kerkük'ü kalkıp Kürt şehri ilan edersen, bu hiç de yaklaşımcı, uzlaşmacı değil. Anayasa taslağında bütün Türkmen ilini Kürt bölgesinde göstermek ilişkileri zehirliyor'' dedi. 
     Erbil'de Türkmenlere yönelik IKDP'den ''günlük sıkıştırmalar'' olduğunu belirten Ketene, kültür merkezlerinin basıldığını, Türkmen televizyonunun kentte çekim yapmasına izin verilmediğini, Türkmenlerin mallarına, sahte belge ve senetlerle el koyulduğunu, Türkmenlerin ekonomik olarak yıpratılmaya çalışıldığını kaydetti. Bu tür hareketlerin yararı bulunmadığını belirten Ketene, Kuzey Irak'ın aslında bir demokrasi merkezi olup Irak'ın imajını yansıtması gerektiğini söyledi. Ketene, ''Irak lideri Saddam Hüseyin'den tek farkları, öldürmeleri yok. Buna karşın hapis, dövme, işkence, kovalama, yıpratma günlük hadiseler'' dedi. 
     
     ''TÜRKİYE'SİZ HAREKATIN BAŞARI ŞANSI ZOR'' 
     Ketene, ABD'nin son üç Irak muhalefeti toplantısına Türkmenleri davet etmemesini de eleştirdi ve en üst düzeyde Amerikalı yetkililere, bu sıkıntılarını ifade ettiklerini söyledi. 
     Orhan Ketene, ''ABD nedense hep Irak Ulusal Kongresi'ni oluşturan gruplar üzerinde duruyor. Güç merkezleri Türkmenler, Asuriler, ordu mensupları ve aşiretleri çağırmıyor. Bu durum ABD'nin planlarına hizmet etmiyor. Bütün güç merkezlerini içermedikten sonra planlarının başarı şansı şüphelidir. Türkmenler memnun olmazsa Türkiye de memnun olmaz ve o zaman harekatın başarı şansı zor'' diye konuştu. 
     Türkiye'yi devreden çıkarmanın ABD'nin işine gelmeyeceğini belirten Ketene, buna karşın Türkmenlerin daima Amerikalı yetkililerden, ''bir sonraki toplantıya sizi de çağıracağız'' sözleriyle oyalandığını ifade etti. Ketene, ''Irak muhalefetinden bazı grupların ısrarla Türkmenleri küçültüp devre dışı bırakma çabaları, neticede onların da işine yaramayacak. Biz, Irak'ın üçüncü büyük milletiyiz'' dedi. 
     ABD'ye geçmişte yapılan hataları tekrar etmemeleri ve güç merkezleriyle iletişim kurmaları telkininde bulunduklarını söyleyen Ketene, ''ABD'nin bir yanlışlığı varsa güç merkezlerini dikkate almadan işi bütünüyle, Washington'a en son çağrılan 6 Iraklı muhalif gruba bırakmaktır'' ifadesini kullandı. 
     
     ''GELECEK AY AVRUPA'DA IRAK KONGRESİ TOPLANIYOR'' 
     Irak Türkmen Cephesi Washington Temsilcisi Ketene, gelecek ay Irak muhalefetinden seçilen kişilerle Avrupa'da, büyük ihtimalle Londra'da bir Irak kongresinin toplanmasının planlandığını kaydetti. 
     Bu kongreye Türkmenlerin de katılmak istediğini belirten Ketene, kendilerine ayrılan yüzde 6'lık kontenjandan rahatsızlık duyduklarını ifade etti. Ketene, daha önceki Irak muhalefeti toplantılarında da Türkmenlere yüzde 6 katılım şansı verilmesine Türkmenlerin şerh koyduğunu, bu oranın, Türkmen nüfusuyla bağlantılı şekilde, yüzde 12-13 olması gerektiğini söyledi. 
     Orhan Ketene, bu konudaki rahatsızlıklarını Irak Kürdistan Yurtseverler Birliği IKYB lideri Celal Talabani, Irak Ulusal Kongresi lideri Ahmed Çelebi ve Anayasal Monarşi Hareketi lideri Şerif Bin Ali ile bizzat görüşerek ilettiğini ve adaletli bir tutum beklediğini ifade etti. 
     





</TEXT>
</DOC>
