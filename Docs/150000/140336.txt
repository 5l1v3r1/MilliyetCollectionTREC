<DOC>
<DOCNO> 140336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko53.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu Tasarruf hesabında 14,3 katrilyon birikti... 
</HEADLINE>
<TEXT>

     Zorunlu Tasarruf olarak bilinen Çalışanların Tasarrufu Teşvik hesabında, 31 Ocak 2003 itibarıyla 1 katrilyon 696,7 trilyon lira anapara ve bunun nemalandırılması sonucu 14 katrilyon 397,6 trilyon lira kümülatif nema gelirine ulaşıldı. 
     Hazine Müsteşarlığı'ndan yapılan açıklamaya göre, hesaba giren paradan 3 katrilyon 554,9 trilyon lirası anapara, şahıs kesintisi ve nema olarak hak sahiplerine ödenirken, 8.9 trilyon lirası ilgili kurumlara iade edildi. Hesaptan, Ziraat Bankası'na da yatırım harcamaları ve komisyon olarak 17 trilyon lira verildi. 
     Hesapta kalan paranın 12 katrilyon 508,6 trilyon lirası çeşitli tahvil ve devlet iç borçlanma senetleri alımı suretiyle nemalandırılırken, 4.9 trilyon lirası 3417 sayılı kanunun ilgili maddesi uyarınca gecikme zammı ile tahsil edilerek, 1 Şubat 2003'te Ziraat Bankası Ankara Merkez Şubesi'ndeki Zorunlu Tasarruf Hesabı'na anapara girişi olarak aktarılacak meblağ ile Ziraat Bankası şubelerinin tasarrufu teşvik hesabı bakiyesini oluşturuyor. 
     Açıklamada, 3417 sayılı kanunun yürürlüğe girdiği Nisan 1988'den Ocak 2003 sonuna kadar olan kümülatif nema oranının yüzde 873.03'e ulaştığı da bildirildi. 
     





</TEXT>
</DOC>
