<DOC>
<DOCNO> 120641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur04.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
HSYK, iş mahkemelerinin yargı çevresini yenıden düzenledi 
</HEADLINE>
<TEXT>

     Hakimler ve Savcılar Yüksek Kurulu HSYK , iş mahkemelerinin yargı çevresini yeniden düzenledi. 
     HSYK'nın konuya ilişkin kararı Resmi Gazete'nin bugünkü sayısında yayımlandı. 
     Kararda, gerek yerel mahkemelerde ve gerekse Yargıtay'ın iş davalarına bakan dairelerinde büyükşehir belediyesi sınırları içerisinde bulunan merkez ilçe ile diğer ilçelerdeki iş uyuşmazlıklarına hangi yer iş veya asliye hukuk mahkemesinin bakacağı konusunda tereddütler bulunduğu belirtildi. 
     Durumun açıklığa kavuşturulması için alınan karara göre, büyükşehir belediyesi sınırları içerisindeki merkez ilçe ile diğer ilçelerin adı ile kurulu ağır ceza merkezlerinde oluturulan müstakil iş mahkemelerinin yargı çevresi, yalnız büyükşehir belediyesi sınırları içerisinde kalan ilçeleri kapsamına alacak biçimde, ağır ceza mahkemesinin yargı çevresi olarak tespit edildi. 
     Büyükşehir belediyesi oluşturulmamış il ve ilçe ceza merkezleriyle ağır ceza mahkemesi bulunmayan büyükşehir belediye sınırları içerisindekiler dahil olmak üzere ilçelerde kurulu müstakil iş mahkemelerinin yargı çevresi ise merkez ilçe ile ilçe idari teşkilat sınırları olarak belirlendi. 
     Müstakil iş mahkemesi kurulmamış olan il merkezleri ile ağır ceza mahkemesi bulunan ve bulunmayan büyükşehir belediye sınırları dışında kalan mülhakatlar da dahil olmak üzere diğer ilçelerde, İş Mahkemeleri Kanunu'ndan kaynaklananlarla özel kanunlarda iş mahkemesinde görüleceği belirtilen iş davalarının yargı çevreleri asliye hukuk mahkemesinin yargı çevresi ile aynı olmak üzere, bir asliye hukuk mahkemesi olan yerlerde bu mahkemelerde, birden fazla asliye hukuk mahkemesi bulunan yerlerde 1 numaralı hukuk mahkemesinde çözümlenecek. 
     Bundan sonra açılacak davalar için gereçli olacak karara göre, bugüne kadar açılmış bulunan davalar açıldıkları mahkemelerde görülmeye devam edecek. 
     





</TEXT>
</DOC>
