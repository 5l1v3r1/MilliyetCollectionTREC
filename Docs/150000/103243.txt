<DOC>
<DOCNO> 103243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/guncel/gun03.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet, memurunu yine bulamadı 
</HEADLINE>
<TEXT>

İşkenceye uğrayan Manisalı gençlerin duruşması beş dakikada ertelendi. Devletin kendi memuruna gönderdiği tebligatın yerine ulaşmadığı belirtildi 
     MEHMED HAKKI ÖZBAYIR Manisa DHA 

     Manisa’da gözaltına aldıkları gençlere işkence yaptıkları iddiasıyla yaklaşık 7 yıldır yargılanan ve aldıkları iki "beraat" kararı da Yargıtay’da bozulan polislerin davası zamanaşımı taktiklerine sahne oluyor. Dün yapılan 42. duruşması da 5 dakika süren davanın Mayıs 2003’te bitmemesi durumunda 7.5 yıllık zamanaşımı süresi dolacak. 
     Aralık 1995’te gözaltına aldıkları çoğu liseli 16 gence işkence yapmakla suçlanan polis memurlarının Manisa Ağır Ceza Mahkemesi’ndeki dünkü duruşmasına sanık polislerden sadece Halil Emir, Engin Erdoğan ve Turgut Demirel katıldı. Erdoğan’ın bundan böyle avukatlığını yapacağını söylediği Haluk Tartu da, duruşmaya katılmasına rağmen vek letnameyi bir sonraki duruşmada alacağını söyledi. 
     Mahkeme, Ankara’da görevli polis Turgut Özcan’a gönderilen, "avukatlarının davadan çekildiğine" ilişkin yazının henüz tebliğ edilmediğinin belirlenmesi üzerine, tebligatın ulaşması için duruşmayı 18 Eylül’e erteledi. Gençlerin avukatı Manisa Baro Başkanı Serhan Özbek de, devletin kendi memurunu bulup tebligatı ulaştıramadığını vurgulayarak, "Sanık tarafının mahkemede sergilediği tablo, davayı zamanaşımına götürmek" dedi. 
     



 GÜNCEL 




















</TEXT>
</DOC>
