<DOC>
<DOCNO> 103675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/siyaset/siy07.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Family’nin bursları Ramsey’den 
</HEADLINE>
<TEXT>

Erdoğan, Ramsey’in sahibi Remzi Gür’ün verdiği bursla çocuklarını okutuyor 
     EKONOMİ SERVİSİ 

     AKP Genel Başkanı Recep Tayyip Erdoğan’ın ABD’de okuyan üç çocuğunun eğitim masraflarını, aralarında Ramsey’in sahibi Remzi Gür’ün de bulunduğu bazı işadamları karşılıyor. Sadece Erdoğan’ın çocuklarına değil, başka çocuklara da burs veren Gür ve arkadaşları, "inançları nedeniyle bunun bilinmesini" istemiyor. Erdoğan’ın Indiana Üniversitesi’nde öğrenim gören kızı Esra ve bu yıl onunla aynı okulda eğitime başlayacak olan diğer kızı Sümeyye ile Erdoğan’ın küçük oğlu Bilal’in ABD’de sürdürdükleri eğitimleri için yılda yaklaşık 100 bin dolara yakın eğitim masrafı olduğu iddia edilmişti. 
     
     Yakın arkadaşlar 
     Ramsey, Kip ve Emilio Bosco’nun sahibi olan, aynı zamanda Müstakil Sanayici ve İşadamları Derneği’nin Londra temsilciliğini yürüten Gür, Erdoğan’a yakınlığıyla biliniyor. Erdoğan, geçen yıl Gür’ün yazlığında kalmıştı. İkilinin arkadaşlığı yıllar öncesine dayanıyor. Daha önceki açıklamalarında Erdoğan ile sadece dost olduğunu söyleyen Gür, "Erdoğan’ın yazlığında kaldığı" yolunda çıkan haberlerle ilgili olarak, "Birçok siyasiyle görüşüyorum ve misafir ediyorum" ifadesini kullanmıştı. Gür, bu isimler arasında Korkut Özal ve Alparslan Türkeş’in de olduğunu söylemişti. 
     



 SİYASET 


















</TEXT>
</DOC>
