<DOC>
<DOCNO> 129943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/yazar/akyol.html </URL>
<DATE> 2003/01/10/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Genelkurmay’ı dinlerken 
</HEADLINE>
<TEXT>

     Yakın zamana kadar bizde "eleştiren" yazarlara kişisel ambargo uygulanır, hele Çevik Bir zamanında falanca yazarları susturmak için gizli "andıçlar" tertip edilirdi. 
     Şimdi ise Genelkurmay Başkanı Org. Hilmi Özkök gazetecileri davet edip "TSK - basın ilişkilerini değerlendirerek, bu ilişkileri daha verimli bir zemine oturtmanın yöntemlerini tartışmak ve belli konulardaki görüşleri paylaşmak" istediğini söylüyor. 
     Komutanlar gazeteciler arasına girip "ters" sorularımıza bile güler yüzle cevap veriyor. 
     Bu açılımlarından dolayı Özkök Paşa ile arkadaşlarını kutluyorum, mesleğimiz adına teşekkür ediyorum. 
     
     KOKTEYLDE Genelkurmay İkinci Başkanı Sayın Org. Yaşar Büyükanıt’a ben de "ters" bir soru sordum Tehlikelerle çevrili bugünkü ortamda ordunun yıpratılmaması gerektiğini söylüyorsunuz, çok doğru... Ama Komutan’ın çok ağır ifadelerle hükümete çatması da devletin zirvesinde sivil - asker gerilimi olduğu izlenimini yaratarak sivil otoriteyi yıpratmıyor mu 
     Sayın Org. Büyükanıt güler yüzle cevap verdi 
     - Hayır. İfadeleri sert diye, hükümete çatmak diye görmeyin. Çok özenli ifadelerle Komutan, Genelkurmay’ın görüşünü açıkladı... 
     Konu YAŞ kararlarının yargı denetimine tabi olması... 127 bin subay ve astsubaydan iki yılda 142 tane irtica şüphelisi tespit edilmiş, kanıtlar incelenerek elemeler yapılmış ve 7’si ihraç edilmiş... "Bu kadar ince eleyip sık dokuyoruz" diyor Büyükanıt... 
     Bana göre, Komutanları ikna eden kanıtlar yargıyı niye ikna etmesin Yargı denetimi "irticai faaliyet" gibi muğlak bir kavram yerine objektif ve somut kıstasların oluşmasını sağlar. 
     
     BAŞBAKAN Gül’ün YAŞ kararına "yargı denetimi olmalı" anlamında şerh yazması da "kanunları uygulama göreviyle çelişir" değildir. Çünkü imzalayarak "uygulama"yı yerine getirmiş, şerh koymakla da siyasi otoritenin görüşünü belirtmiştir. 
     Böyle sorunlar Başbakanlıkla Genelkurmay arasında halledilmelidir. Basına "muhtıra gibi, bomba gibi, ağır uyarı" tarzında geçen açıklamalar, korkarım Türkiye’nin AB üyeliğine karşı olanları cesaretlendirir 
     Sayın Komutan’ın 1950’lerde "Cezayir’deki kurşuna dizme olayını Fransız basınının yazmamasını" övmesi gibi bazı görüşlerine katılmıyorum. Türbanın irtica değil modernleşme simgesi olduğu yolundaki sosyolojik araştırmaları önemsiyorum... 
     Elbette görüş farkları olacak... Modernleşme, yani orta sınıf ve açık toplum haline gelme süreci kaçınılmaz olarak çoğulcu toplumun ortaya çıkmasına yol açar. Onun için modern toplumlar aynı zamanda demokrattır. 
     Ordu elbette kendi hiyerarşisi içinde düşünür, ama tabiaten çoğulcu olan kamuoyunu ve kitle iletişimini giderek daha fazla bir önemsemesi sevindiricidir. Bu süreç zamanla daha da gelişecektir. 
     
     







Genelkurmay’ı dinlerken 


"Kimbilir nerde, nasıl, kaç yaşında..." 


Gel de çıldırma 


Kırmızı hatlar 


Özkök Paşa’nın konuşması üzerine... 


Fay hattı 


Eğitimin en önemli sorunu 2 


Üniversite reformu 2 


Asker "siyasi karar" istiyor... 


Askeri konularda doğru bilgi ihtiyacı 


Halk dalkavukluğu... 


Özkök, ordu, Irak 


Özal’dan beri en büyük Davos çıkartması 


Dün kaç kişi öldün sen 


Cumhuriyet tarihimizin en büyük sorunları ile karşı karşıyayız 


</TEXT>
</DOC>
