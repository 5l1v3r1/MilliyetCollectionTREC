<DOC>
<DOCNO> 110760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/soneko16.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine garantili dış borç stoku 6.1 milyor dolar oldu 
</HEADLINE>
<TEXT>

     Kamu kurum ve kuruluşları ile yerel yönetimlere ''Hazine garantisi'' altında sağlanan dış borç stokunun, 30 Haziran 2002 yılı itibarıyla, 6.1 milyar dolar olarak gerçekleştiği açıklandı. 
     Hazine Müsteşarlığı'ndan yapılan yazılı açıklamada, 2002 yılı ilk yarısına ait stok rakamlarının, 2001 yılı sonuna göre 160 milyon ABD Doları tutarında bir artış kaydettiği belirtildi. 
     Açıklamada şöyle denildi 
     ''Bilindiği üzere, 2002 yılı Bütçe Kanunu'nda 500 milyon ABD Doları belediyelere ve 4 milyar ABD Doları da diğer kamu kurum ve kuruluşlarına olmak üzere, toplam 4,5 milyar ABD Dolarlık Hazine garantisi limiti yer almaktadır. Bu çerçevede, 2002 yılı ilk 6 ayında 209 milyon ABD Doları KİT'lere, 32 milyon ABD Doları yerel yönetimlere olmak üzere toplam 241 milyon ABD Dolar tutarında kredi sağlandı.'' 
     
     BORÇLU KATEGORİSİ VE VADE YAPISI 
     Borçlu kategorisi itibariyle stok verileri Aralık 2001 yılı dönemine kıyasla incelendiğinde, KİT'lerin borç stokunda 103 milyon dolar, fonların borç stokunda 103 milyon dolar ve Bankaların borç stokunda 71 milyon dolar artış olurken, yerel yönetimlerin borç stokunda ise 120 milyon dolar azalma gözlendi. 
     Hazine garantili borçların 2002 yılının ilk altı aylık döneminde gerçekleşen ödemeler de dikkate alınarak yapılan yıllık borç servisi projeksiyonunda ise 218 milyon ABD Doları faiz, 1 milyar 259 milyon ABD Doları anapara ödemesi olmak üzere, toplam 1 milyar 477 milyon ABD Doları tutarında Hazine garantisini haiz dış borç geri ödemesi öngörülüyor. 
     Garantili dış borç stokunun vade yapısı incelendiğinde, kamu sektöründe yer alan KİT'ler ve fonların dış borç stoğunda bulunan borçlardan, vadesi 1 yıldan az olanlar ile 10 yıldan fazla olanların payının azalıp, vadesi 1-5 yıl olanların payının arttığı, buna karşılık yerel yönetimler bulunan borçlardan vadesi 1-5 yıl ve 5-10 yıl olanların payının azıldığı, vadesi 1 yıldan az olanlar ile 10 yıldan fazla olanların payının arttığı, yatırım ve kalkınma bankalarının borç stoğunda bulunan borçlarında ise tüm vadelerde artış olduğu görülüyor. 
     





</TEXT>
</DOC>
