<DOC>
<DOCNO> 148446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/ekonomi/eko03.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasete müdahale görüntüsü vermeyiz 
</HEADLINE>
<TEXT>

Koç Holding’in yeni Yönetim Kurulu Başkanı Mustafa Koç, "Vehbi Koç’un nasihatine uyup, hükümetin çeşitli kurumlarıyla ve siyasi partilerle aynı mesafede duracağız" dedi 
     EKONOMİ SERVİSİ 

     Koç Holding’de bayrağı babası Rahmi Koç’tan devralan Mustafa Koç, dedesi Vehbi Koç’un nasihatlerine uyarak, bundan sonra siyaset dışı kalacaklarını açıkladı. Geçmişte Koç Holding siyasete müdahale ediyor’ şeklinde yanlış izlenim oluştuğunu belirten Koç, "Zaman zaman böyle değerlendirmelerle karşılaştığımız oluyor. Bizim politize olduğumuz iddia ediliyor. Bundan sonra daha dikkatli olup hükümetin çeşitli kurumlarıyla ve siyasi partilerle aynı mesafede duracağız. Partiler dışı ve tarafsız politika izleyeceğiz. Vehbi Koç’un devlet işlerine karışmayın, devletle iş yapmayın nasihatine uyacağız" dedi. 
     Koç Holding CEO’su Bülent Özaydınlı ise Vehbi Koç’un geleneğinde yer alan çeşitli konularla ilgili kamu yöneticilerine yazılı olarak görüş bildirme geleneklerinin ise süreceğini açıkladı. 
     
     Doğalgaz dağıtımıyla ilgiliyiz 
     Geçen hafta yapılan genel kurulda Koç Holding’in Yönetim Kurulu Başkanlığı görevine seçilen Mustafa V. Koç, Koç Holding CEO’su Bülent Özaydınlı ile gazete yöneticileri ve yazarlarıyla bir araya geldi. Toplantıda, Koç Holding’deki değişimi ve grubun hedeflerini anlatan Koç, kurumsallaşma çalışmaları çerçevesinde ailenin yönetimden yavaş yavaş uzaklaştığı bir süreç yaşandığını söyledi. 
     Bülent Özaydınlı’nın bu anlamda holdingin ilk gerçek CEO’su olduğunun altını çizen Koç, yeni kurulan Aile Ofisi’yle ilgili bir soruya "Aile Ofisi’nin günlük yönetimle alakası olmayacak. Bunun Avrupa’da örnekleri var. İtalya’da Agnelli’ler, İsveç’te Vallenberg’lerde de benzeri örnekler var. Hissedarların hakkını koruyacak kurumsal geleneğin hatırlanmasını sağlayacak bir model" dedi. 
     Özaydınlı, özelleştirmede Aria konusunda yaşanan olumsuzluğun ciddi sorun yarattığını, kendilerinin Amerikalı ortakla yürüttükleri iki enerji projesinin devlet tarafından tek taraflı olarak iptal edilmesinin de kendilerini olumsuz etkilediğini söyledi. Özaydınlı, "Özelleştirmeye eskisi kadar sıcak yaklaşmasak da, doğalgaz dağıtımlarıyla ilgiyiz’’ dedi. 
     
Tofaş, 2005’te dünyaya yeni model üretecek      Koç Holding CEO’su Bülent Özaydınlı, Tofaş’ın Doblo’dan sonra yeni model üretip üretmeyeceği şeklindeki bir soruya "2005 yılı için uluslararası pazar için planlanan bir yeni modelimiz söz konusu olabilecek’’ yanıtını verdi. Bilişim ve perakende alanında tüketiciye yakın bir kuruluş olarak yeni çalışmalar yaptıklarını belirten Özaydınlı, "Paro markasıyla Akbank’la yeni bir çalışma başlattık. Yeni birçok kuruluşla da çalışmalar yapacağız’’ dedi. 
     
100 bin liralık kur artışı 100 milyon dolar yük...      Dolardaki artışın maliyetlere olumsuz yansıdığını söyleyen Mustafa Koç, "Dolardaki her 100 bin liralık artış Ford Otosan’a 100 milyon dolarlık yük bindiriyor" dedi. Koç, Ortadoğu’daki gelişmelerle ilgili olarak maliyeti kontrol için bazı çalışmalar yaptıklarını da söyledi. 
     Bülend Özaydınlı ise Koç Holding’in dolar tahmininin 1 milyon 950 bin lira olduğunu belirterek, "Bir hafta önceye kadar dolarda önemli bir sapma söz konusuydu. Ama bugün tahminlerimize uygun bir seyir izliyor. Biz savaş sırasında dolarda bir yükselme, sonucunda da bir düşme hesaplıyorduk. Ona uygun bir gelişme oluyor" dedi. 
     
Koç’tan TÜSİAD Başkanı Tuncay Özilhan’a destek      TÜSiAD Başkanı Tuncay Özilhan’ın Kıbrıs konusundaki görüşleri hakkında sorulan bir soruyu yanıtlayan Mustafa Koç, Özilhan’ı destekler tarzda konuştu. Tuncay Özilhan’ın Kıbrıs konusundaki mesajlarının içeriğine katıldığını belirten Koç, "Herkesin üslubu farklı olabilir. Ben şahsım adına içeriğine katılıyorum. Tuncay Bey’in konuşmasının sadece bir kısmı öne çıkarıldı. Bu yüzden haksızlık yapıldı. Bence Kıbrıs konusu çözülmeli’’ dedi. 
     


SİYASET 




















</TEXT>
</DOC>
