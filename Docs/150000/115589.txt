<DOC>
<DOCNO> 115589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sondun07.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya seçimlerinde Türk kökenli adaylara yoğun ilgi 
</HEADLINE>
<TEXT>

     Avusturya'da 24 Kasım'da yapılacak erken genel seçimlerde siyasi partiler, Türk kökenli yaklaşık 20 bin seçmenin oylarını alabilmek için 12 Türkü aday listelerine aldı.. 
     Sosyalist Parti SPÖ 8 Türk kökenli vatandaşı aday gösterek bu konuda başı çekerken, Yeşiller Partisi 2, hıristiyan demokrat eğilimli Halk Partisi ÖVP ve Komünist Parti KPÖ birer kişiyi aday gösterdiler. 
     Nurten Yılmaz, Gülnaz Yılmaz, Şafak Akçay, Selma Yıldırım, Aziz Gülüm, Akan keskin, Mustafa Yenici ve Haydar Sarı Sosyalist Parti'den, Alev Korun ve Şenol Akkılıç Yeşiller Partisi'nden, Şirvan Ekici Halk Partisi'nden ve Mustafa Çiçek Komünist Parti'den aday oldular. 
     Türk kökenli adaylar yoluyla Türk lokal ve derneklerinde toplantılar düzenleyen partiler, bugüne kadar Türk işçilerden yabancı oldukları gerekçesiyle esirgenen birçok hakkı tanıyacakları vaadinde bulundular. 
     Partilerin vaatleri arasında, yabancıların Almanca öğrenme zorunluluğunun kaldırılması, yabancılara belediye konutlarında ikamet hakkı verilmesi, aile birleştirilmesinde kontenjanın kaldırılması, iş, eğitim ve sosyal haklar konusunda eşitlik sağlanması bulunuyor. 
     Viyana Büyükelçisi Mithat Balkan, Türk gazetecilerle toplantısında, Avusturya'da seçme hakkına sahip Türk kökenli vatandaşlara, seçime ilgi göstermeleri ve siyasi haklarını kullanmaları çağrısında bulundu. 
     





</TEXT>
</DOC>
