<DOC>
<DOCNO> 123362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sonspo19.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş lider... 
</HEADLINE>
<TEXT>

     Birinci Süper Futbol Ligi'nde, ilk yarının son haftasına girilirken Beşiktaş, 1 maç eksiğine karşın yeniden liderliğe yükseldi. 
     34 gol atılan ligin bu haftasında yapılan derbi maçta, ilk 2 sırada yer alan takımlardan haftaya lider olarak giren Galatasaray, Ali Sami Yen Stadı'nda, haftaya 2. sırada giren Beşiktaş'a tek golle 1-0 yenilince Beşiktaş, 35 puana ulaştı ve 1 maç eksiğine karşın 2 puanlık farkla zirveyi 1 hafta aradan sonra Galatasaray'dan devraldı. 33 puanlı Galatasaray ise yeniden 2. sıraya indi. 
     Şampiyonluk adaylarından 1 maçı eksik Fenerbahçe, deplasmanda son sıralardan kurtulma mücadelesi veren Diyarbakırspor'a 3-0 yenilince, 31 puan ve averajla 4. sıraya inerken, deplasmanda Samsunspor'a 7-2'lik üstünlük sağlayıp 31 puana yükselen Gençlerbirliği, 31 puan ve averajla 3. sıraya çıktı. 
     Ankara'da seyircisiz yapılan maçta Ankaragücü'ne 5-3'lük sonuçla boyun eğen Gaziantepspor ise 30 puanla 5. sıraya indi. 
     16. haftada 6 maçı evsahibi, 3 maçı da deplasman takımları kazandı ve berabere biten maç olmadı. 
     Gol krallığı yarışmasında bu hafta da 2 gol atan Bursasporlu Okan, 13 golle ilk sırada yer alırken, bu futbolcuyu 11 golle Gaziantepsporlu Viola, 9'ar golle Fenerbahçeli Washington, Gençlerbirliği'nden Ahmet Hassan ve Ankaragücü'nden Augustine izliyor. 
     





</TEXT>
</DOC>
