<DOC>
<DOCNO> 126498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/spor/aspo.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BERMUDA ŞAŞ ÜÇGENİ 
</HEADLINE>
<TEXT>

Fenerbahçe ve Beşiktaş’ın, Hasan Şaş’ı transfer edebilmek için gizli operasyon yürütmesi Galatasaray’ı kızdırdı. Yönetimin bu nedenle acilen Revivo kozunu oynadığı iddia edildi 
     ERHAN TELLİ 

     Gizli operasyon 
     GALATASARAY’DA henüz sözleşme imzalamayan ve sezon sonunda mukavelesi bitecek olan Hasan Şaş’a, Fenerbahçe ile Beşiktaş’ın kancayı taktığı öğrenildi. Her iki kulübün de Hasan’ı alabilmek için gizli operasyona başladıkları ve sezon sonu gelmeden transferi bitirmeyi hedefledikleri bildirildi. Özellikle Fenerbahçe Başkanı Aziz Yıldırım’ın, yakın çevresine bu oyuncuyu mutlaka takımda görmek istediğini söylediği de ileri sürüldü. 
     
     Revivo tuzağı 
     GELİŞMELERDEN haberdar olan ve büyük rahatsızlık duyan Galatasaray yönetiminin Revivo’ya bu yüzden kancayı taktığı, böylece ezeli rakibinin Hasan Şaş’tan vazgeçmesini sağlamayı planladığı belirtildi. Sarı - Kırmızılı kulüp, Fenerbahçe’nin ardından Beşiktaş’ın da Hasan konusunda devreye girmesi üzerine ikinci kez köşeye sıkıştı. Rumen hocanın eski öğrencisi için yönetime baskı yaptığı ve hızlı hareket edilmesini istediği ifade edildi. 
     
     Astronomik ücret 
     BEŞİKTAŞ’IN da Hasan Şaş’la görüşmek için uygun ortam aradığı ve yıldız oyuncunun aklını çelebilmek için astronomik bir transfer ücreti ödemeye hazır olduğu iddia edildi. Galatasaray’ın devre arasında Hasan Şaş ile masaya oturacağı ve transferi noktalamaya çalışacağı belirtildi. Ayrıca Sarı - Kırmızılı yönetimin ezeli rakiplerini bu konuda sert bir dille uyarıcağı da kaydedildi. 
     



 SPOR 























</TEXT>
</DOC>
