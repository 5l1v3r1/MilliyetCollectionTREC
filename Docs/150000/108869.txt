<DOC>
<DOCNO> 108869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sonspo13.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Ahmet'i süresiz kadro dışı bıraktık" 
</HEADLINE>
<TEXT>

     Beşiktaş Futbol Takımı Menajeri Sinan Engin, FK Sarajevo maçından sonra teknik direktör Mircea Lucescu ile tartışan Ahmet Yıldırm'ı süresiz kadro dışı bıraktıklarını açıkladı. 
     BJK Nevzat Demir Tesisleri'nde takım kaptanları Sergen ve Tayfur'un yanı sıra, İbrahim ile birlikte basın toplantısı düzenleyen Sinan Engin, Ahmet Yıldırım'ı süresiz kadro dışı bıraktıklarını ve bu futbolcunun PAF takımıyla antrenman yapacağını söyledi. 
     Engin, Ahmet Yıldırım'ın FK Sarajevo maçından sonra Lucescu ile sürtüştüğünü ifade ederek, şöyle konuştu 
     ''Takımın patronu Lucescu'dur. Her futbolcu ona saygılı olmak zorunda. Hiçbir futbolcu hocaya el kol hareketi dahi yapamaz. Problem varsa, parmağımızı basıyoruz, ortadan kaldırıyoruz. Problem yaratan oyuncu aramızda olamaz.'' Ahmet Yıldırım'ın sinirli bir anında böyle davranmış olabileceğini belirten Engin, ''Gelir hocasıyla konuşursa, affedilebilir. Ama bu ne zaman olur bilemem'' dedi. 
     
     ''DİSİPLİNDEN ASLA TAVİZ VERMEYİZ'' 
     Engin, takımda disiplinden asla ödün vermeyeceklerini belirterek, ''Taraftarlara hareket yapan İbrahim ile el kol hareketlerinde bulunan Pancu'yu yönetime rapor edeceğim. Gereken kararı yönetim kurulumuz verecektir'' diye konuştu. 
     Engin, Nouma'nın davranışları nedeniyle şu ana dek ceza almaması konusundaki bir soruyu şöyle yanıtladı 
     ''Pascal Nouma'ya İstanbulspor maçının neticesi farklı olsaydı ceza verebilirdik. Ondan bunu bir daha tekrarlamamasını ve kesinlikle bir daha kart görmemesini istedim. Yine böyle davranırsa, bu sefer durum farklı olur.'' 
     
     ''TARAFTARLARIMIZ BİZE DESTEK OLSUN'' 
     Engin, takımın UEFA Kupası'ndan elenmediğini, ligde de iyi durumda olduğunu belirterek, taraftarlardan takıma sahip çıkmalarını istedi. 
     ''Beşiktaş'ta kötü giden birşey yok'' diyen Engin, şöyle devam etti 
     ''Sarajevo maçının ilk 45 dakikasında çok iyi oynadık. Ama ikinci yarı konsantrasyon eksikliği ve yorgunluk nedeniyle berabere kaldık. İç sahada seyircimizin baskısı futbolcularımızı olumsuz etkiliyor. Geçen sezon iç sahada 25 puan kaybettik. Taraftarlarımızdan takıma ve futbolculara destek olmalarını istiyoruz. Ocak ayına kadar transfer imkanı yok. Yolumuza bu futbolcularla devam edeceğiz. Sarajevo maçındaki 45 dakikayı 90 dakikaya yayarsak, yenemeyeceğimiz takım yok. Bazı oyuncuları taraftarlarımız sevmeyebilir. Ama lütfen takımı desteklesinler.'' Teknik direktör Lucescu'nun takımın çok çabuk iyi olmasını istediğini ve bu yüzden acele davrandığını anlatan Engin, ''En iyi 11'i kurmak istiyoruz. Biz yolumuzda kararlıyız. Futbolcularımıza ve hocamıza güveniyoruz. Saha içinde eksiklerimiz olabilir. Ama saha dışında yok. Şu anda 5 oyuncumuz sakat'' diye konuştu. 
     Engin, kaleci Cordoba ile ilgili eleştirilere de değinerek, Kolombiyalı kalecinin riskli davrandığı pozisyonların olabileceğini ve gerekirse onu da dinlendirebileceklerini söyledi. 
     Lucescu'nun, Galatasaray'ı geçmeleri gerektiğini söylediğini, ama bunun yanlış anlaşılmaması gerektiğini ifade eden Engin, sarı-kırmızılı takımdan daha iyi olmak istediklerini kaydetti. 
     Engin, FK Sarajevo maçından sonra kulüp ikinci başkanı Hüsnü Güreli'nin kendisine, ''Futbolcularımızın hiçbir eksiği yok. Bir sorun mu var '' diye sorduğunu, kendisinin de ona, takımın yavaş yavaş iyi sonuçlar alacağını söylediğini kaydetti. 
     Engin ayrıca, sakatlığı nedeniyle Almanya'da tedavi olan İlhan Mansız'ın gelecek hafta içinde İstanbul'a geleceğini ve Gaziantepspor maçında forma giyebileceğini sözlerine ekledi. 
     
     İBRAHİM ''HERKESTEN ÖZÜR DİLİYORUM'' 
     FK Sarajevo maçında oyundan alındıktan sonra taraftarlarla tartışan İbrahim ise, bu hareketinden dolayı herkesten özür dilediğini söyledi. 
     İbrahim, maçın 2-0'dan 2-2'ye gelmesinin kendisini sinirlendirdiğini ifade ederek, ''Herkesten özür diliyorum. İyi bir Beşiktaşlıyım. 3 yıldır bu formayı sırtımdan çıkartmadım. Bazı hatalarımız oluyor. Ama taraftarlarımız da bize destek olmalı. Yapmamam gereken bir hareket yaptım. Artık bir daha olmayacak'' diye konuştu. 
     Sinan Engin de İbrahim ile ilgili olarak, ''Beşiktaş takımının ona ihtiyacı var. Taraftarlarımız ona da sahip çıkmalı'' dedi. 
     Sergen ise İbrahim'in, 2-2'lik sonucun tek sorumlusu olmadığını ifade ederek, ''Sahada 11 kişi oynuyoruz. Takım olarak sorumluluğu üzerimize alıyoruz. Özelikle ben ve Tayfur. Her maça kazanmak için çıkıyoruz. Beşiktaş camiasının seyirci, futbolcu ve yöneticisiyle birlik ve beraberlik içerisinde olması lazım. Rakibi orada yenecek güçteyiz. Kaybedilmiş birşey yok'' diye konuştu. 
     Sergen, bir gazetecinin, köşe atışı sırasında Lucescu ile aralarında ne geçtiğini sorması üzerine, ''Maçtan önce hocamız kornerleri paslaşarak kullanmamızı istemişti. Ama çok korner kullandığımız için rakip buna uyandı. Hoca bana 'Neden paslaşarak kullanmıyorsunuz ' diye sorucunda, ben de rabinin uyandığını söyledim'' dedi. 
     Tayfur da Göztepe ve FK Sarajevo maçlarında kendilerine yakışmayacak sonuçlar aldıklarını ifade ederek, ''Sergen ile ikimizin görevi takım içindeki diyaloğu kurmak. Takımda sorun yok. Ahmet Dursun ile Pancu arasında problem bulunmuyor. Yarın yeni bir başlangıç yapacağız. Trabzonspor maçında seyircimizle barışcağız'' dedi. 
     
     LUCESCU KATILMADI 
     Basın toplantısına katılacağı açıklanan teknik direktör Lucescu, toplantıda yer almazken, Engin ve futbolcular da toplantıya 25 dakika geç geldi. 
     Sinan Engin, basın mensuplarının, ''Basın bültenlerinde Lucescu'nun da toplantı yapacağı bildirilmişti. Neden gelmedi Bir sorun mu var '' şeklindeki soruları üzerine, ''Hayır, hiçbir sorun yok. Hocamızın geleceği kesin değildi'' dedi. 
     Toplantıya geç kalmalarıyla ilgili sorulan soruya önce ''Futbolcular yemek yediği için geciktik''diyen Engin, bu konudaki soruların tekrarlanması üzerine, ''Kendi aramızda özeleştiri yaptık. Bu yüzden biraz geç kaldık'' diye konuştu. 
     





</TEXT>
</DOC>
