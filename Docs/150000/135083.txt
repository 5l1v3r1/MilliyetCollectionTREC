<DOC>
<DOCNO> 135083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur06.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK, İşte böyle batıyor... 
</HEADLINE>
<TEXT>

     SSK Ankara Göz Hastalıkları Merkezi ve Göz Bankası'na, bozulan lazer cihazı yerine 160 milyar liralık ödenek sağlanıp yeni cihaz alınamayınca, 7 aylık sürede çeşitli hastanelere sevk edilen hastalar için 1 trilyon lira ödeme yapıldı. 
     Başbakanlık Yüksek Denetleme Kurulu'nun raporuna göre, Ankara Göz Hastalıkları Merkezi ve Göz Bankası, Sağlık İşleri Genel Müdürlüğü Malzeme ve Satınalma Dairesi Başkanlığı'na 7 Mayıs 2002'de bir yazı göndererek, acil olarak 84 adet tıbbi cihaz ve aletin satın alınmasını istedi. SSK içerisindeki yazışmaların sonunda, Tıbbi Donanım İlaç ve Eczacılık Dairesi Başkanlığı'ndan gönderilen yazıda, yıllar itibariyle ödenek yetersizliği nedeniyle çoğu temin edilemeyen tıbbi cihaz ve alet ihtiyaçlarının bir birikim oluşturduğu belirtilerek, "2002 yılı yatırım programında Kuruma verilen makine techizat ödeneği ile bu birikimin karşılanamayacak duruma geldiği, yeterli ödenek sağlanana kadar cihaz ve alet tahsislerinin ikinci bir talimata kadar durdurulduğu ve bu konu için talepte bulunulmaması" istenildi. 
     1 TRİLYONLUK ZARAR ARTABİLİR 
     YDK Raporuna göre, hastanenin lazer cihazının bozuk olduğu 2002 Mayıs ayından itibaren geçen 7 aylık sürede üniversite ve Sağlık Bakanlığı hastanelerine yapılan sevk nedeniyle, taşradan refakatli gelen hastalara ödenen yolluklarla birlikte SSK'nın yaklaşık 1 trilyon lira ödemede bulunduğu, bir adet Argon Lazer ve bir adet Yağ lazer cihazlarının ise 160 milyar lira olduğu bildirildi. 
     YDK'nın raporuna göre, bozuk olan bu lazer cihazı için "olur" ancak 13 Kasım 2002 tarihinde çıktı ancak 160 milyar liralık lazer için 100 milyar lira tahsis ediliyordu. 
     YDK'nın raporunda şöyle denildi 
     "Görüleceği üzere, ödenek sıkıntısı nedeniyle alınmayan cihazlar sonucunda, dışarıya yapılan sevkler için Kurumun ödediği 1 trilyon liralık giderle bu cihazlardan 6'şar adet alınması mümkün olduğu halde 7 ay sonra birer adeti 160 milyar lira olan cihazlar için 100 milyar lira ödenek verilerek cihazların alınmasına karar verilmiştir. Kurumun yaptığı bu uygulamanın, tasarruf olduğunu söylemek mümkün olmadığı gibi, cihazların alınması için gerekli ödenek sağlanmadığından 1 trilyon liralık kayıp daha üst rakamlara yükselecektir." 
     





</TEXT>
</DOC>
