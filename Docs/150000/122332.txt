<DOC>
<DOCNO> 122332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur03.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilcilere uyarı ''Yola bir gün önce çıkın, erken dönün...'' 
</HEADLINE>
<TEXT>

     Ankara-İstanbul karayolunun Bolu Dağı bölümünde, bayram tatili süresince ''video kameralı radar'' ile trafik kontrolü yapılacak, fazla yolcu ve yük taşıyan araçlara karşı denetim artırılacak. 
     Bolu Bölge Trafik Müdürü İbrahim Taşlı,soruları yanıtlarken, sorumluluk bölgelerinden geçen yolların kontrol altında tutulması için Emniyet Müdürü Uğur Gür'ün de bulunduğu bir komisyon oluşturulduğunu söyledi. Taşlı, ''Komisyonun kararları doğrultusunda bayram tatilinde 22 ayrı noktada trafik denetimi yapılacak. Ekiplerimiz bayramda fazla yolcu ve yük denetimlerini sıklaştıracak. Özelikle yolcu otobüsleri ve kamyonlara yönelik denetim artacak'' dedi. 
     Bolu geçişini kullanan sürücülere broşürlü uyarı yaptıklarını anlatan Taşlı, alkollü araç kullanan sürücülerin araçlarının trafikten men edileceğini anımsattı. Taşlı, ''İnsanlar sevdiklerine kavuşmak için aşırı hız yapıyor. Sürücüler sevdiklerine sağlıklı bir şekilde kavuşmak istiyorlarsa uyarılarımızı dikkate alsınlar'' diye konuştu. 
     
     SÜRÜCÜLERE UYARILAR 

     İbrahim Taşlı, Bayram tatiline çıkacak sürücülere şu uyarılarda bulundu 
     -Yola çıkmadan önce, her türlü hava ve yol şartlara göre aracınızın bakımını mutlaka yaptırın. 
     -Mevsim şartlarını dikkate alarak aracınızda mutlaka zincir, çekme halatı, takoz bulundurun. 
     -Bolu geçişini kullanırken, sisli bölümlerde aracın hızı azaltılmalı, sis lambalarını yakılmalı ve hız limitlerine uyulmalı. 
     -Sürücüler, yolculuk boyunca sabırlı olmalı, aceleci davranarak kesinlikle hatalı sollama yapmamalı, öndeki aracı kesinlikle yakın takip etmemeli. 
     -Tatile çıkan ve araç kullanan sürücüler, yolcukları süresince rehavet verecek ağır yemeklerden sakınıp, aperatif yiyecekleri tercih etmeliler. 
     -Sürücüler yolculuklarını, trafik bakımından yoğun olan tatilin birinci ve son gününe bırakmamalı, yola tatilden bir gün önce çıkmalı ve dönmeliler. 
     





</TEXT>
</DOC>
