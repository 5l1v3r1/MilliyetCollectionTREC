<DOC>
<DOCNO> 143695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo20.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de kadro arayışı sürüyor... 
</HEADLINE>
<TEXT>

     Fenerbahçe'de 5 futbolcunun kadro dışı bırakılmasının ardından teknik sorumlu Oğuz Çetin'in yeni kadro arayışı sürüyor. 
     Çetin, bugünkü antrenmanda çift kale maçta, dünkü çalışmada savunmada görev verdiği Bilal'in yerine, sakatlığı geçen Mirkoviç'i, forvette de Beschastnykh'nin yanında Serhat'a yer verdi. 
     Antrenman maçında 11 kişilik kadroyu Rüştü, Ali Güneş, Mustafa, Mirkoviç, Cem, Tuncay, Hakan, Ceyhun, Rebrov, Serhat ve Beschastnykh'ten kuran Oğuz Çetin, daha sonra Cem'in yerine Erhan Albayrak, Beschastnykh'nin yerine de Kemal'i as takıma alırken, Rebrov'u Serhat'ın yanına çekti. 
     Fenerbahçe, hafta sonu Altay ile yapacağı maçın hazırlıklarını bugün gerçekleştirdiği tek antrenmanla sürdürdü. 
     Samandıra Tesisleri'nde yaklaşık 1,5 saat süren idmanda futbolcular, 3 takım halinde dar alanda çift kale maçlar yaptıktan sonra tam sahada taktik maçı oynadı. 
     Adeta kıran kırana geçen antrenman maçında zaman zaman sakatlıklar yaşanırken, idmanın sonuna doğru ayak bileğine darbe alan Fatih çalışmayı bırakarak tesislere girdi. 
     Fenerbahçe Kulübü Başkanı Aziz Yıldırım, Futbol Şube Sorumlusu Sadettin Saran ile birlikte Samandıra Tesisleri'ne gelerek antrenmanı izledi. 
     





</TEXT>
</DOC>
