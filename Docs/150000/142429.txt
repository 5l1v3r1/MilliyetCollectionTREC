<DOC>
<DOCNO> 142429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun13.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD... Polisleri öldüren zanlılar kadın kılığında kaçmak istedi... 
</HEADLINE>
<TEXT>

     New York'ta, silah kaçakçılarıyla mücadele ekibinde görevli 2 detektifi, başlarından kurşunlandıkları ölüm tuzağına çeken kişi, kadın kılığında olay yerinden kaçmaya çalışırken bindiği feribotta yakalandı. 
     Polis, bu kişiyi, dikkatli bir kadın sayesinde yakaladıklarını açıkladı. 
     Polislere ölüm randevusunu ayarlayan 19 yaşındaki Omar Green adlı kişi, çifte cinayetin işlendiği Staten Island adasıyla New York kenti arasında işleyen feribotun yolcularından bir kadının dikkatini çekti. Durumdan polisi haberdar eden kadın, ''bu ya kadın kılığına girmiş bir erkek ya da hayatımda gördüğüm en çirkin kadın'' diyerek, ihbarda bulundu. 
     Polisler bunun üzerine, New York iskelesine yanaşmak üzere bulunan gemiyi açıkta durdurarak Staten Island adasına geri döndürdüler. Burada yolcuları ikişerli gruplar halinde ayırarak karaya çıkmalarına izin veren polis ekipleri, başında sarı peruk, üzerinde kadın elbisesi ve içi doldurulmuş sütyen bulunan Green'i yakaladı. 
     Green'i sorguya alan polis, kısa sürede olayla ilgili Ronell Wilson 19 , Michael Witton 19 ve Jessie Jacobs'u 17 da ele geçirdi. 
     
     ÖLÜM CEZASI İSTENİYOR 

     Öldürülen polislerin Rodney Andrews 34 ve James Nemorin 36 olduğunu açıklayan yetkililer, polisleri başlarından vuran kişinin ise Ronell Wilson olabileceğini söylediler. 
     Bu arada, Staten Island belediye başkanı Jim Molinaro, polis katillerine idam cezası verilmesini istedi. 
     





</TEXT>
</DOC>
