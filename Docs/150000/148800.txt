<DOC>
<DOCNO> 148800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun31.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap dünyası şokta... 
</HEADLINE>
<TEXT>

     Arap dünyası, Irak'ta Saddam Hüseyin'in 24 yıllık iktidarının fazla mücadele verilmeden sona erdirilmesi karşısında şoke oldu. 
     45 yaşındaki Mısırlı taksi şoförü Adil Faruk, tepkisini şöyle dile getirdi 
     ''Çok üzgünüm. Karım bu sabah ağladı.'' Tunuslu tarih öğretmeni Semari Ahmed, ''insanların, Saddam'ın birliklerinin Amerikan birlikleri tarafından nasıl bir bisküvi gibi ezildiğini sorduklarını duyduğunu'' anlattı. 
     Ahmed, ''Böyle sonuçlanması mantıklı. Saddam'ın suni desteği, ikiyüzlülük kültürünün bir sonucudur'' dedi. 
     Yemen'in başkenti Sana'da öğretmenlik yapan Yahya Kahla, ''Amerikalıların, kolayca Bağdat'a girmesine hala inanamadığını'' belirterek, ''Saddam'la bir anlaşma yapıldıysa bu, Saddam'ın halkına ve tüm Arapların hayatta kalma beklentisine kazık attığını kanıtlar'' diye konuştu. 
     Kahla, Saddam'ın tarihte bilinen hainlerden biri, ancak sonuncusu olmayacağını söyledi. 
     El Cezire ve Abu Dabi uydu televizyonlarından, Saddam'ın Bağdat'ın ana meydanındaki dev heykelinin yıkılışını şaşkınlıkla izleyen Filistinliler, ''Bu bir trajedi ve kanlı bir komedi. Gördüklerimize inanamıyoruz. Ne oldu Iraklılar, Bağdat'ı mücadele etmeden vermiş görünüyor. Irak ordusu nerede Buharlaştı mı '' dediler. 
     Filistinli mühendis Ali Cidde, ''bunun utanç günü olduğunu'' belirterek, ''Amerikalıların yüzüne 'hayır' deme cesaretini gösteren tek adam bugün yok oldu'' dedi. 
     Suudi Arabistan'da özel sektörde çalışan 37 yaşındaki Hüseyin Taner, ''Bağdat'ta olanların, Arap yöneticiler tarafından dikkate alınması gerektiğini, çünkü ülkeyi savunanların halkın kendisi olduğunu ve işkence gören, onuruyla oynanan halkın ülkeyi ilk terk eden olacağını'' söyledi. 
     Mısırlı siyaset yorumcusu Selema Ahmed Selema da, ''Arap hükümetleri ile halk arasındaki uçurumun, çeşitli Arap rejimleri için endişe kaynağı olduğunu'' kaydetti. Selema, ''Ancak bundan ders alırlar mı bilmiyorum'' dedi. 
     Suudi yorumcu Cemal Heşugi, ''Irak durumunun istisnai olduğunu ve İran, Mısır ya da Suudi Arabistan'la karşılaştırılamayacağını'' söyledi. Yorumcu, Irak rejiminin tarih dışı olduğunu belirtti. 
     
     TELEVİZYONLAR 
     El Cezire uydu televizyonunun bir yorumcusu, ''Saddam heykelinin üzerine Amerikan bayrağı yerleştirildiğinde, şu andan itibaren olacak her şeyde Amerikan kokusu olacak'' dedi. 
     Fas televizyon kanalı 2M, Irak'taki yağmalama, Saddam'ın yıkılan heykelinin etrafında dans eden halk ve başkentte kaçan mültecilerin görüntülerine geniş yer verdi. 
     Diğer Arap basın organları Irak'la ilgili haberlerinde, sivil kayıplar ve gazeteci ölümleri üzerinde yoğunlaştı. 
     





</TEXT>
</DOC>
