<DOC>
<DOCNO> 107299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/guncel/gun04.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman müdürün kaçış yolu kalmadı 
</HEADLINE>
<TEXT>

Türkleri ayrı sınıfa ayıran okul müdürü Manfred Weiss Ayrımcılık yok’ dedi ancak sınıf listelerini de göstermedi 
     SERAN Sargur Frankfurt 

     Frankfurt’taki Hellerhof İlkokulu’nda başlattığı "Türklere ayrı sınıf" uygulaması nedeniyle büyük tepki alan Okul Müdürü Manfred Weiss, Milliyet’in sorularını yanıtladı. Velilerin iddialarını reddeden Müdür Weiss, ne sınıf listesini gösterdi, ne de sınıfları görmemize izin verdi. . 
     
     Karşı olsam görev yapamazdım’ 
     Okul Müdürü Weiss, 34 yıllık eğitimci olduğunu belirterek "Benim okulumun yüzde 80’i yabancı öğrencilerden oluşuyor.Yabancılara karşı olsam, 26 yıldır bu okulda görev yapmazdım" diye konuştu. 
     İddia sahibi ailelerle hiç yüz yüze gelmediğini söyleyen Müdür Weiss 1-C sınıfının Türk ve yabancı öğrencilere, 1 -B sınıfının ise Alman öğrencilere alınmasıyla ilgili soruya ise "1 - A sınıfında 10, 1-B’de 9 1-C de ise 6 Türk öğrenci var" yanıtını verdi. 
     
     Ailelerle görüşmedim’ 
     "Velilerden izin almam gerekli" diyerek sınıflara girilmesine izin vermeyen Okul Müdürü sınıf listelerini görme önerisini de "Bu listelerde herkesin özel bilgileri var. Size göstermem mümkün değil" diyerek reddetti. Uygulamanın devam ettiğini söyleyen Türk veliler ise "Sınıftaki ailelerin hepsini tanıyoruz. 1-C sınıfındaki öğrencilerin tamamı Türk ve yabancı" dedi. 
     
Para yardımı tehlikede      Almanya’da eğitim alanındaki çalışmaları ile tanınan Hertie Vakfı da Milliyet’in haberi üzerine harekete geçti. Hellersdorf Okulu’na yılda bir milyon euro’luk maddi destek sağladıklarına dikkat çeken vakıf yöneticilerinden Dr. Kenan Önen, "Biz bu okulla özel ilişkilere sahibiz. Müdürü şahsen tanıyoruz. İddiaların açıklığa kavuşturulmasını bekliyoruz. Eğer velilerin iddiaları doğruysa okuldan desteğimizi çekeriz" dedi. 
     



 GÜNCEL 



















</TEXT>
</DOC>
