<DOC>
<DOCNO> 141847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sonspo15.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da küme düşme endişesi... 
</HEADLINE>
<TEXT>

     Bursaspor Kulübü Başkanı Erdoğan Bilenser, ''Bursaspor küme düşerse bu kent için facia olur'' dedi. 
     Bilenser, ligde, küme düşme endişesini 7 takımın yaşadığını belirterek, küme düşmenin diğer kentler için olağan olarak karşılanabileceğini ancak Bursa için son 20-30 yılın olayı sayılacağını söyledi. 
     Yeşil-beyazlı takımın ligde bir maç eksiğinin bulunduğunu anımsatan Bilenser, Diyarbakırspor karşısında alınan 4-0'lık farklı yenilginin ''son karanlık sonuç'' olmasını, takımın bundan sonra alacağı sonuçlarla aydınlığa çıkmasını dilediklerini kaydetti. 
     Bilenser, takımın toplarlanması doğrultusunda yönetim olarak, teknik direktör değişikliği, ara transfer gibi tüm önlemleri aldıklarını, taraftarın camiayı sahiplenmesi için ''Bursaspor Bir Tane'' kampanyası düzenlediklerini anlatarak, ''Biz elimizden geleni yaptık ama olmadı. Diyarbakırspor maçında futbolcularda istek ve arzu göremedik. Kimse bu takımın nereye gittiğinin farkında değildi. Ben olsam, çıkar sahada ölümüne oynardım. Yönetici arkadaşlarım da oynardı'' diye konuştu. 
     Bilenser, futbolcuların para probleminin olmadığını, Türkiye'nin en iyi hocalarından birini getirdiklerini, buna karşın kötü sonuçların neden alındığını çözemediklerini bildirdi. 
     Bilenser, futbolda 2 kere 2'nin her zaman 4 etmediğini, sorunun nereden kaynaklandığı konusunda somut bir tehşislerinin olmadığını sözlerine ekledi. 
     
     TÜZÜK DEĞİŞİKLİĞİ 

     Kulübün dün yapılan mali kongresinde geri çekilen tüzük değişikliğine de değinen Bilenser, ''Bence, yeni hazırlanan tüzüğe karşı olmanın içinde başka birşey vardır'' dedi. 
     Bilenser, başarı için Bursaspor'un önce kurum ve camia olması gerektiğini, futbol takımının ondan sonra geldiğini ifade ederek, yönetim olarak ''kulübü kulüp yapmak'' için yoğun şekilde çalıştıklarını söyledi. 
     Sözlerinin, ''Bursaspor eskiden kulüp değildi'' gibi anlaşılmaması gerektiğini anlatan Bilenser, konuşmasına şöyle devam etti 
     ''Dünya değişiyor. Türkiye ve futbol da gelişiyor ve değişiyor. Bununla birlikte teknik ve idari yönetim de değişiyor. Biz, kulüpler batıda nasıl yönetiliyorsa Bursaspor'da öyle yönetilsin istiyoruz. Tüzük de onu kapsayan bir çalışma. Tüzüğün hazırlanmasında hem Avrupa'dan hem de Türkiye'deki büyük kulüplerden örnek alınmıştır. Bence buna karşı olmanın içinde başka birşey vardır.'' 
     
     GÖZTEPE MAÇI HAZIRLIKLARI SÜRÜYOR 

     Vakıfköy Orhan Özselek Sosyal Tesisleri'nde, Teknik Direktör Erdoğan Arıca gözetiminde yapılan ve yaklaşık 1,5 saat süren antrenmanda, yeşil-beyazlı futbolcuların Diyarbakırspor karşısında alınan 4-0'lık farklı yenilgi nedeniyle moralsiz oldukları gözlendi. 
     Teknik Direktör Arıca, antrenman öncesi futbolcularıyla saha ortasında 10 dakika süren bir görüşme yaptı. Hafif tempolu koşunun ardından dünkü maçta forma giyen futbolcular, masaj ve sauna için tesislere giderken, diğer oyuncular yarı sahada çift kale maç oynadı. 
     Antrenmana, sakatlıkları süren Murat Sözkesen ve Tayfun katılmadı. 
     Bursaspor, Göztepe maçının hazırlıklarına yarın yapacağı çalışmayla devam edecek. 
     





</TEXT>
</DOC>
