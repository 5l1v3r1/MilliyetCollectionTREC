<DOC>
<DOCNO> 115666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur23.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çocuklar Duymasın"ın müziği mahkemelik 
</HEADLINE>
<TEXT>

     Ünlü bestekar Yesari Asım Arsoy'un yasal varisleri olan yeğenleri Göksel ve Nursel Arsoy, "Çocuklar Duymasın" dizisindeki müziğin "Sazlar Çalınır Çamlıca'nın Bahçelerinde" adlı eserden alıntı olduğu iddiasıyla yapımcı firma ve diziyi yayınlayan ATV aleyhine 1500 Euro tazminat istemiyle dava açtı. 
     Sinema sanatçısı Göksel Arsoy ile kardeşi Nursel Arsoy'un avukatı Atilla Ceylanoğlu tarafından Beyoğlu 1. Asliye Hukuk Mahkemesi'ne verilen dava dilekçesinde, müvekkillerin, öz amcaları olan ünlü bestekar ve sanatçı Yesari Asım Ersoy'un sanat eserlerinin tamamının kanuni telif hakkı sahibi oldukları belirtildi. 
     Bestecinin "Sazlar Çalınır Çamlıca'nın Bahçelerinde" adlı bilinen eserinin, ATV'de yayınlanan "Çocuklar Duymasın" adlı dizinin müziği olarak kullanıldığı savunulan dilekçede, bunun için Arsoy kardeşlerden izin alınmadığı ve telif ücreti ödenmediği iddia edildi. 
     İzin alınması ve telif ücreti ödenmesi konusunda davalılara Beşiktaş 8. Noterliği'den ihtar çekildiği, ancak herhangi bir sonuç alınamadığı anlatılan dilekçede, diziyi yayınlayan ATV ile yapımcı firma Protel Program Televizyon Yapım ve Filmcilik Limited Şirketi'nin, 5846 sayılı Fikir ve Sanat Eserleri Kanunu'na muhalefet ettikleri savunuldu. 
     Dilekçenin istem bölümünde, diğer hakları saklı kalmak kaydıyla davalı firmaların müvekkillere 1500 Euro tazminat ödemesi istendi. 
     Davanın görülmesine, önümüzdeki günlerde Beyoğlu 1. Asliye Hukuk Mahkemesi'nde başlanacak. 
     





</TEXT>
</DOC>
