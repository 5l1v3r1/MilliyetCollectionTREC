<DOC>
<DOCNO> 106665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/siyaset/siy03.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar artık sadece barış için savaşacak 
</HEADLINE>
<TEXT>

Barzani’yi kararg hında ağırlayan Talabani, konuğunu sarılarak karşıladı. İki Kürt lider, Irak Federasyonu için birlikte hareket etmeye karar verdi... 
     İHSAN DÖRTKARDEŞ DHA 

     Kuzey Irak’ta yıllarca çatıştıktan sonra 1998’de Washington’da buluşup barış anlaşması imzalayan Irak Kürdistan Demokrat Partisi IKDP lideri Mesut Barzani ile Kürdistan Yurtsever Birliği KYB lideri Celal Talabani, geçen pazar Talabani’nin Süleymaniye kenti yakınlarındaki kararg hında buluştu. Talabani, Barzani’yi sarılarak karşıladı. 
     
     İKİ SAAT GÖRÜŞTÜLER 
     İki Kürt lider, üst düzey yöneticileri ile birlikte iki saat süreyle görüştü. Görüşmeden sonra Barzani ve Talabani, kameraların karşısında ortak basın toplantısı yaptı. ABD’nin Irak’a olası askeri müdahalesi tartışılırken Kuzey Iraklı Kürt liderler, görüşmelerde barış ortamının devamı, Arap, Kürt, Türkmen, Asuri, Kendali gibi grupların da temsil edileceği Irak Federasyonu için birlikte hareket etme kararı aldıklarını açıkladı. 
     
     BİZ TERÖRE KARŞIYIZ’ 
     Talabani, IKDP’nin kontrolündeki Erbil ve kendi denetimindeki Süleymaniye kentindeki iki ayrı yerel parlamentonun tek çatı altında faaliyet göstereceğini ve önümüzdeki bahar aylarında "Irak Kürdistanı" olarak nitelendirdiği Kuzey Irak’ta seçimlere gitmeyi kararlaştırdıklarını kaydetti. Talabani ve Barzani, her türlü teröre şiddetle karşı olduklarını, Washington anlaşmasını tümüyle hayata geçirmek için alt komitelerin çalışmalarını sürdüreceğini de vurguladı. 
     IKDP’nin Londra temsilcisi Dilşad Miran da AFP’ye "Kürt parlamentosu"nun 4 Ekim’de Erbil’de toplanacağını iddia etti. Washington’da dört yıl önce imzalanan anlaşmada, iki grubun karşılıklı olarak esir değişimi yapması, evlerinden göç edenlerin dönmesi için yardımda bulunulması, Habur Sınır Kapısı’ndan elde edilen gelirin adil dağılımı için adım atılması, IKDP’nin Süleymaniye, KYB’nin ise Erbil’de büro açması öngörülmüştü. 
     
Ankara sakin "Bunlar geçici düzenlemeler"      UTKU ÇAKIRÖZER Ankara 

     Kuzey Irak’ta KDP ve KYB’nin anlaşarak Kürt Ulusal Parlamentosu’nu ekimde açma kararını "sakin" karşılayan Ankara, "bu düzenlemelerin hepsi geçici" açıklamasını yaptı. Üst düzey bir Dışişleri yetkilisi, Mesut Barzani ile Celal Talabani’nin anlaşmasına Ankara’nın bakışını şöyle özetledi "4 Ekim’de açacakları Kürt Parlamentosu’nun kararı 1992’de alınmış ancak kimin hangi oranda temsil edileceğinde anlaşamadık-ları için uygulamaya konmamıştı. Bize göre bu parlamento geçicidir. Çünkü asıl siyasi kurumlar Irak halkının kararına göre şekillenecek ve bunda Kürtler kadar Türkmenler, Asuriler ve Araplar da söz sahibi olacak. Açılacak Meclis’te Türkmen olmamasından ise rahatsızız." 
     



 SİYASET 



















</TEXT>
</DOC>
