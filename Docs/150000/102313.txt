<DOC>
<DOCNO> 102313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/dunya/adun.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Atlatma operasyon 
</HEADLINE>
<TEXT>

Mossad’a yakınlığıyla bilinen internet sitesi Debka File, Irak’ı işgal harekatına sessiz biçimde start verildiğini iddia etti. Siteye göre onbinlerce asker şimdiden bölgede 
     DIŞ HABERLER SERVİSİ 

     Dünya Saddam’ı devirme operasyonunun zamanını ve meşruiyetini tartışırken, İsrail istihbarat örgütü Mossad’a yakınlığıyla bilinen Debka File sitesi, ABD’nin çoktan düğmeye bastığını ileri sürdü. Başbakan Bülent Ecevit, Ürdün Kralı Hüseyin, Mısır Cumhurbaşkanı Hüsnü Mübarek, Suudi Arabistan Veliaht Prensi Abdullah gibi bölge liderleriyle çeşitli Avrupa ülkelerinin operasyona muhalif açıklamalarının birer yanıltmadan öteye gitmediğini iddia eden istihbarat sitesi, onbinlerce Amerikan, İngiliz, Fransız, Hollanda ve Avustralya askerinin harekatta doğrudan veya dolaylı şekilde yer almak üzere bölgede konuşlandığını yazdı. 
     "Kaçınılmaz" harekatın Körfez Savaşı veya Afganistan’da olduğu gibi kısa zamana sığdırılmış yoğun yığınak şeklinde olmayacağını savunan Debka File, bölgede meydana geldiğini iddia ettiği gelişmeleri madde madde sayarak harekatın aslında çoktan başladığını iddia etti. Debka’ya göre gelişmeler şunlar 
     
     1 Amerikan özel kuvvetleri geçen Mart ayında Kuzey Irak’a girerek Kürtleri savaş için eğitmeye başladı. 
     2 Aynı tarihlerde Türk özel birlikleri de dalgalar halinde Kuzey Irak’a girerek, Musul ve Kerkük yakınlarındaki Türkmen bölgelerinde denetimi ele geçirdi. 
     3 Bu arada Amerikalılar Irak çevresindeki üslerini bir yandan tahkim ederken, diğer yandan da yeni üsler yaptı. Buralara zırhlı kara birlikleri, tanklar, hava, deniz ve füze yığınakları yaptı. "Irak çevresindeki üsler" ile kuzeyde Gürcistan, Türkiye ve Kuzey Irak kastedilirken, batıda İsrail, Mısır ve Ürdün, güneybatıda Eritre ve Kenya, güneyde ise Suudi Arabistan, Kuveyt, Umman, Katar ve Bahreyn’de yapılan yığınaklar kastediliyor. Bunlara ek olarak ABD Doğu Akdeniz, Kızıldeniz ve Basra Körfezi’ne büyük miktarda deniz gücü yığmış durumda. 
     4 Ayrıca, geçen haziran ayından beri Türk ve Amerikalı mühendisler Kuzey Irak’ta yeni hava alanları yapıyor, eskilerin de pistlerini ağır uçaklar inecek şekilde uzatıyor. 
     5 Amerikan ve İngiliz savaş uçakları 6 Ağustos günü, Irak’ın Suudi Arabistan sınırındaki büyük bir hava komuta kontrol merkezini vurdu. Bu komuta kontrol merkezi ileri teknolojili fiber optik iletişim ağlarıyla donatılmıştı. ABD, burayı havaya uçurmak için, daha önceden varlığı bilinmeyen "fiber optik maddeleri kendiliğinden bulan" güdümlü füzeler kullandı. ABD uçakları burayı vurduktan sonra tek bir radara yakalanmadan Bağdat’a kadar uçabildi. Böylece Irak’ın erken uyarı sistemi tamamen etkisiz hale getirilmiş oldu. 
     



 DÜNYA 











</TEXT>
</DOC>
