<DOC>
<DOCNO> 145679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun16.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, ABD'nin en çok gaf yapan başkanı... 
</HEADLINE>
<TEXT>

     ABD'nin 43. Başkanı George W. Bush, olaylı seçimler, konuşmalarındaki gaf ve dil sürçmelerinden sonra şimdi de Irak savaşı nedeniyle dünya medyasında en çok yer alan isim oldu. 
     Son derece çekişmeli geçen seçimlerin ardından 20 Ocak 2001'de resmen görevine başlayan ve babasının ekonomik ve sosyal polikalarını büyük ölçüde takip eden Bush'un özellikle Irak savaşında takındığı tutum, dünya genelinde olduğu kadar ABD içinde de tepkilere neden oldu. 
     Bilindiğinin aksine George W. Bush, ailesinin politika dünyasındaki ikinci değil, üçüncü kuşak temsilcisi. Bush'un ABD başkanlığını yapmış olan babası George Bush'un yanı sıra dedesi Prescott Bush da uzun yıllar Connecticut senatörü olarak ülkesine hizmet etti. 
     
     İYİ EĞİTİM, KÖTÜ İŞ DENEYİMLERİ 

     Connecticut'ta 6 Temmuz 1946 tarihinde doğan Bush, Yale Üniversitesi'nin tarih bölümünü bitirdikten sonra Vietnam savaşı sırasında orduda savaş pilotu olarak görev yaptı. 
     1975'te bu kez bir diğer prestijli üniversite olan Harvard'da iş idaresi alanında lisansüstü derece alan Bush, enerji alanında uzmanlaşmaya ve bu sektörde çalışmaya başladı. Bush, babası George Bush'un 1988 yılındaki seçim kampanyasında aktif olarak çalışarak, politik çevrelerle de yakınlığını ilerletti. 
     Birçok gözlemciye göre, ABD Başkanı'nın şansı 40'lı yaşlarının sonunda, 48'inde vali seçilene kadar kendisine pek gülmedi. 1970 ve 80'leri enerji alanında farklı şirketlerde birçok pozisyonda çalışarak geçiren Bush, 1978'de Kongre'ye Texas'tan aday olmuş, ancak aldığı ağır yenilginin ardından tekrar özel sektördeki çalışmalarına geri dönmüştü. 
     
     BEYZBOL TAKIMI YÖNETİCİSİ, ARDINDAN DA VALİ OLDU 

     Bush'un kariyerindeki ilginç bir nokta da bir grup yatırımcıyla birlikte Texas Rangers beyzbol takımını alarak, 1989-1994 yılları arasında bu takımın yöneticilerinden biri olarak çalışması. 
     Küçüklüğünden bu yana beyzbol tutkunu olan Bush, takımın toplam 86 milyon dolar tutan satışına yalnızca 600 bin dolar katkıda bulunsa da, ortak yönetici unvanı ve her maç protokolde değil de takımın fanatik taraftarları arasında durması, Texas halkı içindeki popülerliğinin artmasını sağladı. 
     1994 seçimleriyle Texas Valisi olan Bush, 1998 seçimlerinde ikinci kez bu göreve seçildi. Bush'un valilik günlerinden akılda kalan çalışmaları arasında, devlet okullarının standartlarının yükseltilmesi çalışmalarıyla, rekor sayıda idam kararını onaylaması bulunuyor. 
     
     İKİZ KIZ BABASI VE GAF ŞAMPİYONU 

     Eski bir öğretmen ve kütüphaneci Laura Welch Bush ile 1977 yılından bu yana evli olan ABD Başkanı, 1981 yılında doğan ikiz kızları Barbara ve Jenna'ya fazla zaman ayıramamaktan şikayetçi. Dört kişilik Bush ailesine Beyaz Saray'da iki köpekleri Spot ve Barney ile India adını verdikleri kedileri eşlik ediyor. 
     Bush, yönetime geldiği günden bu yana basında dil sürçmeleri ve yaptığı gaflarla espri konusu oluyor. Uzmanların doğaçlama konuşma yeteneğini ''biraz zayıf'' olarak değerlendirdikleri Bush, Şubat 2002'de Tokyo'da Japon halkına hitaben yaptığı konuşmada, İkinci Dünya Savaşı'nı tamamen unutarak, ''Asya seyahatimin Japonya'dan başlamasının çok özel bir nedeni var, çünkü bir buçuk yüzyıldır Amerika ve Japonya modern zamanların en güzel ittifaklarından birini yapıyorlar ve bu ittifak Pasifik'in barış içinde olmasını sağlamıştır'' diye konuşmuştu. 
     ABD tarihine gaflarıyla geçeceğe benzeyen Başkan George W. Bush'un ''devirdiği çamlar'' bir kitapta toplandı. ''43'üncü Başkanımızın Kazara Yumurtladığı Espri ve Bilgeliklerin Kayıtları'' kitabının yazarı Jacop Weisberg, Bush'un ''İngilizce'yi ikinci dili gibi kullandığını'' iddia ediyor. 
     Kitapta yer alan en çarpıcı ifadeler arasında, ''Aileler milletimizin yuvasını bulduğu, kanatlarının düş aldığı yerlerdir'' cümlesi bulunuyor. 
     


     




</TEXT>
</DOC>
