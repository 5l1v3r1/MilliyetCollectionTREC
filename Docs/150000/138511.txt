<DOC>
<DOCNO> 138511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/spor/yersen.html </URL>
<DATE> 2003/02/23/ </DATE>
<TIME>  </TIME>
<AUTHOR> CEMAL ERSEN  </AUTHOR>
<HEADLINE>
Zor oyunu bozdu 
</HEADLINE>
<TEXT>

     Bu tip rakipler karşısında zorlanmasına karşın sonuca gitmeyi başaran Başkent ekibi, bu kez "çetin bir cevizle" karşılaştı. Ahmet Hassan’ı Mkakale, Veysel’i Şenol, Youla’yı da Sinan ile kilitleyen Göztepe, dörtlü savunmasıyla rakibinin hücum gücünü yarı yarıya azalttı. Buna karşın Veysel ve Ahmet Hassan’ın yakaladığı ancak cömertçe harcadığı pozisyonlar vardı. Ancak ligin gol rekortmeni, haftalar sonra golsüz, futbolsuz kaldı. Orta alandan oyun kurmak yerine savunmadan uzun ve yüksek toplarla gol aramayı tercih eden Kırmızı - Siyahlı ekip, bir türlü sonucu değiştirecek beceriyi gösteremedi. Okan sağ kanatta son derece etkisiz, Thomas isteksiz, Filip verimsiz kaldı. Bu olumsuzluklar tüm yükü genç Serkan’ın omuzlarına yıktı. O da bir sağa, bir sola koşturmaktan son 15 dakikada "havlu" attı. Aslında son bölümde havlu atan sadece Serkan değil, son haftalardaki en olumsuz görüntüsünü sergileyen Gençlerbirliği idi. Göztepe’nin Mehmet ve Cumhur ile yakaladığı net iki pozisyonda skorun değişmesine önce Deniz, sonra kaleci Gökhan engel oldu. 
     İstanbulspor ve Diyarbakırspor galibiyetlerinden karşın, belirgin bir düşüş içine girdiğini gözlediğimiz Gençlerbirliği için dünkü maç, zor ve sıkıntılı günlerin başladığının bir işareti aslında. Zirve mücadelesinin hiç de kolay olmadığı, her maçın ve rakibin ciddiye alınması gerektiği, sürekliliğin sağlanması için kondüsyon ve psikolojik desteğin ne kadar önemli olduğu sanırız Göztepe maçındaki tablodan sonra daha belirgin bir şekilde ortaya çıkmıştır. 
     
     



 SPOR 























</TEXT>
</DOC>
