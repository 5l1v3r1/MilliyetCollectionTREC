<DOC>
<DOCNO> 114106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/ekonomi/eko01.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Risk’ten KOBİ’lere 30 milyon dolarlık fon 
</HEADLINE>
<TEXT>

İlk yatırımını Probil’e yapan İş Risk, 30 milyon dolarlık fonla ortak olmak için, büyüme potansiyeli bulunan şirket arıyor 
     EBRU SUNGUR 

     İş Risk Sermayesi 30 milyon dolarlık fonunu KOBİ’lerin kullanımına sundu. İş Risk Sermayesi Genel Müdürü Patrick J. Keating, amaçlarının, kendi pazarında başarılı ve büyüme potansiyeli bulunan şirketlere yatırım yapmak olduğunu belirterek, "Bilgi teknolojileri, telekom, kimya ve tekstilde yeni ürünler, gıda, madencilik gibi alanlarda faaliyet gösteren şirketlerle ilgileniyoruz" dedi. 
     2000 yılının Haziran ayında kurulan İş Risk Sermayesi’nin kriz nedeniyle 2001 Ekim’ine kadar hiçbir şirkete yatırım yapmadığını kaydeden Keating, geçen bir yılda ise 150’ye yakın şirketle görüştüklerini anlattı. 
     Bu görüşmelerin sonucunda geçtiğimiz günlerde ilk yatırımlarını bilişim şirketi Probil’in yüzde 10’una ortak olarak yaptıklarını söyleyen Keating, şu bilgileri verdi 
     "Probil, 80 milyon dolarlık geliri ve 350 çalışanıyla Türkiye’nin önde gelen IT hizmet şirketlerinden biri. Ortaklarının arasında ETI’nin de EMEA Tecnology Investment bulunduğu Probil’e sermaye artırımı yoluyla yüzde 10 ortak olduk. Probil’deki hisselerimizi gelecek iki yıl içinde yüzde 15’e çıkarma hakkımız da bulunuyor." 
     
     Halka açılacak 
     Altı ay - bir yıl içinde mümkün olduğunca yatırım yapmak istediklerini dile getiren Keating, "Önümüzü fazla görememiz kararlarımızı kısıtlıyor. Ancak bir yandan da piyasanın belirsiz oluşu bizim için iyi birşey. En kötü koşullarda bile birileri para yapar, biz de onların yanında oluruz" diye konuştu. 
     İş Risk Sermayesi’nin halka açılacağını da bildiren Keating, üç ile altı ay arasında halka arz işlemlerinin tamamlanacağını kaydetti. 
     
20 yıl daha Türkiye’deyim’      İş Risk Sermayesi Genel Müdürü Patrick Keating, 1957 Nebraska doğumlu. Minnesota Üniversitesi’ni bitirip, Montana da master yaptıktan sonra Morgan Stanley, Merrill Lynch gibi büyük finans kuruluşlarında çalışmış. Ancak çocukluğu 15 kişilik küçük bir topluluk içinde geçen Keating’in hayali hep dünyayı gezmek ve tanımak olmuş. Bu amaçla ülkesinden ayrılan Keating, 1998’de Türkiye’ye gelmiş ve aralarında Van, Gaziantep illerin de bulunduğu pek çok yerde şirketlere risk sermayesini anlatmaya başlamış. Keating, "İstanbul’u seviyorum ve en az 20 yıl daha Türkiye’de kalmak istiyorum" diyor. 
     
     
     
     



 EKONOMİ 















</TEXT>
</DOC>
