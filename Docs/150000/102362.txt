<DOC>
<DOCNO> 102362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/spor/spo03.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sınıfı geçtik" 
</HEADLINE>
<TEXT>

Fatih Terim, geçiş dönemini kayıpsız atlatmak için çaba harcadıklarını, 7 - 8 ismin takıma yeni katılmasına rağmen başarılı olduklarını söyledi 
     "Hedefe ulaştık" 
     SARI - Kırmızılı kulübün tecrübeli teknik patronu Fatih Terim, oyuncularını övdü, ilerleyen haftalarda daha da iyi olacaklarını müjdeledi. Terim, "Maalesef ilk yarı istediğimizi yapamadık. Ancak ikinci yarıda daha dikkatli oynayıp, en az rakip kadar topa giren bir Galatasaray olunca, hedefe ulaştık. Arif’in golü bizi rahatlattı. Son üç dakikaya kadar gol dışında rakibe pozisyon da vermedik" açıklamasını yaptı. 
     
     "Batista müthiş" 
     GEÇİŞ dönemi yaşadıklarını vurgulayan Terim, 7 - 8 yeni oyuncunun katılımına rağmen ilk iki maçtan üç puanla ayrıldıkları için mutlu olduğunu ifade etti. Başarılı teknik adam, "Bu dönemi kazasız belasız atlatmak çok önemli. Denizli kolay bir deplasman değildi. Oyuncularımı kutluyorum" dedi. Terim, Batista ve Cihan’ı da övdü ve "Özellikle Batista iki haftadır müthiş oynuyor. Zamanla herkes istediğimiz seviyeye gelecek" diye konuştu. 
     
Yönetimin yüzü gülüyor      FUTBOL Şube Sorumlusu Burak Elmas, takımın gidişatından memnun olduklarını, hedeflere ulaşacaklarını söyledi. Denizlispor maçında üç puan üç golle aldıklarını hatırlatan genç yönetici, "Her şey çok iyi gidiyor. Çok mutluyuz. Yolumuz açık. Aynı doğrultuda daha büyük hedeflere ilerleyeceğiz. Kadromuza güveniyoruz" diye konuştu. Sarı - Kırmızılı takım, maçtan sonra özel uçakla İstanbul’a döndü. 
     
ARİF      OYUNUN gidişatını değiştirdi, maça girer girmez ağları havalandırıp, Denizlispor’un direncini kırdı. Çapraz koşuları, baskı kuran yapısıyla rakibi yıprattı, fırsatçılığını konuşturup, attığı iki golle sahaya damgasını vurdu. Geçen sezonun gol kralı, yedek beklemesine rağmen oyuna küsmedi, görev verilmesi halinde Cim - Bom’un en önemli silahlarından biri olduğunu bir kez daha gösterdi. 
     
Çulcu’ya kırık not      MUSTAFA Çulcu sezona kötü bir giriş yaptı. Belki sonucu direkt etkileyecek önemli hatası olmadı ama ikili mücadelelerde taktir haklarını çoğunlukla yanlış kullandı. Yardımcı hakemleriyle sürekli ters düştü, diyaloğu sıfırdı. Çıkardığı kartlarda da standartı bir türlü tutturamadı. Tecrübeli hakem ilk maçında kırık not aldı. 
     
Körfez, Hakan’ın peşine düştü      KOCAELİSPOR, Fatih Terim’in Galatasaray’a transferi için kararsız kaldığı Hakan Şükür’ü renklerine bağlamak amacıyla çalışma başlattı. İtalyan Parma kulübündeki bonservis bedelini almaya çalışan tecrübeli golcünün, Yeşil - Siyahlı kulübe yeşil ışık yaktığı iddia edildi. 
     FUTBOL Şube Sorumlusu Can Ulusoy, "Hakan ismi aklımıza gelir gelmez kendisini aradık. İlk görüşmede olumlu yanıt aldık. Ancak Parma’dan alacağı olan 1 milyon 200 bin dolar ve bir İngiliz takımı ile sürdürdüğü görüşme işi zora sokuyor. Ama kesinlikle hayır’ demedi" dedi. 
     



 SPOR 

























</TEXT>
</DOC>
