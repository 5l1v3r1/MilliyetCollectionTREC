<DOC>
<DOCNO> 148785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun16.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri Irak'ta "polislik" yapmayacak 
</HEADLINE>
<TEXT>

     Irak'ta savaş durumunda ortaya çıkan karışıklıklarda Amerikan ordusunun, en azından şimdilik düzeni sağlamak için polis gücü işlevi yürütmeyeceği belirtiliyor. 
     Irak'ta savaş sürerken, özellikle Bağdat ve Basra'da yağmalama olaylarının endişe yaratmasına karşın, ABD Başkanı George Bush yönetimi yetkilileri, düzenin sağlanması görevinin şimdilik Amerikan ordusunun işi olmadığında ısrar ediyor. 
     Amerikan yönetimi yetkilileri, askerlerin önündeki öncelikli işin, Saddam rejiminin kalan destekçilerinin bütün ülkede ortadan kaldırılması ve devrilen Baas Partisi liderliğinin bıraktığı yönetim boşluğunun doldurulması olduğuna dikkat çekti. 
     İnsani yardım yetkilileri, uzun zamandır baskı altında tutulan etnik ve siyasi düşmanlıkların, siyasi otorite boşluğu sırasında ortaya çıkabileceğine işaret ederek, Bush yönetimi ve uluslararası kurumların, mümkün olan en kısa zamanda istikrarı sağlaması gereğini vurguluyorlar. 
     Gelecek haftalarda Irak'a onbinlerce Amerikan askerinin daha ulaşması bekleniyor. Irak'ın yeniden yapılanması süreci için bir ''koruyucu şemsiye'' işlevi göreceği belirtilen bu askerler, yeni Irak polis gücünün oluşturulmasına da çalışacak. 
     ABD Dışişleri Bakan Yardımcısı Richard Armitage, ''Amerikan kuvvetleri, bir süre daha Saddam kuvvetlerinin direnişine karşı savaşmaya devam edecek. Zaten bu kuvvetlerin bölgede bulunmasının amacı da o. Basra ve Bağdat'ta görmüş olduğunuz düzensizliklerin kısa zamanda yatışacağını düşünüyoruz'' dedi. 
     Armitage, bu karışıklıklar yatıştıktan sonra, Saddam'ın partisi Baas'ın hiyerarşisinin dışındaki yerel polis güçleriyle çalışmayı planladıklarını da söyledi. Ancak gelecekte Irak'ta güvenliğin sağlanması, ABD Savunma Bakanlığı yetkililerinin tartışma konusu olmayı sürdürüyor. Pentagon, bu çabanın ABD ve Irak savaşındaki müttefikleri tarafından yürütülmesini ve BM'ye iş bırakılmamasını istiyor. 
     Irak savaşından önce Amerikalı yetkililer, NATO'nun, Irak'ta savaş sonrası barış gücü işlevini yürütebileceği görüşünü dile getirmişlerdi. ABD Dışişleri Bakanı Colin Powell, bu konuyu, NATO Genel Sekreteri George Robertson'ın dikkatine getirmişti. 
     Öte yandan, Irak'ta geçici yönetimi koordine etmek üzere görevlendirilen, şu sırada Kuveyt'te bekleyen emekli general Jay Garner'ın da kısa sürede Bağdat Uluslararası Havaalanı'nda oluşturulan bir üsten çalışmaya başlaması bekleniyor. 
     Garner, Irak'ta, su ve elektriğin sağlanması benzeri temel yaşam koşullarının oluşturulmasına öncelik verecek. 
     





</TEXT>
</DOC>
