<DOC>
<DOCNO> 135908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/yazar/okur.html </URL>
<DATE> 2003/02/08/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Şener’in TÜSİAD jesti... 
</HEADLINE>
<TEXT>

     AKP iktidara gelir gelmez bu işe el atmış, bakanlar görevine başlar başlamaz AKP lideri Recep Tayyip Erdoğan, ilk talimat olarak "yatırım ortamı iyileştirilsin" demişti. Arkasından Kızılcıhamam’da zirve toplanmıştı. Ama, "Yatırım Ortamını İyileştirme" kararnamesi bir türlü imzalanamıyordu. Kulislerde sıkıntının Başbakan Yardımcısı Abdüllatif Şener’den kaynaklandığı konuşuldu. Çünkü Yatırım Ortamını İyileştirme Koordinasyon Kurulu’nun başkanı Ali Babacan’dı. Güya araları açılmıştı. Bütün bakanlar, kararnameyi imzalamış, Şener, bir türlü imzaya yanaşmıyor dedikodusu yayıldı. 
     Bu işi TÜSİAD çözdü. TÜSİAD yönetimi, geçen hafta salı günü Şener’i ziyaret etmişti. Konuyu nazik bir biçimde de hatırlatınca Şener, "fırsat bu fırsat" deyip gerekeni yapmış. Önce Özel Kalemini aramış. "Bana, çabuk kararnameyi getirin" demiş. Ve, TÜSİAD yönetimi önünde kararnameyi imzalamış. Sonra da ilave etmiş "Gözünüzün önünde imzaladım." 
     
İşi, mayın temizlemek      Çeçen Grup... Merkezi Ankara. Turizm, sanayi, inşaat, enerji konularında çalışıyor. Turizmde iddialı. IC Grup çatısı altında Antalya’da beş yıldızlı iki oteli, bir airport oteli var. 1500 yataklı beş yıldızlı yeni bir otel nisan ayında devreye girecek. Çeçen Grup’un başka bir özelliği daha var. Grubun bünyesindeki İçtaş inşaat, dünyada sayısı beşi geçmeyen mayın temizleme şirketlerinden birisi. Hikayesi ilginç. 
     Grup, 1991 Körfez savaşı sonrası Kuveyt’teki dostları kanalıyla mayın temizleme işinden haberdar olmuş. O dönemde Fransa, İngiltere, Mısır ve Pakistan’ın yanında Türkiye adına mayın temizleme işini almış. 6 km. uzunluğunda 800 metrekarelik bir alanda 14 ayda 33 milyon dolarlık işi tamamlamış. Bosna savaşı sonrası mayın temizleme işi için ihaleye girmiş. İşi rakibi ABD’li şirkete kaptırmış. Çeçen Grup şimdi Afganistan’la yakından ilgili. 1 milyar dolarlık bir mayın temizleme işinden pay almak için çaba harcıyor. ABD’li ve Çinli şirketlerden ortaklık teklifi almışlar. 
     Şimdi sırada patlamaya hazır bomba, "Ortadoğu" var. Ve Çeçen Grup durmadan araştırıyor, olası Irak operasyonu sonrası mayın pazarından pay alabilmek için çalışıyor. 
     
Suskun bürokrat      AKP iktidarı ilk atamayı Devlet Planlama Teşkilatı’na DPT yaptı. DPT Müsteşarı Ahmet Tıktık oldu. DPT’nin işlevi, bu dönemde biraz değişecek, farklılık gelecekti. 
     Kimi, Tıktık’ın, seçim öncesi AKP Ekonomik Koordinasyon Kurulu’nda görev yaptığı için atandığını söyledi. Kimi "kadrolaşma hareketi başladı" yorumunu yaptı. Tıktık hep sustu. Konuşmadı. Oysa ilginç bir bürokrat, önemli bir isim. Ortadoğu Teknik Üniversitesi’nden ilk doktora unvanını alan kişi. Türkiye’nin yetiştirdiği ikinci jenerasyon iktisatçılardan birisi olduğunu yine iktisatçılar söylüyor. Kemal Derviş kadar iyi olduğunu kendisi değil yine iktisatçılar söylüyor. Dünya Bankası, IMF ve uluslararası piyasalarla çok iyi ilişkileri olduğu biliniyor. Hatta bir dönem Dünya Bankası’nda Kemal Derviş ile birlikte bir projede ortak çalışmış. 
     
     







Yeni Irak projesi 


Yukarı tükürsen bıyık, aşağı tükürsen sakal ve bayram tatili 


Foto Mumcu.. 


Bölükbaşı terletiyor 


Irak deyince petrol kavgası 


Parça tesiri 


ABD döner kapı’ için bastırıyor 


Geceleri uyuyamıyorum’ 


Mumcu Atatürk mü ki fotoğrafı asılsın 


ABD’ye destek 


Ölü çocukların sessiz çığlıkları 


Şener’in TÜSİAD jesti... 


Ok yaydan, macun tüpten çıktı... 


Irak takiyesi 


Tuğrul nihayet çoğunlukta, ama işe yaramıyor 


Niye vazgeçiyorlar 


Gavurbostanı meğer kapari’ imiş 


</TEXT>
</DOC>
