<DOC>
<DOCNO> 142700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo04.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Şanslıydık, oyuncu değişiklikleri hataydı... 
</HEADLINE>
<TEXT>

     Beşiktaş Teknik Direktörü Mircea Lucescu, 1-0 kaybettikleri SS Lazio maçı sonrasında yaptığı değerlendirmede, ''Şanslıydık, oyuncu değişlikleri hataydı, şansımız var'' dedi. 
     Maç sırasında Beşiktaş'ın inanılmaz hatalar yaptığını ifade eden Lucescu, ''Lazio, ikinci yarı oyunu hızlandırdı. Serdar'ın da hatasıyla, kaliteli oyuncularını kullanarak öne geçti. Ben beraberlik istiyordum ama bu sonuç da bize halen umut veriyor'' diye konuştu. 
     İstanbul'daki ortamın kendileri bakımından çok daha farklı, sıcak ve güven dolu olacağını belirten Lucescu, halen UEFA Kupası'nda yarı finale çıkmak için Beşiktaş'ın yarışa dahil olduğunu dile getirdi. Rumen teknik adam, sözlerini şöyle sürdürdü 
     ''İlk yarı dengeliydi. İkinci yarı orta sahada bir hata yaptık ve gol yedik. Gol atmak için çok uğraştık. 3 forvetle oynamamız riskliydi. Büyük bir hata yaptım. Sonucu zorlayıp, beraberliğe ulaşmak istiyorduk. Evet, bu akşam şanslıydık.'' Lucescu, Beşiktaş'ın kendini toparlaması için önünde 5 gün olduğunu ve Pancu ve Sergen'in kafalarını biraz daha düzeltmeleri gerektiğini belirterek, ''Lazio'ya karşı maksimum şekilde hazırlanıp, turu geçmek için şansımız var. Şu anda sayısal üstünlük onlarda ama bunu tersine çevireceğiz'' diye konuştu. 
     Bu arada, Lazio Takımı Teknik Direktörü Roberto Mancini, ''İstanbul'a yenmek için gitmek zorundayız. Beraberliğin hesabını yapamayız'' dedi. 
     Lazio'nun uzun bir aradan sonra sonuç getiren bir futbol sergilediğini kaydeden Mancini, Inzaghi'yi oyuna sokmasının riskli olmadığını, defansta kusursuz, atakta ise daha az kusursuz olduklarını belirtti. 
     Mancini, ''İstanbul'u hiç görmedim. Görmek beni mutlu edecek. Çok sıcak bir taraftarı olduğunu biliyoruz ama amacımız turu geçmek. Biz her zaman oynadığımız gibi oynayacağız'' dedi. 
     Öte yandan, her iki teknik adama da Irak kriziyle ilgili sorular yöneltilirken, Mancini, ''Dünyanın iyiliği için inşallah savaş olmaz. Ama bizim sorunumuz değil, gidip oynamak istiyoruz'' derken, Lucescu ise ''Savaş bizim problemimiz değil. İstanbul'da yenip, turu geçmeye bakarız'' değerlendirmesinde bulundu. 
     Maç sonrasında Lucescu'nun, soyunma odasına giderken Serdar'ı sert bir dille azarladığı görüldü. 
     Lazio karşısında sarı kart gören Ali Eren, rövanş maçında oynamayacak. 
     Maçta sonradan oyuna giren Ahmet Dursun'un sağ el orta parmağında kırık olduğu tespit edildi. 

     
</TEXT>
</DOC>
