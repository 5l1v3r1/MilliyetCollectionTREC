<DOC>
<DOCNO> 107068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur40.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorlu'da DHKP'C operasyonu... Yenice Belediye başkanı tutuklandı 
</HEADLINE>
<TEXT>

     Tekirdağ'ın Çorlu İlçesi'ne bağlı Yenice Belde Belediye Başkanı Ali Haydar Sevgi, eşi Elmas Sevgi ile 2 belediye meclis üyesinin de aralarında bulunduğu 5 kişi, ''DHKP-C üyesi olmak ve örgüt adına faaliyette bulunmak'' iddiasıyla tutuklandı. 
     A.A muhabirinin Çorlu Cumhuriyet Savcılığı'ndan aldığı bilgiye göre, Belediye Başkanı Sevgi ve eşi, 2 meclis üyesi ile bir arkadaşlarının örgütsel faaliyetlerde bulundukları ve ellerindeki malzemeleri su deposunda gizledikleri ihbarı üzerine, su deposuna baskın yapıldı. 
     Depoda yapılan aramada, 1 fünyeli fitil, 4 adet tahribat fünyesi, 2 adet dinamit kalıbı, muhtelif firmalara ait 9 kaşe, İSKİ'ye ait boş fatura ile bir örgüte ait bayrak ortaya çıkarıldı. 
     Belediye Başkanı Ali Haydar Sevgi, eşi Elmas Sevgi, Belediye Meclis üyeleri Ali Doğan ve Mehmet Şahin ile Süleyman Köse, ''DHKPC örgütüne üye oldukları ve örgütsel faaliyetlerde bulundukları'' iddiasıyla gözaltına alındı. 
     Nöbetçi Mahkeme tarafından tutuklanan Belediye Başkanı Sevgi, Doğan, Şahin ve Köse, Çorlu Cezaevi'ne konulurken, Belediye Başkanı'nın eşi Elmas Sevgi ise Tekirdağ Kapalı Cezaevi'ne gönderildi. 
     Olayla ilgili soruşturma sürdürülüyor. 
     





</TEXT>
</DOC>
