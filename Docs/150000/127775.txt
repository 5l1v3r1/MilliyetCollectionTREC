<DOC>
<DOCNO> 127775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko15.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Burhan Karaçam, Koç'tan ayrılıyor... 
</HEADLINE>
<TEXT>

     Koç Holding, Koçbank Yönetim Kurulu Başkanı Burhan Karaçam'ın yeni yılla birlikte görevinden ayrılacağını açıkladı. 
     Koç Holding'den Borsa'ya gönderilen yazıda, iştiraklerden Koçbank'ın Yönetim Kurulu Başkanı Burhan Karaçam'ın görevinden ayrılmasına ilişkin basın duyurusuna yer verildi. 
     Koç Holding'in finans sektöründe daha iddialı bir konuma gelmek hedefi çerçevesinde, ''sermaye piyasalarına açılarak büyümek'' projesini gerçekleştirmek üzere Burhan Karaçam'ı 2000 yılı başında Koçbank Yönetim Kurulu Başkanlığı'na getirdiği anımsatılan yazıda, şöyle denildi 
     ''2001 ekonomik krizi çerçevesinde sermaye piyasalarındaki durgunluk nedeni ile projenin mahiyeti değişmiş ve 'finans sektöründe yabancı bir ortaklık ile büyümek' şeklini almıştır. 22 Ekim 2002 tarihinde Koçbank ve finans şirketlerini şemsiyesi altında toplayan Koç Finansal Hizmetler A.Ş.'ye, Unicredito'nun yüzde 50 oranında ortak olması ile Koçbank'ın 'yabancı ortaklıkla güçlenme' projesi başarı ile sonuçlandırılmıştır. Projenin tamamlanması nedeni ile Burhan Karaçam yeni yılla birlikte Koç Finansal Hizmetler A.Ş. ve bu şirketin bünyesindeki şirketlerdeki görevinden ayrılacaktır.'' Koç Holding yazısında, Koç Finansal Hizmetler A.Ş. Yönetim Kurulu Başkanlığı'nı 22 Ekim 2002 tarihinden beri sürdürmekte olan Mustafa V. Koç'un bu görevine yeni yılda da devam edeceği duyuruldu. 
     





</TEXT>
</DOC>
