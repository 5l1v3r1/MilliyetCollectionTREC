<DOC>
<DOCNO> 137590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/ekonomi/aeko.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, ABD’yi bekliyor 
</HEADLINE>
<TEXT>

IMF heyeti, dördüncü gözden geçirme çalışmalarına son noktayı koymadan önce ABD ile hükümet arasındaki yardım paketi müzakeresi’nin sonucunu bekleyecek 
     ANKARA Milliyet 

     Ekonomi yetkililerinin IMF’yle sürdürülen görüşmelerle ABD ile sürdürülen müzakerenin birbirinden bağımsız’ gerçekleştiğini açıklamalarına rağmen iki görüşmenin paralel biçimde seyrettiği kesinlik kazandı. Türkiye’den bugün ayrılması beklenen heyetin ayrılma tarihinin pazartesi gününe ertelendiği ifade edildi. 
     Türkiye’nin Irak Savaşı sırasında ABD’ye vereceği desteğin kesinleşmesinden sonra Türkiye’ye mali destek paketinin açıklanacağı geçtiğimiz günlerde ortaya çıkmıştı. ABD ise yardım paketi ile ilgili ilk görüşmelerde, Türkiye’nin savaş ortamına IMF ile anlaşmış olarak girmesinin uluslararası piyasalara daha fazla güven vereceği mesajını vermişti. 
     Üslerin modernizasyonu tezkeresinin Meclis’ten geçmesinin ardından ve ABD Hazine Bakan Yardımcısı John Taylor’ın ziyaretinin ertesi günü Türkiye’ye gelişi dikkat çeken IMF Heyeti’nin görüşmelerinin Irak Savaşı ile bir ilgisi olmadığı açıklanmıştı. Ancak, ABD’nin, destek paketinin açılması için öncelikle yabancı asker kabul etme ve yurtdışına asker gönderme tezkeresinin geçmesini öne sürmesinin ardından IMF ile görüşmeler de bir türlü tamamlanamadı. Bu gelişme IMF üzerinde etkili olduğunu bilinen ABD’nin pazarlıkta "IMF kartını da" devreye sokması olarak yorumlandı. 
     
     3 katrilyonluk pürüz 
     IMF ile ekonomi yetkilileri arasında yapılan toplantılar dün de devam etti. Kahkonen’in Hazine Müsteşarı Faik Öztrak ile yaptığı toplantının ardından bürokratlar, Babacan’ı görüşmeler konusunda bilgilendirdi. 
     Gelinen en son noktada 23 katrilyon lira olarak hesaplanan faiz dışı fazlanın 20 katrilyon lirası üzerinde mutabakata varıldı. IMF’nin 3 katrilyonluk kısımda çekinceleri olduğu belirtildi. Bu kısmın sosyal güvenlik kuruluşları ve sağlık harcamalarında alınacak tedbirleri içerdiği belirtildi. 
     Fon’un alınacak tedbirlerin faiz dışı fazlaya hedeflenen oranda katkısı konusunda itirazları olduğunu ilettiği öğrenildi. 
     Öte yandan, özelleştirme gelir hedefinin 2003 yılı için 3 milyar 679 milyon dolar olarak öngörüldüğü belirtildi. 
     Bu arada Devlet Bakanı Ali Babacan, IMF Türkiye Masası Şefi Juha Kahkonen’i Hazine’deki makamında kabul etti. Yaklaşık iki saat süren görüşmeden sonra herhangi bir açıklama yapılmadı. Görüşmeye, IMF Türkiye Temsilcisi Odd Per Brekk de katıldı. 
     



 EKONOMİ 





















</TEXT>
</DOC>
