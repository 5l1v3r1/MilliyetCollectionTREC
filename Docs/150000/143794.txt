<DOC>
<DOCNO> 143794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/yasam/ayas.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeler ölmesin diye kaçıyoruz’ 
</HEADLINE>
<TEXT>

Şu günlerde erzakını alan, sülalesine haber salan herkes Doğu ve Güneydoğu’dan batıdaki kentlerimize göç ediyor. Aslında kimse memleketinden ayrılmak istemiyor 
     ŞÜKRAN ÖZÇAKMAK İstanbul 

     Kuzey Iraklı Kürtler, savaş korkusuyla Türkiye ve İran sınırına doğru kaçarken, Saddam Hüseyin’in füzelerinin menzilinde bulunan Doğu ve Güneydoğu illerinden de batıdaki kentlere iç göç başladı. İstanbul’a Güneydoğu’dan gelen tren ve otobüsler, evini, arazisini, işini bırakarak batıya sığınanlarla dolu. Özellikle Şırnak, Cizre, Silopi, Nusaybin ve Kızıltepeli vatandaşlar, büyük şehirlerdeki akrabalarının yanına geliyor. 
     
     Sülalesini çağırdı 
     Haydarpaşa Garı’na önceki gece ulaşan Güney Ekspresi’nde de savaş korkusuyla İstanbul’a gelenler vardı. Yatak, yorgan, kap kacak, çuvallarla bulgur, pirinç, peynir ve bidonlarca pekmezle gelen aileler dikkat çekiyordu. 
     Körfez Savaşı ve terörden tecrübeli olduğunu söyleyen Mehmet Salih Yatmış, Silopi’deki lokantasını haftalar önce kapatıp İstanbul’a gelmiş. Savaşa az kaldığını hissedince de Çağlayan Toşocak Caddesi’nde bir kebapçı dükk nı kiralamış ve neredeyse tüm sülalesini yanına çağırmış. Kardeşleriyle birlikte sayısını kendisi de bilmediği 10 ayrı aileyi toplayıp trene bindirmiş. 
     
     Burada işimiz olmaz ama..’ 
     Batman’da dükk n kapatan 52 esnaftan biri olduğunu söyleyen bakkal Medeni Kaya da, "Ölüm korkusu, açlık korkusuna karıştı. Kalıcı değiliz İstanbul’da ama savaş krizi Mardin’in ve Batman’ın ekonomisini tamamen tüketti. Sonrasında ne olur bilinmez" dedi. 
     14 yaşındaki Tayfun Ekin, diğer çocuklar gibi okulu bırakıp ailesiyle İstanbul’a kaçanlardan. Türkçe bilmeyen anneannesi Halime Bulut’un 70 sözlerini bize tercüme ediyor. Halime Nine ise kucağında taşıdığı bir aylık torunu Mehmet Şerif’e bakarak, "Geri dönmeyip ne yapacağız, her şeyimiz orada. Bebeler ölmesin, çocuklar daha fazla üzülmesin istedik" diye konuştu. Bin dönümlük arazisini geride bıraktığını belirten 42 yaşındaki Güney Polat’ın 10 çocuğu var. "Biz çiftçiyiz. Batman’da ekmek kalmadı ama İstanbul’da da işimiz olmaz, döneceğiz" diyor. 
     
     Körüklerimiz patladı’ 
     Aynı manzara sabah saat 09.00 sıralarında Esenler Otogarı’nda da yaşanıyor. Yolcular, otobüsün koridorlarına taşmış... Dilmenler Mardin Seyahat’in sorumlusu Hatip Turunç, "Bu yolcu patlaması önceki gün başladı. Bilet parasını denkleştiren memleketi terk ediyor. Yanlarına aldıkları baklagil, peynir, pekmez gibi yiyecek ve döşekler, otobüslerimizin körüklerini patlattı" diye konuştu. Diğer otobüs firmaları gibi onlar da ek seferler koymayı planlıyor. 
     



 YAŞAM 




















</TEXT>
</DOC>
