<DOC>
<DOCNO> 142551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur36.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Gönül "Askerlik süresinin kısaltılması düşünülmüyor" 
</HEADLINE>
<TEXT>

     Milli Savunma Bakanı Vecdi Gönül, askerlik hizmet süresinin indirilmesinin düşünülmediğini ve bedeli askerlik konusunda yeni bir düzenleme yapılmasına gerek olmadığını bildirdi. 
     Milli Savunma Bakanı Gönül, TBMM Plan ve Bütçe Komisyonu'nda, Bakanlığı bütçesi üzerindeki eleştirileri ve milletvekillerinin sorularını yanıtladı. 
     Gönül, TSK'nın yeniden yapılandırılmasında sayı üstünlüğü yerine etki üstünlüğünün oluşturulmasının esas alındığını belirterek, küçülmeyle birlikte yetenek havuzlarının oluşturulmasının da benimsendiğini dile getirdi. 
     Gönül, askerlik hizmet süresinin TSK'nın ihtiyacı, ülkenin içinde bulunduğu durum nedeniyle hali hazırda indirilmesinin düşünülmediğini belirterek, ''Hususlar değiştiği takdirde yapılacak yeni değerlendirmeler ışığında, askerlik hizmet süresinin Genelkurmay Başkanlığı'nın teklifi üzerine Bakanlar Kurulu'nun kararı ile kısaltılması mümkündür'' dedi. 
     Yedek subaylık sisteminin de TSK'da yeni başlanan sözleşmeli subay ve astsubay uygulamasının sonuçlarının alınmasının ardandan yeniden değerlendirileceğini ifade eden Gönül, bedelli askerlik konusunda da şunları söyledi 
     ''Türkiye'nin mevcut insan gücü yapısı TSK'nın ihtiyacını ancak karşılamaktadır. İnsan gücünün TSK'nın ihtiyacından fazla olması durumunda ihtiyaç fazlası miktarın bedel ödeyerek veya kamu kurum ve kuruluşlarında görevlendirilerek askerlik hizmetini yapmış sayılmalarına imkan veren hükümler, 1111 sayılı Askerlik Kanunu'nda mevcuttur. Bu nedenle bu konuda yeni bir kanuni düzenleme yapılmasına gerek bulunmamaktadır.'' 
     
     MKEK'NİN YENİDEN YAPILANDIRILMASI- 
     MKEK'nin 1 genel müdürlük ile buna bağlı 12 genel müdürlükten oluştuğunu anımsatan Gönül, geçen ay alınan bir kararla 12 genel müdür, 48 yönetim kurulu üyesi ve 36 denetim kurulu üyesinin kadroları iptal edilecek şekilde bağlı genel müdürlüklere son verildiğini kaydetti. Gönül, ''Politikacı olarak bu kadar yöneticiden fedakarlık yapmamızın sebebi, etkinlik ve verimlilik bakımından ayrı ayrı genel müdürlüklerin olması müspet netice vermemekteydi. Birbirlerine yaptıkları transferlerde KDV ödemeleri gerekiyordu. Geçen sene 12 genel müdürlüğün fazladan ödediği KDV 20 trilyondur'' diye konuştu. 
     Gönül, Doğu Karadeniz Silah Projesi'nin de namlu dövme tezgahının faaliyete geçtiğini belirterek, silah üretimi konusundaki 2 ayrı müracaatın daha değerlendirildiğini kaydetti. Gönül, yerli silah alanların ödeyecekleri ruhsat harcının azaltılması konusundaki öneriyi de takip edeceklerini söyledi. 
     
     ORTA MENZİLLİ SİLAH SİSTEMLERİNİN ALIMI 
     Bakan Gönül, TSK'nın 10 yıllık tedarik programlarında orta menzilli silah sistemlerinin yer aldığını da belirterek, bu tür silah sistemlerinin yaklaşık 1.8 milyar doları bulduğunu, bu program için Hazine Müsteşarlığı'ndan henüz kredi sağlanamadığını kaydetti. 
     Gönül, ''Avrupa Birliği AB ordusunun aktivasyonuna müsade edilmesi sürecinde verilen tavizlerin nedenleriyle'' ilgili soruyu yanıtlarken de AGSP konusunda Türkiye, ABD ve İngiltere tarafından meydana getirilen Ankara Kağıdı'nın AB tarafından kabul edildiğini anımsattı. Gönül, ''Güney Kıbrıs Rum Yönetimi'nin AB kararlarını yönlendirmesinin ve veto edebilmesinin mümkün olmadığı değerlendirilmektedir'' dedi. 
     Gönül, İsrail'in modernize ettiği tankların ve diğer elektronik teçhizatın şifrelerini kitleyebileceği yönündeki soruya karşılık, İsrail firmaların ihalelerdeki payının yüzde 10 olduğunu söyledi. Yerli yazılım firmalarının payının her geçen gün arttığını belirten Gönül, ''Savunma sistemlerimizin kontrolümüz dışında kullanılması söz konusu değildir'' dedi. 
     İstanbul Kurtköy'deki Sabiha Gökçen Havalimanı'nın aylık uçuş trafiğinin 400 uçağın üzerine çıktığını belirten Gönül, ''Ulaşım planı bakımından ciddi hataları olan bir havaalanıdır'' diye konuştu. 
     
     KAPALI OTURUM ÖNERGESİ 
     CHP İstanbul Milletvekili Ali Topuz ve arkadaşları üs ve limanların modernizasyonuna ilişkin Hükümet Tezkeresinin TBMM'de kabul edilmesinin ardından imzalanan mutabakat muhtırasının açıklanmasını önerdiler. 
     CHP'lilerin bu talebi üzerine Bakan Gönül, bütçeyi sunuş konuşmasında Irak sorununa Türkiye'nin savunması ili ilgisi nedeniyle yer verdiğini ifade ederek, ''Müzakerelerin tamamı Dışişleri Bakanlığı tarafından yürütülmüştür. Zabıtlar da onlar tarafından kısmen imzalanmıştır. Bunlar gizli hususlardır. Böyle bir toplantıda açıklamamız bizim tarafımızdan mümkün değildir, mümkün dahi olsa Dışişleri Bakanlığı yetkilileri tarafından açıklanması gerekir'' dedi. 
     Gönül, Bakanlık olarak sözkonusu tezkerenin ihlali gibi yansıtılan olayların üzerine ciddiyetle gittiklerini de belirtti. 
     Üslerdeki her uygulamanın yetkililerin nezaretinde yapıldığını ve raporların bir üst makama iletildiğini ve periyodik olarak da merkezden giden heyetlerce uygulamaların doğruluğunun araştırıldığını dile getiren Gönül, ''Uygulamalarda herhangi bir ihlal olduğu tespit edilememiştir'' dedi. 
     Komisyon Başkanı Sait Açba, İçtüzüğün 32. maddesine göre önergenin kabulü için üçte birlik sayının arandığını belirterek, önergenin oylanamayacağını bildirdi. 
     Topuz da, ''2 kişinin daha imza atması olanağını vermenizi bekliyorum. İktidar sıralarından bu konuya katkı verecek arkadaşlar bulunabileceğini ümit ediyorum'' sözlerine karşılık diğer üyelerden herhangi bir tepki gelmemesi üzerine, Başkan Açba, ''İmza sayısı 14 olsaydı gündeme alırdık'' diyerek, diğer önergeye geçti. 
     Daha sonra, Bakan Gönül'ün verdiği önerge üzerine, 2003 yılı gizli fiili kadrolarının görüşülmesine gizli oturumla devam edildi. 
     Bu oturumun ardından Milli Savunma Bakanlığı'nın 2003 yılı bütçesi oylanarak kabul edildi. 
     





</TEXT>
</DOC>
