<DOC>
<DOCNO> 118423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun17.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat işçileri bu kez de Palermo havaalanını kapattı... 
</HEADLINE>
<TEXT>

     Fiat Oto'nun endüstri planı çerçevesinde aldığı işten çıkarma kararına karşı yaklaşık bir aydır gösteriler yapan Termini İmerese'de çalışan Fiat işçileri, bu kez de Palermo kentindeki havaalanını bloke etti. 
     Sabah erken saatlerde Palermo'daki Falcone-Borsellino Havaalanı'na 8 otobüsle gelen Fiat işçileri ve aileleri, ilk olarak havaalanı 
     girişindeki yolu ve tren istasyonunu kapattılar. 
     Gösterilerine devam eden Fiat işçilerinin, havaalanına kimseyi almadıkları, uçuşlarda rötar olmamasına rağmen yolcuların birçoğunun uçağına yetişemediği bildirildi. 
     Sicilya Adası'nda hava ulaşımının, Palermo Havaalanı dışında sadece Katanya Havaalanı'ndan sağlanabildiği, ancak bu alanın da Etna Yanardağı'nın külleri nedeniyle tekrar kapatıldığı belirtildi. 
     Verilen bilgilerde, rüzgarın yön değiştirmesi sonucu küllerin başka yöne gitmeye başladığı ve akşam üzeri Katanya Havaalanı'nın ulaşıma açılabileceği de kaydedildi. 
     Bölgedeki otoyolları ve sanayi sitesi yollarını kapatan Fiat işçilerinin, akşama kadar eylemlerine devam etmesi bekleniyor. Fiat Oto'nun endüstri planına göre, 1800 işçinin işten çıkarılmasının ön görüldüğü Termini İmerese'de işçiler, daha önceden de Palermo'da tren, deniz ve kara ulaşımını bloke etmişlerdi. 
     Fiat işçilerinin bağlı olduğu sendikalardan yapılan açıklamada eylemlerin bitmeyeceği, 15 Kasım'da Fiat'taki metal işçilerinin de katılımıyla büyük greve gidileceği ifade edildi. Sendika liderleri, Başbakan Silvio Berlusconi'den de görüşme talebinde bulundular. 
     





</TEXT>
</DOC>
