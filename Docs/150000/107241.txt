<DOC>
<DOCNO> 107241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo08.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Class 1 Dünya Offshore Şampiyonası'nda finansman skandalı... 
</HEADLINE>
<TEXT>

     İzmir Körfezi'nde yapılan Class 1 Dünya Offshore Şampiyonası 5. Yarışları sonrası finansman sorunu yaşandığı bildirildi. 
     Dünya Offshore Şampiyonası Genel Müdürü Craig A. Stoehr, yarışların İzmir'de yapılabilmesi için gereken 250 bin dolarlık paranın tam olarak toplanamamasının sıkıntıya neden olduğunu, buna rağmen söz verdikleri için yarışların 5. ayağının İzmir'de yapıldığını dile getirdi. 
     Yarışlar için İzmir'e 1 milyon dolara yakın yatırım yaptıklarını ifade eden Stoehr, şöyle konuştu 
     ''Yarışlar, organizasyon açısından mükemmel geçti. Ancak yarışların İzmir'de yapılması için gerekli bütçeyi toparlayamadık. Yarışlar sonrası kesin bütçe henüz çıkmadı, rakam veremiyorum ancak eksikler var. Normalde teminat mektubu olmadan yapmadığımız bu yarışlarda İzmir'den iyi bir sonuç alacağımızı tahmin ettiğimiz için teminat istemedik. Ancak İzmir, bu yarışlara yine talip olacaksa teminat mektubu getirmeli. Biz de bundan sonrakiler için isteyeceğiz. Zaten yarışlara yeniden talip olacaklarını bildiren Büyükşehir Belediyesi Başkanı Ahmet Piriştina ve Konak Belediyesi Başkanı Erdal İzgi de teminat mektubu konusunda çalışacaklarını ifade ettiler.'' 
     
     ''SÖZLER TUTULMADI'' 
     Yarışların ana sponsoru olan Ege Serbest Bölgesi A.Ş. ESBAŞ Yönetim Kurulu Başkanı Kaya Tuncer de yarışların başarılı geçtiğini, ancak para toplama konusunda sıkıntı yaşadıklarını dile getirdi. 
     Tuncer, ''Her şey mükemmeldi, ancak paranın toplanışı zor oldu. Destek veririz diyenler çekindi. Para konusunda arzu ettiğimiz birlik oluşturulamadı'' dedi. 
     Yarışlara 50 bin dolarla destek olduklarını dile getiren Tuncer, ''Biz sahip çıkmasaydık İzmir bu fırsatı kaçıracaktı. Biz sadece kapıyı açtık. Ancak baştan söz verenler, çekindikleri için söz verdikleri oranda destek olamadılar'' diye konuştu. 
     Yarışların halk tarafından büyük ilgi gördüğünü dile getiren Tuncer, ''Yarışlardan sonra bana birçok işadamı arkadaşım keşke daha fazla destek olsaydık dedi. Bu organizasyonun yararları ve büyüklüğü görüldü. Bir daha para konusunda sıkıntı yaşanacağını zannetmiyorum. Biz İzmir için bu tip projelere yaptığımız desteği sürdüreceğiz. Önümüzdeki yarışlar İzmir'de yapılırsa biz yine destek oluruz'' dedi. 
     Öte yandan Konak Belediye Başkanı Erdal İzgi, Class 1'e yine talip olduklarını açıklayarak, şunları söyledi 
     ''Bu yıl organizasyon açısından çok zorlanmadık, ama mali açıdan çok sıkıntılar yaşadık. Bu işin maliyeti yüksek. Önümüzdeki yıl yarışların İzmir'de yapılması için müracaat etmeden önce 500 bin dolarlık teminat mektubu vermemiz gerekir. İzmirlilerin bir hafta içerisinde bu yarışları isteyip istemediğine karar vermesi gerekiyor. İzmir'in finansman sorunu çözülmeli.'' 
     





</TEXT>
</DOC>
