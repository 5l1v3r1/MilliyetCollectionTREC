<DOC>
<DOCNO> 129408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/siyaset/siy04.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Son söz YSK’nın 
</HEADLINE>
<TEXT>

     GÖKÇER TAHİNCİOĞLU Ankara 

Erdoğan’ın hukuki durumu ne 
     - Erdoğan’ın TCK’nın 312. maddesinden 10 aylık kesinleşmiş hapis cezası bulunuyor. 
     
YSK, Erdoğan konusunda 3 Kasım seçimleri için nasıl bir karar verdi 
     - Bu mahk miyetin Anayasa’nın 76 ve Milletvekili Seçimi Kanunu’nun MSK 11. maddesine aykırı olduğunu kaydederek, Erdoğan’ın milletvekili seçilme yeterliliğine sahip olmadığını belirleyerek adaylık başvurusunu reddetti. 
     
Erdoğan’ın hukuki durumunda bir değişiklik oldu mu 
     - Anayasa’nın 76. maddesi, Erdoğan’ın önünü açacak biçimde değiştirildi. AKP, MSK’da da aynı değişikliği gerçekleştirdi, ancak bu henüz Cumhurbaşkanı’nın onayından çıkmadı. Hukukçular, üst norm olan Anayasa’daki değişikliğin bile Erdoğan için yeterli olduğunu belirtiyor. 
     
Erdoğan Siirt’ten milletvekili adayı olacak mı 
     - AKP, Siirt’ten 3 Kasım’da aday gösterdiği isimlerden birisinin istifasıyla boşalan yer için Erdoğan’ı aday göstermeyi planlıyor. 
     
Anayasa ve yasalarda yapılan değişiklikler bu seçimde uygulanacak mı 
     - Anayasa’da yapılan değişikliğin seçimde uygulanmak zorunda olduğunu belirten YSK kaynakları, yasa değişikliklerinin ise "Siirt’te uygulanacağına yönelik bir ek madde" ile geçerli olabileceği görüşünde. Kanadoğlu’nun da aralarında bulunduğu bazı hukukçular ise, 3 Kasım seçiminde uygulanan mevzuatın, YSK’ya göre "bu seçimin devamı olan" Siirt seçiminde de geçerli olması, değişikliklerin uygulanmaması gerektiği görüşünü taşıyor. 
     
Erdoğan’ın ikinci kez aday gösterilmesi mümkün mü 
     - 3 Kasım’da İstanbul’dan aday gösterilen Erdoğan’ın ismi, başvurusu reddedildiğinden kesin aday listelerinde yer almadı. Bazı hukukçular, MSK’daki "bir kişi birden fazla yerden aday olamaz" ifadesinin 3 Kasım’da "aday olamadığı" için Erdoğan’ı kapsamadığı görüşünde. Ancak önemli bir kesim de, "3 Kasım’da aday gösterilmenin" yeterli olduğunu, Erdoğan’ın Siirt seçiminde de aday gösterilmesinin yasaya aykırı bir hal oluşturacağını savunuyor. 
     
Partiler, Siirt seçiminde yeni adaylar bildirebilecek mi 
     - Kanadoğlu, dünkü açıklamasında bunun mümkün olmadığını, listelerde boşalan yerlere, aynı listede bir alt sırada bulunan kişilerin kaydırılması gerektiğini kaydetti. 
     
YSK da aynı görüşte mi 
     - Hayır. YSK, listelerde, istifa ve ölüm durumunda boşalma olması halinde ilgili partinin bu yeri doldurabileceğine karar verdi. Anayasa uyarınca YSK kararlarının kesinlik taşıması nedeniyle, Siirt seçiminde bu karar uygulanacak. 
     
Kanadoğlu’nun görüşleri YSK için bağlayıcı mı 
     - Değil. Ancak YSK, Kanadoğlu’nun "vatandaş" kimliğiyle Erdoğan’ın adaylığına yapabileceği itirazı karara bağlamak zorunda. Kanadoğlu, 3 Kasım seçiminde de Erdoğan ve Erbakan’ın adaylıklarına itiraz etmiş ve YSK itiraz sonucunda her iki isme de adaylık vizesi vermemişti. 
     
YSK, Erdoğan’a ilişkin kararını ne zaman açıklayacak 
     - Siirt’e ilişkin geçici aday listelerini 23 Ocak, listelere yapılacak itirazlara ilişkin kararını da 25 Ocak’ta açıklayacak. 



 SİYASET 















</TEXT>
</DOC>
