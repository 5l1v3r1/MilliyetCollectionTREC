<DOC>
<DOCNO> 146153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sondun07.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
El Fayed İngiltere'yi terk ediyor... 
</HEADLINE>
<TEXT>

     Londra - Dünyaca ünlü Harrods mağazasının sahibi Muhammed El Fayed uzun yıllardır çeşitli kademeleriyle kavga içinde olduğu İngiliz devlet yapısının karşısında sonunda pes ettiğini ve İsviçre'ye taşınmaya karar verdiğini açıkladı. 
     Yaklaşık 5 yıl önce oğlu Dodi El Fayed'i, Prenses Diana ile birlikte Paris'te geçirdiği bir trafik kazası sonucu kaybeden ve bundan sonra İngilizlerle ilişkileri iyice bozulan El Fayed'in, son olarak da vergi dairesinden gelen ağır baskılarla bunaltılmakta olduğu belirtiliyordu. 
     Sahip olduğu özel vergi statüsü kendisine kaybettirilen ve yılda sadece 240 bin sterlin vergi ödemesine olanak tanıyan vergi dairesiyle yaptığı anlaşmaya son verilen Fayed'in, Cenevre'de kendisine uygun bir malikane aradığı kaydediliyor. 
     El Fayed'in Harrods mağazasını ve diğer işyerlerini ise şimdilik elden çıkartmayı düşünmediği, zaman zaman buraları ziyaret etmeyi sürdüreceği belirtiliyor. 
     




</TEXT>
</DOC>
