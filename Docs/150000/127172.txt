<DOC>
<DOCNO> 127172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/spor/spo02.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf beyaz sayfa açtı 
</HEADLINE>
<TEXT>

Yıldız oyuncu, "Camiaya söz veriyorum, ikinci yarı çok başarılı olacağım" dedi 
     Tatil yasak 
     TRANSFER olduğu günden bu yana Fenerbahçe’de yüzü bir türlü gülmeyen, eleştirilerden bir türlü kurtulamayan Yusuf arkadaşları tatil yaparken, kendisini Samandıra Tesisleri’ne kilitledi. Sakatlığı nedeniyle takımdan bir süre ayrı kalan yıldız futbolcu, ikinci yarıya sorunsuz başlayabilmek için, fizyoterapist Ali Kuz ile birlikte harıl harıl çalışıyor. 
     
     Geçmişe sünger 
     ARTIK yedek kulübesinde beklemek istemediğini ve takıma faydalı olmak için tüm gücünü ortaya koyacağını söyleyen Yusuf, geçmişe sünger çektiğini belirtti. Sarı - Lacivertli oyuncu, "Fenerbahçe taraftarı 2003’te bambaşka bir Yusuf izleyecek. Onları artık mahçup etmeyeceğim. Kararlıyım, bu takımın değişmez futbolcusu olacağım" ifadelerini kullandı. 
     
     2003 farklı olacak 
     ÇOK büyük bir camiada forma giydiğini hatırlatan Yusuf, "Bu yüzden daima başarı, kupa isteniyor. Vermediğin zaman da eleştiriliyorsun. Kötü bir ilk yarı geçirdik, ama yeni yılda öyle olmayacak. Teknik Direktör Oğuz Çetin ile birlikte şampiyonluğu yakalayacağız. Ben de bütün Fenerbahçeliler’e söz veriyorum, bu takımda kendimi göstereceğim" dedi. 
     
Hocası arkasında      OĞUZ Çetin, Yusuf’a destek verdi. Fenerbahçe’nin hocası, "Benim için bütün futbolcular önemlidir. Hepsinin kalmasını istiyorum ancak Yusuf çok yetenekli bir oyuncu. Artık Fenerbahçe ondan faydalanacaktır. Tabii ki herşey Yusuf’un elinde ama ben ona inanıyorum" dedi. 
     
Washi’de rötar      ŞANSSIZ bir şekilde kalp rahatsızlığı geçiren Washington’un kontrolleri noel tatili nedeniyle bir hafta ileriye kaydırıldı. 30 Ocak’ta tam teşekküllü kontrolden geçecek olan Brezilyalı oyuncunun bir daha aynı sorunla karşılaşıp, karşılaşmayacağı belirlenecek. Ayrıca Washington’un bundan sonra aktif futbol yaşamına devam edeceği veya bırakması gerektiği de netlik kazanacak. 
     
Fener açık vermiyorSarı - Lacivertli takımda Futbol Şube Sorumlusu Sadettin Saran ile Teknik Direktör Oğuz Çetin büyük bir gizlilik içinde transfer görüşmeleri yapıyor, dışarıya en ufak bilgi sızmıyor 
     Augustine yattı 
     FENERBAHÇE Futbol Şube Sorumlusu Sadettin Saran, transfer çalışmalarının sürdüğünü belirterek, "Bütçemize uygun, ihtiyaca yönelik kaliteli bir golcüyü kadroya dahil etmeyi düşünüyoruz" diye konuştu. Sadettin Saran, Augustine için Ankaragücü Başkanı Cemal Aydın ile bir hafta önce görüştüğünü, Aydın’ın yüksek fiyat istemi üzerine konuyu kapattığını söyledi. 
     
     Fiyat fırlıyor 
     SADETTİN Saran, Teknik Direktör Oğuz Çetin’le de sürekli temasta olduğunu, gelişmeleri en ufak ayrıntısına kadar konuştuğunu belirtti. Saran, transferde çok titiz davranmak zorunda olduklarını ileri sürerek, "Talip olduğumuz oyuncu duyulduğu anda fiyatı bir kaç misli fırlıyor. Bu nedenle gizlilik içinde görüşmeleri yürütmek zorundayız" ifadesini kullandı. 
     
Bak şu tesadüfe Galatasaray’ı koz yaptılar Ortega’nın önerdiği Arjantinli oyuncuları menajerler Cim - Bom’a da teklif ettiler 
     SARI - Lacivertli takımın gündemine gelen bazı Arjantinli oyuncuların isimlerinin birkaç gün sonra Galatasaraylı yöneticilere de önerilmesi kafaları karıştırdı. Örneğin Fenerbahçe tarafından alınmayacağı açıklanan Garce’nin isminin hemen ertesi gün Florya’ya fakslanmasını Sarı - Kırmızılı yöneticiler şüpheyle karşıladılar. 
     GALATASARAYLI yöneticiler bu oyuncularla ilgilenmediklerini söylerken, "Bu isimleri galiba Fenerbahçe’ye Ortega önermiş. Fenerbahçe onları almayınca, ezeli rakibimizi harekete geçirmek için bize bu teklifi yapmış olabilirler. Ama biz bu isimleri düşünmüyoruz" diye konuştular. Yöneticiler bu tür olaylara alet olmayacaklarını belirttiler. 
     



 SPOR 


























</TEXT>
</DOC>
