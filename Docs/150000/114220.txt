<DOC>
<DOCNO> 114220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/soneko05.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya 5 milyon turiste koşuyor 
</HEADLINE>
<TEXT>

     Antalya Havalimanı'na iniş yapan turist sayısı, dün itibariyle 4 milyon 450 bin 259'a ulaştı. Geçen yılın aynı döneminde 3 milyon 976 bin 609 turisti ağırlayan Antalya'da, 5 milyon turist hedefine ulaşılmasına az kaldı. 
     Türkiye genelinde, hava sıcaklığının hızla düşmeye başladığı ve sonbahar aylarının kendini iyiden iyiye hissettirdiği bugünlerde "turizmin lokomotifi" olarak nitelendirilen Antalya'ya turist akını devam ediyor. 
     Yaz aylarının 40 derecenin üzerinde seyreden sıcaklarında, dünyanın dört bir yanından gelen genç turistleri ağırlayan Antalya'ya, aşırı sıcaklar yerine sonbaharın ılık havasını tercih eden orta yaş ve üzerindeki turistler ilgi göstermeye başladı. 
     Son 4 yılın en yüksek turist rakamlarına ulaşıldığı Antalya Havalimanı'na yılın ilk gününden bu yana dün itibariyle 4 milyon 450 bin 259 turist geldi. Ekim ayının ilk 20 gününde, 430 bin 902 turisti ağırlayan Antalya'da, aylık yüzde 38, toplamda ise yüzde 12 oranında artış gözlendi. 
     Ekim ayında, son yılların bütün rekorlarını geride bırakan Antalya'da, 5 milyon turist hedefine ulaşılmasına da az kaldı. Geçen yılın 20 Ekim tarihinde 3 milyon 976 bin 609 yolcunun iniş yaptığı Antalya Havalimanı'nda, dün 4.5 milyona yakın turist sayısına ulaşılması, turizmcileri umutlandırdı. 
     





</TEXT>
</DOC>
