<DOC>
<DOCNO> 127939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sonspo03.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk yarıda en az yenik oynayan takım Beşiktaş 
</HEADLINE>
<TEXT>

     Birinci Süper Futbol Ligi'nde 2001-2002 sezonunun ilk yarısında, maçlarda en az süreyle yenik oynayan takım, ligde 1 maç fazlası ve averajla lider durumda bulunan Beşiktaş oldu. 
     Siyah-beyazlılar, 8 maçta toplam 10 kez yenik duruma düştü, buna karşın yalnızca 3 kez sahadan yenik ayrıldı. 
     Toplam 231 dakika yenik oynayan Beşiktaş, Trabzonspor ve Bursaspor maçlarında 2'şer kez yenik duruma düşerken, Trabzonspor, İstanbulspor ve Samsunspor maçlarında sahadan yenilgiyle ayrıldı. 
     Bursaspor, Yimpaş Yozgatspor, Denizlispor, Fenerbahçe ve Gaziantepspor maçlarında yenik duruma düşmesine karşın yenilmeyen siyah-beyazlılar, Denizlispor maçında 57 dakika süreyle yenik oynadı. 
     Sezonun ilk yarısını 3. sırada tamamlayan Fenerbahçe ise, ligin ilk devresindeki maçlarda toplam 7 kez yenik duruma düştü. 
     Fenerbahçe, bunlardan yalnızca 2'sinde yenik durumdan kurtulurken, 5'inde sahadan yenilgiyle ayrıldı. 
     ''Sarı Kanaryalar'' maç içinde yenik duruma düştüğü müsabakalardan yalnızca Çaykur Rizespor ve Bursaspor karşılaşmalarında sahadan yenik ayrılmadı, diğer 5 maçı ise yitirdi. 
     Fenerbahçe, toplam 274 dakika sahada yenik kaldı. 
     Galatasaray, yaptığı 16 maçın 5'inde karşılaşma içinde yenik duruma düştü. Bunlardan 3'ünde yenik durumdan kurtulan ''Aslan'', 2'sinde ise sahadan yenik ayrıldı ve toplam 282 dakika yenik oynadı. 
     ''Cim Bom'', 5-0 yenildiği Bursaspor ve 2-1 yitirdiği Ankaragücü maçlarında sahadan puansız ayrılırken, Gaziantepspor, Beşiktaş ve Yimpaş Yozgatspor maçlarında yenilgiden kurtuldu. 
     Galatasaray ilk yarıda, Ankaragücü karşısında 81, Bursaspor maçında da 77 dakika yenik oynadı. 
     






</TEXT>
</DOC>
