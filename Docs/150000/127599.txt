<DOC>
<DOCNO> 127599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/soneko08.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülşehir'de kilimcilik kazandırıyor... 
</HEADLINE>
<TEXT>

     Nevşehir'in Gülşehir İlçesi'nde kaymakamlık tarafından açılan kilimcilik kursuna katılan genç kız ve kadınlar, hem meslek öğreniyor hem de aile bütçelerine katkı sağlıyorlar. 
     Gülşehir Kaymakamı İnci Becel, yaptığı açıklamada, ilçede yaklaşık 200 yıllık bir geçmişi bulunan kilimciliği yeniden canlandırmak için, Sosyal Yardımlaşma ve Dayanışma Vakfı'nın katkılarıyla 1986 yılında başlatılan çalışmaların sürdüğünü kaydetti. 
     Becel, açtıkları kilimcilik kursuna özellikle dar gelirli ailelerin ilgi gösterdiğini belirterek, ''Gülşehir merkez ve Karacaşar Beldesi'ndeki atölyelerdeki kurslara 30 genç kız ve kadın devam ediyor. Atölyede dokunan kilimlerde kök yolalı ipler kullanılıyor''dedi. 
     Kilim motiflerini tarihi nitelikli kilimlerden seçtiklerini ifade eden Becel, şunları söyledi 
     ''Hedefimiz, geçmişin köklü izlerini yansıtan kilimciliği, daha da ileri boyutlarda ele almak. Bir yanda tarihi değerdeki kilimlerimizi motif olarak ortaya çıkmaya çalışırken, diğer yandan da yerli ve yabancı turistlere kilimlerimizi tanıtma imkanı buluyoruz. 2002 yılında ürettiğimiz kilimlerin satışından 10 milyar lira gelir elde ettik. Halen iki merkezde devam eden kilimcilik kursunu tüm köylerde yaygınlaştırmayı hedefliyoruz. Gülşehir İlçesi'nin kısa sürede Anadolu'da kilimciliğin en yaygın olarak değerlendirildiği merkezlerin başında geleceğine inanıyorum.'' Becel, kilimcilik kursuna katılan genç kız ve kadınların, meslek öğrenmelerinin yanı sıra, aile bütçelerine de katkı sağladıklarını kaydederek, ''Atölyelerde kilim, kilim çanta ve kilim minder üretiliyor. Kursiyerlerimiz, çalışmalarına göre ayda 120-170 milyon lira arasında gelir elde ediyorlar'' diye konuştu. 
     





</TEXT>
</DOC>
