<DOC>
<DOCNO> 108935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/spor/aspo.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA GÜZELİ 
</HEADLINE>
<TEXT>

Milli atletimiz Süreyya Ayhan, Madrid’de düzenlenen Dünya Kupası’nda beş kıtanın şampiyonlarını uzak farkla geride bıraktı, 1500 metrede rakipsiz olduğunu kanıtladı 
     

     Yanına yaklaştırmadı 
     AVRUPA Şampiyonu atletimiz Süreyya Ayhan, İspanya’nın başkenti Madrid’deki Dünya Kupası’nda rakipsizliğini bir kez daha kanıtladı. Avrupa kıtasını temsilen katıldığı 1500 metrede, beş kıta şampiyonları ile Dünya Şampiyonası’nın en iyilerine karşı mücadele eden Ayhan, yine kendine has stiliyle baştan sona önde götürdüğü yarışı 4.02.57’lik dereceyle rakiplerine büyük fark atarak kazandı. Yarışta ikinciliği 4.09.74 koşan Rus Tatyana Tomashova alırken, Alman Kathleen Friedrich 4.10.20 ile üçüncü oldu. 
     
     30 bin dolar kazandı 
     MADRİD’TE tribünlere asılan "Süreyya sen izim herşeyimizsin" pankartı ve bir avuç Türk’ün salladığı bayrakların moraliyle piste çıkan Ayhan, start ile birlikte öne fırladı ve giderek arayı açarak finişi en yakın rakibinin 7.17 saniye önünde yaklaşık 70 metre farkla geçti. Avrupa Şampiyonası ve iki Golden League’in ardından bu sezon koştuğu dördüncü yarışı da ilk sırada tamamlayan milli atletimiz, Dünya Kupası’ndaki birinciliğiyle 30 bin dolar para ödülünün de sahibi oldu ve Avrupa kıtasına en yüksek puanı kazandırdı. 
     
Avrupa’nın yıldızı      MADRİD’DE 1500 metreyi büyük farkla kazanan Süreyya Ayhan, bayanlar bireysel yarışmalarında Avrupa kıtasına birinciliği getiren tek atlet oldu. İki gün süren kupada 19 ayrı dalda mücadele veren bayanlar arasında Avrupa adına birinciliğe ulaşan tek isim olan Ayhan kupa rekoru kırmak için yarıştığını ancak bunu başaramadığı için üzüldüğünü belirtti. Şampiyon atletimiz, "Bazı problemlerim vardı. Dişimde ve bacağımda sorun yaşıyorum. Ayrıca rüzgar ve aradaki fark da beni etkiledi" diye konuştu. 
     
     Peri masalı 
     MURAT AĞCA 

     Çankırı’nın Korgun’undan çıkıp, 41 günde önce Avrupa Şampiyonluğu’nu, ardından iki Golden League yarışını kazanarak, sezonu Dünya Kupası’nda müthiş bir zaferle noktalamak. Türk atletizmi için peri masallarında olabilecek bu rüya, dün İspanya’da gerçeğe dönüştü. Avrupa Birliği’nin kapısını yıllardır aşındıran Türkiye’den gelen bu "peri" atletin, göğsünde EUR yazıyordu. Yani Avrupa. Dereceleriyle çoktan Avrupa Birliği’ne giren, hatta "dünya atleti" olan Süreyya Ayhan, bu kez sadece Türkiye için değil, Avrupa için de yarıştı. Hem de ne yarış. 
     Dünya pistlerinin 1970’lerde 1500’ün Tanzanyalı rekortmeni Filbert Bayi’den sonra bir daha görmediği stilde koşuyordu, Anadolu kızı. 3.57.75’lik yılın en iyi derecesiyle rakiplerinin gözünü öyle korkutmuştu ki, ne Rus Tomashova, ne ABD’li Jacobs onun temposuna ayak uydurmak bile istemedi. İlk turda fark 50 metre oldu, ardından 80 metre. Süreyya yine kendisiyle yarışıyordu. Bir gün önce antrenörü Yücel Kop, rahat koşacak olan Süreyya’nın 4 dakikanın altına inmeyeceğini haber veriyordu. Ne var ki, 4.01.05’lik şampiyona rekoru uzak değildi. Ancak, rakiplerinin onun birinciliğini peşinen kabul etmesi, Süreyya’yı da olumsuz etkiledi. Son metrelerde yavaşlayınca rekor çıkmadı. Ama ne gam... Şampiyon atletimiz, bu sezon koştuğu en yavaş yarışı 70 metre farkla bitirdi. 
     41 günde Türkiye’yi bulutların üzerine taşıyan Süreyya’ya, 41 kere maaşallah... 
     
     
Afrika zirvede      DÜNYA Kupası’nda Afrika, erkeklerde şampiyonluğu yine kimseye kaptırmadı. 134 puana ulaşan Afrika, üst üste dördüncü kez kupada ilk sırayı elde ederken, ikinciliği 119 puanla ABD, üçüncülüğü de 115 puanla Avrupa aldı. Bayanlarda ise Rusya 126 puanla mutlu sona ulaşırken, Süreyya Ayhan’ın da dokuz puan kazandırdığı Avrupa, 123 puanla diğer kıtaların önünde ikinciliğe ulaştı. Amerika kıtası da 110 puanla üçüncü oldu. Madrid’de son açık hava yarışını koşan İngiliz Colin Jackson, 110 engellide diskalifiye oldu. Bayanlar 100 engellide ise 35 yaşındaki ABD’li Gail Devers, 12.65 ile birinciliği aldı. 
     
Szabo şaşırttı      DÜNYA Kupası’nda 3 binde mücadele eden Rumen atlet Gabriela Szabo, yarışı finiş çizgisinde kaybetti. Avrupa Şampiyonası’nda Süreyya Ayhan’ın finişte yaptığı ve az kalsın altın madalyayı Szabo’ya kaptırmasına neden olacak "erken sevinç" hatasına bu kez Madrid’de Szabo düştü. Ancak Rumen atlet, Süreyya kadar şanslı değildi. Son metrelerdeki atağına karşılık veren Rus Zadorozhnaya’yı gözleyen Szabo, kazandığını sanıp ellerini kaldırdı fakat diğer yanındaki Etiyopyalı Berhane Adere’ye bir saliseyle geçildi. 
     
Jones rakipsiz      PİSTTEKİ performansı kadar 100 metrenin yeni kralı, ABD’li rekortmen sprinter Tim Mongomery ile yaşadığı aşkla da gündemde kalan "dünyanın en hızlı kadını" Marion Jones, en başarılı sezonunu Dünya Kupası’nda mükemmel noktaladı. Madrid’de 100 metreyi 10.90 ile kazanan Jones, böylece bu sezon Golden League dahil girdiği tüm yarışlarda finişi ilk sırada geçmeyi başardı. Jones, "Daha önce hiç geçilmediğim bir sezon olmamıştı. Şimdi bir ay atletizmi tamamen unutup, tatilin tadını çıkaracağım" dedi. 
     
     
     



 SPOR 
























</TEXT>
</DOC>
