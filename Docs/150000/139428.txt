<DOC>
<DOCNO> 139428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko28.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumar makinalarına alıcı çıkmadı... 
</HEADLINE>
<TEXT>

     Kamuoyunda ''Kumarhaneler Kralı'' olarak bilinen Ömer Lütfü Topal'ın, 55 trilyon lira vergi borcu olduğu gerekçesiyle Maliye Bakanlığı tarafından el konulan ve satışa çıkarılan kumarhane mekinelerine alıcı çıkmadı. 
     Antalya Defterdarlığı Deposu'nda yapılan ihalede, 132 slat oyun makinesi, 144 dönerli metal oyun sandalyesi, 9 ruletli oyun masası, 52 oyun sandalyesi, 11 restaurant masası, 45 restaurant sandalyesi, 1 para sayma makinesi, 2 jeton sayma makinesi ve 1 sega at yarışı oyun makinesi olmak üzere toplam muhammen bedeli 487 milyar 320 milyon lira peşin olmak üzere açık artırmayla satışa çıkarıldı. 
     İhaleyi yöneten Antalya Defterdarı Hasan Yaman, makinelerin alıcı çıkması durumunda tek tek de satılabileceğini bildirdi, ancak, kumar makinelerine alıcı çıkmadı. 
     Öldürülen Ömer Lütfü Topal'ın sahibi olduğu Emperyal Otelcilik, Turizm ve Sağlık Hizmetleri Şirketi Vekili Avukat Savaş Serttaş, satışta bazı eksiklikler olduğu gerekçesiyle, ihale yapılmasına itiraz etti. 
     Satışa çıkarılan kumar makinelerinin özel olduğunu, bu nedenle kıymet takdiri yapılması gerektiğini belirten Serttaş, şunları söyledi 
     ''Türkiye'de kumarhane işletilmesi yasak olduğu için makineler, satılması halinde 15 gün içinde yurtdışına çıkarılmalıdır. Bu bilginin de ihale ilanında yer alması gerekirdi. Bu makinelerin 4 yıldır bakımı yapılmadı. Oysa periyodik olarak bakımının yapılması gerekir. Vergi barışıyla ilgili yasa çıkacak. Bu konuda vergi mükellefinin borçlarının ödenmesi için beklenebilirdi.'' Kumar makinelerinin ikinci satışı 10 Mart 2003 tarihinde yapılacak. Bu tarihte de alıcı çıkmaması halinde, makinelerin pazarlıkla satışı gerçekleştirilecek. 
     





</TEXT>
</DOC>
