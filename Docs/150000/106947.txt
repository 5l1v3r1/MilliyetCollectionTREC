<DOC>
<DOCNO> 106947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun07.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush BM'den Irak konusunda yardım isteyecek 
</HEADLINE>
<TEXT>

     ABD Başkanı George Bush'un yarın BM Genel Kurulu'nda yapacağı konuşmada dünya liderlerine, ''Irak sorununu çözümlemek için birlikte hareket etme'' önerisinde bulunacağı bildirildi. 
     Bush'un Genel Kurula, ''Bağdat yönetimi nükleer-kimyasal-biyolojik silahlar ile uzun menzilli füzeler yapıyor'' mesajı vereceği belirtiliyor. 
     Bu arada, BM silah denetçileri komisyonu UNMOVİC'in başkanı Hans Blix, son günlerde Irak'la ilgili olarak ortaya çıkan hava fotoğraflarının, ''Irak'ın kitle imha silahları yapma konusunda yeni girişimde bulunduğu yolunda ipucu vermediğini'' söyledi. Blix bununla birlikte, ''UNMOVİC ekipleri olay yerinde incelemede bulunmadan kesin bir şey söylenemez'' diye konuştu. 
     
     BUSH "BAŞKA NEYİ BİLMEYE İHTİYAÇ VAR " 
     İnternetteki haber sitelerinden edinilen bilgilere göre, Başkan Bush BM'de yapacağı konuşmada, ''Irak tehdidiyle ilgili yeni bilgiler vermeyecek, ya da somut bir harekat önerisi ortaya koymayacak.'' Buna karşılık başkanın ''daha fazla neyi bilmeye ihtiyacımız var '' sorusunu soracağı, kendisine yakın bir kaynak tarafından ifade edildi. 
     ABD, Irak'ın elinde büyük olasılıkla kitle imha silahları yapacak malzeme bulunduğunu öne sürüyor. Irak ise bu iddiaları kesin bir dille yalanlıyor. 
     Haberlerde, ABD'nin müttefiklerinin Bush'tan, ''Saddam'ın kimyasal, biyolojik ve nükleer silah programlarının kesin tehdit oluşturduğu yolunda kendilerine kanıt göstermesini istedikleri'' de hatırlatıldı. 
     
     BLİX ''ELİMDE BİLGİ OLSA DERHAL KONSEYE SUNARDIM'' 
     Öte yandan, BM Güvenlik Konseyi'nin Irak'la ilgili dünkü toplantısında brifing verdikten sonra gazetecilerin sorularını cevaplayan Hans Blix, ''uydu fotoğraflarının Irak'ın, 1998'te bombalanan tesislerde bazı onarımlar yaptığını ortaya koyduğunu, ancak bunun Irak'ın elinde kitle imha silahı var demekle aynı şey olmadığını'' belirtti. Blix, ''şayet bu konuda elimde somut deliller olsa bunları derhal Güvenlik Konseyi'ne sunardım'' diye konuştu. 
     
     BM ÜLTİMATOM VERECEK Mİ 
     Öte yandan, Güvenlik Konseyi'nin Irak'a, ABD ve İngiltere'nin istediği şekilde, ''denetçilere izin ver, yoksa askeri harekat başlayacak'' şeklinde bir ültimatom verip vermeyeceği konusunun diplomatik tartışma konusu olduğu kaydedildi. 
     Buna karşılık Rusya Federasyonu temsilcisi Sergey Lavrov, ''ülkesinin ilke olarak ültimatomlara karşı olduğunu'' söyledi. Hans Blix ise silah denetçilerinin Irak'taki çalışmalarının en az 6 ay ila 1 yıl süreceğini ifade etti. 
     





</TEXT>
</DOC>
