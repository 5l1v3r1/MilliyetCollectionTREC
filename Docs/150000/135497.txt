<DOC>
<DOCNO> 135497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/soneko34.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun Türkiye'de özürlüler ülkenin zencisidir 
</HEADLINE>
<TEXT>

     Sanayi ve Ticaret Bakanı Ali Coşkun, ''Ekonomik bunalımda nüfusun yüzde 50'si yoksulluk sınırında, yüzde 25'i açlık sınırında ise toplumun tamamı özürlüdür'' dedi. 
     Bakan Ali Coşkun, ''2003 Avrupa Özürlüler Yılı'' etkinlikleri çerçevesinde Görmeyenler Kültür ve Birleşme Derneği'ne 5 adet bilgisayar ile 5 adet yazıcıyı Sanayi ve Ticaret Bakanlığı Toplantı Salonu'nda düzenlenen bir törenle hediye etti. 
     Burada bir konuşma yapan Sanayi ve Ticaret Bakanı Coşkun, özürlülerin toplumun bir parçası olduğunu, fakat özürlü vatandaşların ihtiyaçlarının yıllarca ihmal edildiğini söyledi. 
     2003'ün Avrupa Özürlüler Yılı ilan edilmesinin birçok bakımdan önemli olduğunu anlatan Bakan Coşkun, ''Böyle bir yılın kabul edilmesi belki onların isteklerini, şimdiye kadar dikkate alınmayan ihtiyaçlarını yerine getirmek bakımından bir uyarı yılı olur diye düşünüyorum'' dedi. 
     
     ''TOPLUMUN TAMAMI ÖZÜRLÜ'' 
     Türkiye'de Devlet İstatistik Enstitüsü DİE rakamlarına göre toplumun yüzde 12'sinin özürlü olduğunu ifade eden Bakan Coşkun, konuşmasını şöyle sürdürdü 
     ''Ben zannediyorum bu oran daha fazla. Eğer çok giderseniz toplumun tamamı özürlü. Bu ekonomik bunalımda nüfusun yüzde 50'si yoksulluk sınırına, yüzde 25'i açlık sınırına gelmişse toplumun tamamı özürlüdür. 
     Kaldı ki geri kalan yüzde 25'in bir kısmı parayı nasıl harcayacağını şaşırmış, toplumun ekonomik ve sosyal durumunu dikkate almadan televole hayatı yaşıyorsa onlar en büyük özürlüdür...'' Özürlü insanların önündeki engelleri kaldırmak gerektiğini de vurgulayan Bakan Coşkun, ''Bu, bizim onlara karşı görevimizdir, insanlık görevimizdir'' diye konuştu. 
     
     DÜNYADAKİ YENİ OLUŞUM 
     Konuşmasında dünyadaki yeni oluşuma da değinen Sanayi ve Ticaret Bakanı Coşkun, artık dünyadaki dengelerin değiştiğini, siyasi ve ideolojik dengelerin yerini ekonomik, teknolojik ve bölgesel gücün aldığını kaydetti. 
     Bu nedenle Türkiye'nin gelişmelerin dışında kalmaması için eğitime önem vermesi gerektiğini anlatan Coşkun, dünya ülkeleriyle rekabetin sağlanabilmesi için yatırım, üretim ve ihracat seferberliği gerektiğini bildirdi. 
     
     ''BENDE BİR ÖZÜRLÜYÜM'' 
     AK Parti olarak tek başına iktidar oldukları halde, tek başına hükümet olmanın ülkeyi düzlüğe çıkaramayacağına inandıklarını kaydeden Bakan Coşkun, bu nedenle sivil toplum kuruluşlarına birlikte hükümet olmak istediklerini söyledi. 
     Özürlülerin ihtiyaçlarına her zaman önem verdiklerini de vurgulayan Coşkun, ''Ben de bir özürlüyüm... Ben tarama özürlüyüm. Çünkü saçlarım döküldüğü için tarak kullanmıyorum. Ben de kendimi sizden sayıyorum'' şeklinde bir espri yaptı. 
     
     TÜRKİYE SAKATLAR KONFEDERASYONU BAŞKANI 
     Törene katılan Türkiye Sakatlar Konfederasyonu Başkanı Faruk Öztimur da, özürlüler olarak Sanayi ve Ticaret Bakanlığı'ndan neler beklediklerini anlattı. 
     Türkiye'nin özürlü sanayisi konusunda çok gerilerde olduğunu ifade eden Öztimur, özürlü vatandaşların araç-gereç ihtiyaçları için her yıl milyonlarca dövizin yurtdışına çıktığını söyledi. 
     ''Bu kadar iddialı arabalar yapan bir ülkede özürlüler için araç-gereç yapılamıyor'' diyen Öztimur, bu konuda gerekli yatırımın yapılmasını istedi. 
     Türkiye'de özürlülerin devlet ve siyaset alanında yeterince yer alamadığını belirten Öztimur, ABD'deki zencileri örnek göstererek, ''Türkiye'de özürlüler ülkenin zencisidir'' dedi. 
     





</TEXT>
</DOC>
