<DOC>
<DOCNO> 123969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/soneko36.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun Erdoğan ne istediğini bilen bir liderdir 
</HEADLINE>
<TEXT>

     Sanayi ve Ticaret Bakanı Ali Coşkun, AK Parti Genel Başkanı Recep Tayyip Erdoğan'ın ABD Başkanı George W. Bush'a Türkiye'nin NAFTA'ya alınması teklifine ilişkin olarak, ''Sayın Erdoğan ne istediğini bilen bir liderdir'' dedi. 
     İstanbul Sanayi Odası İSO tarafından düzenlenen Sanayi Kongresi'nin kapanış oturumuna katılan Coşkun, oturumdan önce soruları yanıtladı. Bakan Coşkun, Erdoğan'ın Kuzey Amerika Serbest Ticaret Bölgesi NAFTA ile ilgili açıklamalarının hatırlatılması üzerine, şunları söyledi 
     ''Ön yargılı bir yaklaşımımız yok. Sayın Erdoğan ne istediğini bilen bir liderdir ve ülke menfaatlerini herşeyin üzerinde tutar. AB kararları hakkında şu anda karamsarlığa kapılmanın gereği yok. Zira, AB de Tayyip Bey'in temasları çerçevesinde Türkiye'nin önemini daha iyi kavradı. Ben öyle ümit ediyorum ki çok olumlu bir sonuç çıkacaktır. Bu sonuç belli olmadan, bir yorum yapmayı doğru bulmuyorum. O sonuca göre Türkiye kendi kararını verecektir. Karamsarlığa kapılmayalım.'' Coşkun, B planlarının olup olmadığının sorulması üzerine de ''B, C, D, Ğ Türkiye'nin planı çok. Ama şu anda A planımız var'' dedi. 
     
     ECZACIBAŞI'NIN AÇIKLAMASI 
     Eczacıbaşı Holding Başkanı Bülent Eczacıbaşı, Erdoğan'ın NAFTA açıklamasıyla ilgili yorumunun sorulması üzerine, Kopenhag Zirvesi'nden AB ile Türkiye'nin arasını bozacak ölçüde bir sonuç çıkmasını beklemediğini söyledi. 
     Türkiye'nin AB üyeliğine netlik kazandıracak bir sonucun çıkacağı inancında olduğunu ifade eden Eczacıbaşı, ''Tabii ki müzakerelerin hemen başlanması yönünde bir karar bekliyoruz. Bu şekilde çıkmayabilir ama 2003 yılı ortasında kararın çıkması ve 2003 sonunda müzakerelerin başlamasıyla ilgili bir karar çıkabilir'' dedi. 
     AB'nin Türkiye'ye, Türkiye'nin de AB'ye ihtiyacı olduğunu ifade eden Eczacıbaşı, ''AB, Türkiye ile daha büyük stratejik güç haline gelebilir, Türkiye'de böyle bir küresel güç içinde yerini alabilir. Bu nedenle er veya geç Türkiye'nin AB üyesi olması kaçınılmazdır. AB'nin çıkarlarına da aykırı olabilecek bir kararın Kopenhag'dan çıkacağına inanmıyorum'' diye konuştu. 
     2005'li bir tarihin de AB ile Türkiye ilişkileri açısından sorunlar doğurabileceğini ifade eden Eczacıbaşı, şunları söyledi 
     ''Türkiye AB yoluna her ne olursa olsun sabırla devam etmelidir. Zaten bu bilinçle yola çıkan Türkiye'nin adaylığına karşı olan hiçbir AB ülkesi yok, bu aşamaya gelindi. Zaman ve prosedür meselesi var önümüzde. Bunu zora sokmak AB'nin yararına da değil.'' Eczacıbaşı, gümrük Birliği'nde geri adım atılıp atılamayacağı yönündeki bir soru üzerine de Türkiye'nin yararına olduğu sürece herşeyin yapılabileceğini, ancak kendisinin gümrük birliğinin Türkiye'ye zarar verdiğine dair ikna edici sonuçlar olduğu düşüncesinde olmadığını söyledi. 
     
     NAFTA 
     NAFTA, ABD, Meksika ve Kanada'nın AB'yi örnek alarak gerçekleştirdikleri bir oluşum. Ekonomide ve nüfusta şimdiki AB'den daha büyük ama entegrasyonu daha az. Yalnız Küba'nın şiddetle karşı çıktığı, ekonomik entegrasyonu tüm Amerika kıtasına yayma çabaları var. Amerika Kıtası Devletleri Örgütü'nün OAS ekonomik ayağı oluşturulmaya çalışılıyor. 
     





</TEXT>
</DOC>
