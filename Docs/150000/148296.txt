<DOC>
<DOCNO> 148296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun11.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arama motoru savaşları... Google'a bir rakip de Yahoo'dan... 
</HEADLINE>
<TEXT>

     İnternette uzun yıllar devam eden İnternet Explorer-Netscape tarayıcı savaşının ardından şimdi de arama motoru geliştiren kuruluşlar arasında rekabet başladı. 
     Arama motorları alanında ''Google'' firması, liderliği elinde tutuyor. Google ile kıyasıya bir rekabet içine giren ''Yahoo '' yeni geliştirdiği arama motorunu dün kullanıcıların hizmetine sundu. 
     Yahoo yetkilileri ''yaptıkları değişiklikler sayesinde kullanıcılara aradıkları konularda eskiye oranla daha yararlı bilgiler sunmayı ümit ettiklerini'' belirttiler. Yahoo uzmanları ''yeni motorun kullanımının da çok kolay olduğunu'' vurguladılar. 
     Yeni arama motoru hakkında konuşan Yahoo Başkan Yardımcısı Jeff Weiner, ''Sanıyorum bu motor oyunun kurallarını bir parça değiştirecektir'' derken, ''girişimin, Yahoo'nun arama motorları piyasasında önder olması yolunda atılmış bir adım olduğunu'' öne sürdü. 
     Arama motorları arasındaki mücadeleyi uzun süredir izleyen ''Search Engine Watch'' adlı firmanın uzmanlarından Danny Sullivan, ''anlaşıldığı kadarıyla Yahoo daha fazla kullanıcının Google'a kaymasını önlemeye çalışıyor. Hatta bunların bir kısmını geri kazanma çabası içerisinde'' diye konuştu. 
     Ancak uzmanlar arama motoru alanında Google'un ''bileğini bükmenin öyle kolay olmadığını'' kaydettiler. 
     Uzmanlar Google aracılığıyla her gün 112 milyon kişinin arama yaptığını, Yahoo'nun arama kapasitesinin ise 42 milyon olduğunu belirtiyorlar. 
     





</TEXT>
</DOC>
