<DOC>
<DOCNO> 145538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo02.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayakkabı boyacılığından milli formaya... 
</HEADLINE>
<TEXT>

     Türk futbolunun son dönemde yıldızı parlayan genç isimleri arasında yer alan Denizlispor'un başarılı savunma oyuncusu Servet, ayakkabı boyayıp simit sattığı günleri geride bırakıp, büyük kulüplerin transfer listesine adını yazdıran milli futbolcu olmanın gururunu yaşıyor. 
     Servet Çetin, Iğdır'dan İstanbul'a gelen 11 çocuklu ailenin en küçük bireyi olduğunu, çocukluğunda ayakkabı boyadığını ve simit sattığını belirtip, ''Ayakkabı boyarken de işimi iyi yapardım. Arkadaşlarım bana kral boyacı derdi. Şimdi de işimi iyi yapmaya çalışıyorum. Geçmişimi, geldiğim yeri asla unutmadım'' diyerek, yaşadığı süreçten olumsuz yönde etkilenmediğini ortaya koydu. 
     Daha düzenli bir yaşama kavuşabilmek için evlenmeyi düşündüğünü, lükste gözü olmadığını anlatan Servet, ''Zor durumda olan insanları gördükçe çocukluğumu hatırlıyorum. Zorunlu olmasa otomobile binmem, lükse düşkün değilim'' biçiminde düşüncelerini dile getirdi. 
     
     TRANSFERİN GÖZDESİ 

     Başta ''3 Büyükler'' olmak üzere birçok kulübün milyon dolarlar ödemeyi göze alarak Servet'i transfer listesine dahil ettiği belirtilirken, genç oyuncu bu konuda açıklamada bulunmak istemiyor. 
     Kulübüyle 3 yıllık sözleşmesinin bulunduğunu hatırlatan Servet, ''Beni transfer etmek isteyen takım öncelikle kulübümle anlaşmalı'' diye konuştu. 
     




</TEXT>
</DOC>
