<DOC>
<DOCNO> 125259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur11.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uşak'ta kaybolan 2 yaşındaki çocuktan haber yok... 
</HEADLINE>
<TEXT>

     Uşak'ın Sivaslı İlçesi'nde jandarma, 10 Aralık'ta ormanda annesi palamut toplarken kaybolan 2 yaşındaki Mehmet Kartal'ın fotoğrafının da yer aldığı afişleri tüm bölgeye dağıttı, vatandaşlardan arama çalışmalarında yardım istedi. 
     Sivaslı Kaymakamı Osman Nuri Canatan, yaptığı açıklamada, ''Çocuğun kayboluşunun üzerinden bir hafta geçti, hiçbir ize rastlanmadı ancak aramalar durdurulmuş değil. Aynı hızda devam ediliyor'' dedi. 
     Canatan, Afyon, Uşak ve İzmir'den gelen sivil savunma ekipleri ve gönüllü kuruluşlar ve eğitilmiş köpeklerin, ilk beş gün arama çalışmalarına katılarak bölgeden ayrıldığını, ancak jandarma ve yöre halkının aramayı hiç kesmediğini kaydetti. Kaymakam Canatan, şu bilgileri verdi 
     ''Jandarma, çocuğun fotoğrafı ve bilgileri olan el ilanlarını, afişlerini bölgede her yere astı, kahvehanelere, dükkanlara bıraktı. Gören ya da bilenlerin kendilerine ya da 156 numaralı Alo Jandarma telefonuna ulaşmasını istedi. Ailesi çocuğun çobanlar tarafından bulunmuş olabileceğine inanıyor. Zaman zaman ihbarları oluyor, değerlendiriliyor. Sonuç alınıncaya kadar çalışmalar sürdürülecek.'' 
     
     AİLE UMUDUNU KORUYOR 
     Çocuklarının öldüğüne inanmadıklarını dile getiren Asiye-Tamer Kartal çifti ise ''Ölse mutlaka cesedine ulaşılırdı. Daha yeni yürümeye başladığı için o kadar uzağa gidemez. Dağlarda çok sayıda çoban var, onlardan birinin bulduğunu sanıyoruz'' dedi. 
     Jandarma yetkilileri de, bölgenin ormanlık ve küçük yamaçlarla kaplı olduğunu ancak sarp kayalıkları bulunmadığını belirterek, çocuğa ait dışkı, kumaş parçası ya da en küçük bir ayak izine dahi rastlanmadığına dikkati çekti. 
     Sivaslı Cumhuriyet Başsavcılığı yetkilileri de, adli soruşturmanın yürütüldüğünü belirttiler. 
     Bir hafta önce, Eldeniz köyü Çarıklıburun mevkiindeki ormanlık alanda annesinin palamut topladığı bir sırada kaybolan 2 yaşındaki Mehmet Kartal'ın bulunması için geniş çaplı bir arama başlatılmıştı. 
     





</TEXT>
</DOC>
