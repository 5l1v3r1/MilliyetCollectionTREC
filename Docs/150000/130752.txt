<DOC>
<DOCNO> 130752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/soneko11.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO, 121 yaşında... 
</HEADLINE>
<TEXT>

     Osmanlı İmparatorluğu'nun her alanda çöküşü yaşadığı bir dönemde, ekonominin kurtarıcısı olmak umuduyla 14 Ocak 1882 tarihinde ''Dersaadet Ticaret Odası'' adıyla kurulan İstanbul Ticaret Odası İTO , bugün 121. yaşını kutluyor. 
     Dersaadet Ticaret Odası, 8 Mart 1950'de yürürlüğe giren 5590 sayılı yasa ile üyelerinin birbiriyle ve halkla ilişkilerinde dürüstlüğü ve güveni temin ederek meslek disiplinini, ahlak ve dayanışmayı korumak, mesleğin toplumun genel çıkarlarına uygun olarak gelişmesini ve mesleki faaliyetlerin kolaylaştırılması için uygun koşulları sağlamak üzere yeni bir kimlikle İstanbul Ticaret ve Sanayi Odası adını aldı. 
     İTO'nun bugünkü adı ise 30 Mayıs 1952'de sanayicilerin başka bir meslek kuruluşunda biraraya gelmelerinin ardından oluştu. 
     Türkiye'nin önde gelen meslek kuruluşlarından biri olan İTO, 121. yılında ilk günkü çalışma heves ve azmiyle Türkiye'nin kalkınması ve yeniden bir dünya devleti haline gelmesi hedefine katkıda bulunmak üzere üyelerinin mesleki gelişimini sağlamak, ticari hayatta onlara ışık tutmak amacıyla çeşitli alanlarda faaliyetlerini sürdürüyor. 
     Sivil toplum olma bilinciyle, ekonomik ve hukuki düzenin vazgeçilmez idealleri olan demokrasi ve serbest piyasa sisteminin tüm kurum ve kurallarıyla oluşturulabilmesi için mücadele eden İTO, tüketicinin ve rekabetin korunması, tahkim müessesi, fikri ve sınai mülkiyet hakları, sermaye piyasaları, mal borsaları gibi çağdaş bir ekonominin olmazsa olmaz kurumlarının oluşturulmasında öneri ve örnek girişimleriyle toplumun önünde yer alıyor. 
     
     DÜNYANIN EN BÜYÜK 3 TİCARET ODASINDAN BİRİ 
     İTO, 98 meslek komitesi ve 300 bini aşan üyesiyle dünyanın en büyük üç ticaret odasından biri olarak faaliyetlerini sürdürüyor. 
     Türkiye ekonomisine, toplumsal gelişim ve tanıtıma katkıda bulunmak üzere her yıl onlarca heyeti ağırlayan İTO, böylece hem Türk ürünlerinin dış pazarlarda alıcı bulmasını sağlayarak ikili ilişkileri geliştiriyor hem de İstanbul'un tarihi ve doğal güzelliğini tanıtarak ticaret yollarının birleşme noktası olan kenti turistik kafilelerin buluştuğu bir yer haline getirmeyi hedefliyor. 
     İTO, 12 Nisan 1999 tarihinde çalışmalarını tamamlayarak, dünyada ve Türkiye'de ISO 9001 Kalite belgeli ilk mesleki kuruluş olma unvanını elde etti. 
     Çağdaş iş düzeninin önemli unsurlarından olan tahkim müessesesi, 1950 yılında yürürlüğe giren İstanbul Ticaret Odası Tahkim Uzlaştırma ve Hakem Bilirkişilik Yönetmeliği uyarınca işlerlik kazandı. Ayrıca 1960'lı yıllarda tüketicinin korunması ile ilgili yasal düzenlemeler daha yapılmadan önce tüketici haklarının korunması faaliyetlerini başlatan Oda, 1981 yılında yürürlüğe giren İTO Üyeleri Tüketiciyi Koruma Taahhütnamesi Sistemi ile tüketici şikayetleri hızla çözüme kavuşturmaya başladı. 
     
     İTO'NUN EĞİTİM ALANINDAKİ FAALİYETLERİ 
     Hizmetlerini sadece ticari hayatla sınırlandırmayan İTO, eğitim alanında da faaliyetlerde bulunuyor. 
     Eğitim camiasına 11 okul kazandırmakla kalmayıp 1995 yılında Dış Ticaret Enstitüsü'nü kurup eğitim konusunda inisiyatif alarak iş dünyasının ihtiyacı olan uluslararası pazarlama uzmanları yetiştirilmeye başlandı. 
     Bu ilk adım 2001 yılında büyük bir girişime dönüştürülerek, Vakıf Üniversitesi statüsünde İstanbul Ticaret Üniversitesi kuruldu. 
     İTO, 2001 yılının Eylül ayında metruk halde iken restore edilerek faaliyete geçirilen Eminönü'ndeki yeni hizmet binasıyla sadece İstanbul ticaretine yeni bir soluk getirmekle kalmayıp İstanbul'un tarihi mirası ve mimari zenginliğine de kaybolmakta olan bir eseri yeniden kazandırdı. 
     Bununla birlikte liberal ekonomi ve serbest piyasa koşullarına uyum sağlama, dünya ekonomisine entegrasyon ve Avrupa Birliği'ne tam üyelik yolunda üyelerinin uluslararası platformlarda ihtiyacı olan bilgi, güven, destek ve teşviki sağlamak amacıyla eşitlik, sürat ve etkinlik prensipleri çerçevesinde hizmetlerini sürdüren İTO, uluslararası alanda ticari ilişkilerin artırılması için pazar araştırmaları, inceleme gezileri, iş toplantıları ve uluslararası fuar ve sergilere katılımı gelenekselleştirdi. 
     İstanbul Ticaret Odası, özellikle Türk ihraç ürünlerinin pazarlanmasında yaşanan sıkıntıları gidermek amacıyla ilk kez 1999 yılında başlattığı gelişen pazarlardaki Türk İhraç Ürünleri Sergisi uygulamasını geliştirerek devam ettiriyor. 
     İTO, 121. kuruluş yılında ekonominin neferi olmak konusunda üstlenmiş olduğu misyonu genişleyen vizyonu paralelinde daha da geliştirerek uzman personeli, girişimci ruhu, her dönem dürüstlük ve adaleti temel alan politikasıyla gelecek yıllarda da Türkiye'de ve uluslararası camialarda önemli yeri olan bir sivil örgüt olarak toplumun ve özellikle iş dünyasının öncüsü olmayı hedefliyor. 
     
     MEHMET YILDIRIM 
     Yönetim Kurulu Başkanı Mehmet Yıldırım, Türkiye ekonomisinde öncü ve örnek bir kuruluş olan İTO'nun, çalışmalarını demokrasi ve serbest piyasa ekonomisiyle Türkiye'nin yeniden bir dünya devleti haline gelmesi için yoğunlaştırdığını bildirdi. 
     Yıldırım, 14 Ocak 1882 yılında 24 üyenin katılımıyla kurulan İTO'nun bugün üye sayısı ve yaptığı işlerle dünyanın en büyük odalarından birisi haline geldiğini ve Avrupa Odalar Birliği'nce yapılan denetimlerde de Avrupa'nın en iyi odası olarak belirlendiğini anımsatarak, ''İTO'nun misyonu Türkiye'yi çağdaş ve lider ülke yapmaktır''dedi. 
     





</TEXT>
</DOC>
