<DOC>
<DOCNO> 134610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/soneko01.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Hiçbir zaman Osmanlı torunu olduğumuzu unutmamalıyız... 
</HEADLINE>
<TEXT>

     Devlet Bakanı Kürşad Tüzmen, ''Bizim bu bölgede hiçbir zaman Osmanlı torunu olduğumuzu unutmamamız lazım'' dedi. 
     Suriye'nin başkenti Şam'da temaslarını sürdüren Bakan Tüzmen, gazetecilerle yaptığı sohbet toplantısında, hedeflerinin bölgedeki bütün ülkelerle ticareti artırmak olduğunu söyledi. 
     Bölge ülkelerine 1.5-2 saatlik seyahatle ulaşıldığını ve bunun da büyük bir imkan olduğunu vurgulayan Tüzmen, ''17 bin kalem malı 220 ülkeye satma becerisini gösteriyoruz. Yanı başımızdaki bu ülkelere çok daha iyi bir şekilde satış yapmamız lazım'' diye konuştu. 
     Suriye ile önümüzdeki dönemde ticaretin çok daha artacağına inandığını dile getiren Tüzmen, Suriye'nin önemli reformlar yaptığını ve liberalleşmeye doğru gittiğini anlattı. 
     Tüzmen, ''Türkiye'nin de 1980'lerde reformlara gittiği zaman ticaret hacmi artmıştı. Suriye'nin de aynı şekilde ithalatı da, ihracatı da artacak. İşte o zaman artan ithalatta ben burada olacağım'' dedi. 
     Bölge ülkeleriyle ticareti geliştirme çabalarını bir ''dantel işleme'' olarak nitelendiren Tüzmen, ''Bence ortaya çıkan tablodan işadamlarımız memnun. Bu coğrafyada komşularımızla kaçırdığımız, ıskaladığımız seneleri tekrar yakalamak istiyoruz. Ayrıca, etrafımızdaki bu ülkelerle oluşturacağımız ciddi siyasi, ticari bağlantılar, bize bir güvenlik kuşağı oluşturacaktır'' diye konuştu. 
     Tüzmen, bir gazetecinin ''ihracat gelirinin ülkenin borcu içinde düşük seviyede kaldığını'' söylemesi üzerine, şunları kaydetti. 
     ''Doğru, bu bir paradoks. Tırtıl, biliyorsunuz dut yaprağını yemeye çalışır. Dut yaprağı da ağacın büyümesiyle devamlı ileri gider. Burada tırtılın hızı önemli. Bence biz de hızlıyız. 30 milyar dolardan 35, bu sene inşallah 40'a gelip, 3 sene içinde de 50 milyar dolara ulaştığımız zaman dengeler kendi kendine oturacaktır. Çözüm için beklemenin anlamı yoktur. Bir yerden başlamanız gerekir. Benim başladığım dış ticaret.'' ''Komşu ülkelerle ihracatı geliştirme stratejisi içinde Ermenistan'ın yeri nedir '' sorusuna ise Tüzmen, ''Ortam bizim için ne kadar el verirse, Türkiye'nin bütün komşularıyla ticareti artırması gerektiğine inanıyoruz. Ermenistan'da Türk malları satılıyor. Ama İran üzerinden, başka ülkeler üzerinden satılıyor. Direkt de satılabilir, ama burada biz milli menfaatlerimiz neyi gerektiriyorsa onu yaparız'' yanıtını verdi. 
     
     ''BAYRAMDA ÖNCÜPINAR'DA OLACAĞIM'' 
     ''Bayramda Öncüpınar'da olacağım''' diyen Tüzmen, sınırın iki yakasındaki akrabaların birbirleriyle bayramlaşmalarının sahip olunan zenginliği gösterdiğini vurguladı. 
     Devlet Bakanı Kürşad Tüzmen, sözlerini şöyle tamamladı 
     ''Burada görüyorsunuz, işadamlarımızın birçoğu hiçbir problem olmadan konuşuyor. Irak'ta da, İran'da da, Yunanistan'da da böyle. Bizim bu bölgede hiçbir zaman Osmanlı torunu olduğumuzu unutmamamız lazım. Burada gördüğümüz itibar, saygı, sevgi hep budur. Çünkü zamanında hep beraber yaşanılmış. Ben de işte bu ortak noktadan hareket ediyorum. Kendimizi evimizde gibi hissediyoruz. Bence bu bize çok güzel bir ticari platform sağlıyor. Bunu kullanmamız lazım.'' 
     





</TEXT>
</DOC>
