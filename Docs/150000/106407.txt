<DOC>
<DOCNO> 106407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur05.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'de puanların ağırlıkları değişti... 
</HEADLINE>
<TEXT>

     Öğrenci Seçme Sınavı ÖSS puan hesaplama yöntemlerinde değişiklik yapıldı. 
     ÖSYM Başkanı Fethi Toker, düzenlediği basın toplantısında, Yüksek Öğretim Genel Kurulu'nun, 6 Eylül'de yaptığı toplantıda, 2003 ÖSS puanlarının hesaplanmasında değişiklik yapılmasına karar verdiğini bildirdi. 
     Toker, ÖSS puanlarının 100 ile 300 arasında değişeceğini ve meslek yüksekokulları ile açıköğretim programlarını sınavsız geçiş dışında tercih edebilme sınırının 105 yerine 160, lisans programları için gereken barajın da 120 yerine 185 ÖSS puanı olarak belirlendiğini kaydetti. 
     Fethi Toker, ''Bu sınırlarda meydana gelen değişiklik ÖSS'yi kazanma puanlarının yükseltilmesi anlamına gelmemektedir. Bu değişikliğin anlamı eski ÖSS dağılımındaki 105 ÖSS puanının yeni dağılımında 160'a, 120 ÖSS puanının 185'e karşılık geleceğidir'' diye konuştu. 
     Toker'in verdiği bilgiye göre, sınavda uygulanan testlerdeki Türkçe ve Matematik bölümlerinin ÖSS puanı içindeki ağırlığı artırılacak. Ağırlıklı ortaöğretim başarı puanının, yerleştirmeye esas olan Y-ÖSS puanları içindeki ağırlığı da yükseltilecek. 
     
     ORTAÖĞRETİMDEKİ BAŞARININ ETKİSİ YÜZDE 3 ARTACAK 

     Ortaöğretimdeki başarı, adaylar kendi alanlarındaki yükseköğretim programlarına yerleşirlerken önceki yıllara göre, yaklaşık yüzde 3 oranında artırılacak. 
     Ayrıca, ağırlıklı ortaöğretim başarı puanı hesaplama yönteminde de bazı değişiklikler yapılacak. 
     Yeni uygulamada, ÖSS ortalaması yüksek okulların, diploma notları düşük öğrencileri, ÖSS ortalamaları düşük okulların öğrencilerine göre daha yüksek ağırlıklı ortaöğretim başarı puanlarına sahip olacak. 2003 ÖSS'de uygulamaya koyulacak yöntem, ÖSS ortalaması yüksek olan okullardaki öğrencilerin ağırlıklı ortaöğretim başarı puanını önemli ölçüde artıracak. 
     Okul değiştiren öğrenciler için uygulanan yöntem de kaldırılacak. Fen ve Anadolu liselerinden, okulun son sınıfında diğer okullara nakledilen öğrencilerin, 2 yıllık not ortalamaları eski okullarından, son yıllarına ait not ortalaması da yeni okullarından alınarak orta öğretim başarı puanı hesaplanıyordu. 
     Yeni uygulamayla bu yöntem kaldırılarak, öğrencilerin ağırlıklı orta öğretim başarı puanları hangi okuldan mezun olmuşlarsa bu okulun ÖSYM'ye bildirdiği diploma notuna göre hesaplanacak. 
     
     TABAN VE TAVAN PUANLAR DEĞİŞTİ 

     Öğrenci Seçme Sınavı ÖSS puan hesaplama yöntemi ile tavan ve taban puanlar değiştirilirken, meslek lisesi öğrencilerinin şikayet ettikleri konularda düzenleme yapılmadı. 
     Yeni sisteme göre, adayların ağırlıklı ortaöğretim başarı puanlarının ÖSS yerleştirme puanı içindeki payı artırıldı. Buna göre alanı dışında tercih yapacak adayların tercih ettikleri programları kazanma şansı azaldı. 
     Öğrenci Seçme ve Yerleştirme Merkezi ÖSYM Başkanı Dr. Fethi Toker, gelecek yıldan itibaren uygulamaya konulacak ÖSS puan hesaplama sisteminde yapılan değişikliği anlatmak amacıyla basın toplantısı düzenledi. 
     Toker, bundan önceki uygulamalarda adayların ÖSS puanlarının hesaplanmasında kullanılan ağırlıklı ortaöğretim başarı puanlarının, lisede okudukları alanla ilgili bir programı tercih etmişlerse 0.5, kendi alanları dışındaki bir programı tercih etmişlerse 0.2 ile çarpıldığını hatırlattı. Kendi alanlarıyla ilgili bir bölümü tercih eden meslek lisesi mezunlarının ağırlıklı ortaöğretim puanlarının, 0.5'in yanı sıra ayrıca 0.15 ile de çarpıldığına işaret eden Toker, 2003 yılından itibaren uygulamaya konulacak yeni sistemle bu katsayıların da değişeceğini kaydetti. 
     Toker, ''2003-ÖSS'den itibaren ÖSS puanlarının en yükseğinin 300'e çıkarılması, bu katsayılarda da değişiklik yapılmasını gerekli kılmıştır. Ağırlıklı ortaöğretim başarı puanının, ÖSS-yerleştirme Y-ÖSS puanları içindeki ağırlığının eskisine göre bir ölçüde de artırılması amaçlanarak, bu katsayılar değiştirilmiştir'' dedi. 
     
     YENİ KATSAYILAR 

     Yeni sisteme göre, lisede okuduğu bir alanla ilgili bir yükseköğretim programını tercih edecek adayın ağırlıklı ortaöğretim başarı puanı 0.5 katsayı yerine 0.8 katsayı ile çarpılacak. Böylece ağırlıklı ortaöğretim başarı puanının 0.5 katsayısı ile çarpıldığında ÖSS yerleştirme puanı içindeki payı yüzde 17.7 iken, 0.8 ile çarpıldığında bu oran yüzde 21.1'e yükselecek. 
     Eski sistemde, lisede okuduğu alan dışında bir yükseköğretim programını tercih eden adayın ağırlıklı ortaöğretim başarı puanı 0.2 katsayısı ile çarpılıyordu. Bu katsayıyla çarpılan ağırlıklı ortaöğretim başarı puanının ÖSS'deki payı yüzde 8.0 idi. Yeni sistemde, 0.2 katsayısı 0.3, bu katsayıyla çarpılacak ağırlıklı ortaöğretim başarı puanının ÖSS içindeki payı da yüzde 9.1 olarak belirlendi. 
     Ağırlıklı ortaöğretim başarı puanlarının ÖSS içindeki payları karşılaştırıldığında, alanı dışında bir programı tercih edecek öğrencilerin tercih ettikleri programı kazanma şansları azaldı. 
     Bu çerçevede, kendi alanıyla ilgili bir yükseköğretim programını tercih edecek adaylara verilen ek puan katsayısı da artırıldı. Kendi alanıyla ilgili bölümleri tercih edecek meslek lisesi mezunlarının ağırlıklı ortaöğretim başarı puanlarının çarpılacağı katsayı 0.15'ten 0.24'e, ÖSS içindeki payları da yüzde 6.1'den 7.4'e yükseltildi. 
     Toker, konuya ilişkin olarak, ''2003-ÖSS'de başlanacak olan uygulamada, ortaöğretimdeki başarının, yerleştirmeye esas olan ÖSS yerleştirme puanı içindeki ağırlığı, adaylar kendi alanlarındaki yükseköğretim programlarına yerleşirlerken, önceki yıllardakine göre yaklaşık yüzde 3 oranında artırılmış durumdadır'' dedi. 
     Toker, bu konudaki bir soru üzerine, ''Bunlar tamamen karşılıklarına göre kondu. Örneğin 0.2'nin karşılığı 0.3'e denk geldiği için kondu. Aralıkları aynen muhafaza ettik'' dedi. 
     ÖSYM Başkanı Dr. Toker, adayların lisedeki başarılarının üniversiteye girişlerinde göz önünde tutulmasına önem verdiklerini dile getirerek, şöyle konuştu 
     ''Bütün amacımız, adayların ortaöğrenimleri sırasında derslerini iyi öğrenmeleri ve öğretmenlerinden iyi notlar almalarıdır. Adayların ortaöğretimin 1, 2 ve 3. sınıflardaki müfredatı çok iyi öğrenmeleri, ÖSS'de sorular daha önceki sınıflara dayalı olarak hazırlansa bile bu soruları daha az zamanda ve daha doğru olarak cevaplandırmalarına olanak sağlayacaktır. Ayrıca ortaöğretimdeki müfredatın bütünüyle öğrenilmesi, adayların yükseköğretimdeki öğrenimlerini kolaylaştıracak ve başarılarını artıracaktır. Bunda hiçbir şüphe yoktur. Ortaöğretimde iyi öğrenmiş bir kişi üniversitede daha başarılı olur. Biz yetenekli öğrenciyi bulup üniversiteye yerleştiriyoruz. Biz soralım veya sormayalım, adayların öğrenmeleri kendi yararlarınadır. Öğrencinin okulunu terketmesi çok yanlıştır. Çünkü fen lisesindeki öğrenim önemli bir öğrenimdir. Müfredatı farklıdır. Buradan kalkıp da başka bir yere gitmek kendilerinin de ziyan olmasına yol açıyor.'' Toker, ''Meslek lisesi öğrencilerinin alanlarıyla ilgili olmasına karşın bazı yükseköğretim programlarını tercih edemediklerinin'' hatırlatılarak, bu konuda yeni bir düzenleme yapılıp yapılmadığı konusundaki soru üzerine, ''Eski sistem nasıl nasılsa öyle devam edecek. Öğrencilerin hangi alandan tercih yapabileceklerine ilişkin tablomuzda bir değişiklik yok'' dedi. 
     Toker, bir soru üzerine, ÖSS'de öğrencilere yöneltilen sorularda bir değişiklik olmayacağını, bu konuda geçen yıllardaki uygulamanın devam edeceğini söyledi. 
     Fethi Toker, yeni sistemin uygulanacağı ÖSS'nin 15 Haziran 2003 Pazar günü gerçekleştirileceğini bildirdi. 
     
     AMAÇ, PUANLAR ARASINDAKİ FARKLILIĞI ENGELLEMEK 

     ÖSS puan hesaplama yönteminde yapılan değişiklik çerçevesinde, ÖSS taban puanlarının değiştirilerek, yeni tavan ve taban puanları belirlendiğini bildiren Toker, yeni düzenlemeyi ve gerekçesini şöyle anlattı 
     ''ÖSS puanlarının en büyüğü ve en küçüğü, hesaplama yapılan yılın puan dağılımına bağlı olarak yıldan yıla değişmekteydi. Bu da adaylar arasında, puanların sınava girilen yılda düşeceği veya yükseleceği tahminlerine neden olmaktaydı. Bu sakıncayı en aza indirmek amacıyla her puan türünde ayrı olmak üzere ÖSS puanlarının en yükseği 300, en küçüğü 100 olacak şekilde değiştirilmesine karar verilmiştir.'' Bu çerçevede, sayısal, sözel, eşit ağırlıklı ve yabancı dil puan türlerinin taban puanları 100, tavan puanları 300 olacak. 
     
     ''ADAYLAR TAHMİNDE BULUNAMAYACAK'' 

     Toker, bu düzenlemenin şu yararları sağlayacağını kaydetti 
     ''Her yıl puan türlerinin en yüksek puanları arasında meydana gelen farklılıklar ortadan kalkacaktır. Puan türleri dağılımları birbirine benzer hale gelecektir. Yükseköğretim programlarının merkezi yerleştirmedeki en küçük puanlarında ilgili yılın ÖSS puan dağılımında meydana gelen ve yıldan yıla değişen farklılıklar ortadan kaldırılacak. Böyle bir uygulama, adayların yükseköğretim programlarının taban puanlarında düşme veya yükselme olacağı yönündeki tahminlerini sona erdirecektir. Üniversitelerin de kendilerini en küçük ÖSS puanları yönünden değerlendirmeleri kolaylaşacaktır.'' 
     
     YENİ PUAN BARAJI 

     ÖSYM Başkanı Toker, puan türlerinin taban ve tavan puanlarının 100 ve 300 olarak belirlenmesinin, ÖSS'yi kazanmak ve tercih yapabilmek için gerekli puanları da yükselttiğini bildirdi. 
     Toker, bundan böyle önlisans programlarına 105 puan yerine 160 puan, lisans programlarına da 120 puan yerine 185 puan barajının getirildiğini ifade etti. 
     Toker, baraj puanlarındaki bu yükselmenin ''ÖSS'yi kazanma puanlarının yükseltilmesi anlamını taşımadığını'' savundu. Toker, ''Bu değişikliğin anlamı, 105 ÖSS puanının, yeni ÖSS dağılımında 160'a, 120 ÖSS puanının da 185'e karşılık gelmesidir'' dedi. 
     
     BAŞARI PUANLARININ HESAPLANMASI 

     Mevcut sistemde, diploma notlarından hesaplanan ve ağırlıklı ortaöğretim başarı puanının hesaplanmasında kullanılan ortaöğretim başarı puanının her okul için en yüksek 80 olmasının öngörüldüğünü kaydeden Toker, buna karşın bu puanın okullara göre farklılık gösterdiğini ifade etti. Toker, ''Örneğin, bir okulda en büyük ortaöğretim başarı puanı 80 olurken, bir diğer okulda bu puan 70 veya 75 olabiliyordu'' dedi. 
     Toker, Bu farklılıkları önlemek amacıyla yeni düzenlemede ortaöğretim başarı puanının tüm okullar için en büyük 100, en küçük 50 olmasının kararlaştırıldığını bildirdi. 
     Toker, bu değişikliğin adaylara şu yararları sağlayacağını anlattı 
     ''Böylece öğrenci okulunda kendisinin başarı sırasını öğrenmiş olacak, yani öğrencinin kendi başarısını değerlendirme işi kolaylaştırılacak. Eski yöntemde ortaöğretim başarı puanı 72 olan bir öğrencinin diğer öğrenciler arasındaki yerini bilebilmesi için kendi okulundaki en yüksek ve en düşük ortaöğretim başarı puanlarını bilmesi gerekiyordu. Yeni yöntemle artık aday, ortaöğretim başarı puanı 100'e yakınsa okulun iyi öğrencileri arasında olduğunu anlayabilecek.'' Fethi Toker'in verdiği bilgiye göre, ağırlıklı ortaöğretim başarı puanının hesaplanmasında kullanılacak okulların ÖSS puan ortalamaları da en büyüğü 200, en küçüğü 100 olacak şekilde belirlendi. 
     2002 ve daha önceki yıllarda ÖSS'ye girmiş ve ağırlıklı ortaöğretim başarı puanları hesaplanmış adayların, 2003'de ağırlıklı ortaöğretim başarı puanları yeni düzenlemeye göre tekrar hesaplanacak. 
     
     ''FEN VE ANADOLU LİSELERİNDEN KAÇIŞ ÖNLENECEK'' 

     Toker, fen ve Anadolu liselerinin son sınıflarındaki öğrencilerin, ağırlıklı ortaöğretim başarı puanlarını yükseltmek amacıyla diğer okullara nakil yaptırdıklarını hatırlattı. Ağırlıklı ortaöğretim başarı puanı hesaplanırken okulların ÖSS'deki başarı durumlarının da göz önüne alındığını ifade eden Toker, fen ve Anadolu lisesi öğrencilerinin bu nedenle başka okullara gittiklerini anlattı. 
     Fen ve Anadolu lisesi yönetimlerinin bu durumdan sürekli yakındıklarını ifade eden Toker, bu nedenle, ortaöğretim başarı puanının hesaplanması yönteminde yapılan değişiklik doğrultusunda, ağırlıklı ortaöğretim başarı puanının hesaplanması yönteminin de değiştirildiğini bildirdi. 
     Toker, yeni sistemle, daha okulun en büyük ağırlıklı ortaöğretim başarı puanının 100 olacağını belirterek, şunları söyledi 
     ''Yeni uygulamada, ÖSS ortalaması yüksek olan okulların diploma notları düşük öğrencileri, ÖSS ortalamaları düşük olan okulların öğrencilerine göre daha yüksek ağırlıklı ortaöğretim başarı puanlarına sahip olacaklar. 2003-ÖSS'de uygulanmasına başlanacak olan yöntemle, ÖSS ortalaması yüksek olan okullardaki öğrencilerin ağırlıklı ortaöğretim başarı puanları önemli ölçüde artacak.'' Toker, bu artışı şu örnekle açıkladı 
     ''Bu uygulamada, ÖSS ortalaması en büyük olan okulda, diploma notu en yüksek olan adayın ağırlıklı ortaöğretim başarı puanı 100, diploma notu en düşük olan adayın ağırlıklı ortaöğretim başarı puanı 94.445 olacaktır. Okulun ÖSS ortalaması düştükçe, diploma notu düşük olan öğrencinin alacağı ağırlıklı ortaöğretim başarı puanı da azalacak ve ÖSS ortalaması en düşük olan okulun en küçük diploma notuna sahip olan öğrencisinin ağırlıklı ortaöğretim başarı puanı ise 50 olacaktır. Bir başka deyişle, okulların en yüksek diploma notuna sahip öğrencilerin ağırlıklı ortaöğretim başarı puanları arasında bir fark bulunmayacak. Her okulda diploma notu en yüksek öğrencinin ağırlıklı ortaöğretim başarı puanı 100 olacak.'' 
     
     OKUL DEĞİŞTİRENLER İÇİN 

     Fen ve Anadolu liselerinden diğer okullara kaçışın önlenmesi amacıyla bir değişiklik daha yapıldı. Bu çerçevede, okul değiştiren öğrencilerin ağırlıklı ortaöğretim başarı puanları, mezun oldukları okulun ÖSS başarı puanı ve diploma notuna göre hesaplanacak. 
     Okul değiştiren öğrencilerin ağırlıklı ortaöğretim başarı puanlarının hesaplanmasında uygulanan yöntemin kaldırıldığını bildiren Toker, yapılan değişikliği şöyle açıkladı 
     ''2002 ve daha önceki yıllarda fen ve Anadolu liseleri öğrencilerinin son sınıfta diğer okullara nakil yaptırmaları durumunda bu öğrencilerin iki yıllık not ortalamaları eski okullarından, son yıllarına ait not ortalaması da yeni okullarından alınarak buna göre bir ortaöğretim başarı puanı hesaplanmaktaydı. Bu uygulama fen ve Anadolu lisesi öğrencilerinin ikinci yıl yarısından itibaren diğer liselere gitmeye başlamalarıyla amacına hizmet edemeyecek duruma gelmişti. Bu doğrultuda, yeni sistem, ÖSS puan ortalaması yüksek olan okullarda okuyan öğrencilerin ağırlıklı ortaöğretim başarı puanlarını, halen uygulanmakta olana göre önemli ölçüde yükseltecektir. Bu yükselmenin fen ve Anadolu liseleri öğrencilerinin başka okullara nakil olma isteklerini azaltacağı beklenmektedir. Bu beklentiden hareket edilerek, nakil yaptıran öğrencilerin iki yıllık not ortalamalarını eski okullarından ve son yıllarına ait not ortalamalarını nakil yaptırdıkları okuldan hesaplama yöntemine son verilmiştir. Öğrencilerin ağırlıklı ortaöğretim başarı puanları, hangi okuldan mezun olmuşlarsa, bu okulun ÖSYM'ye bildirdiği diploma notuna göre hesaplanacaktır.'' 
     
     TÜRKÇE VE MATEMATİK SORULARININ ÖNEMİ ARTACAK 

     Toker'in verdiği bilgiye göre, Türkçe ve Matematik bölümlerinin ÖSS puanı içindeki ağırlığı artırılacak. 
     Yeni sistemde, sözel bölüm ''Türkçe ve sosyal bilimler'', sayısal bölüm de ''Matematik ve fen bilimleri'' olarak ikiye ayrıldı. Sözel bölüm içinde Türkçe, sayısal bölüm içinde de Matematik sorularının katsayıları artırıldı. 
     Yabancı dil bölümünde de Türkçe sorularının katsayısı yükseltildi. Bu çerçevede, yabancı dilden sınava girecek bir adayın, Türkçe bölümünden yapacağı soruların sınav puanına katkısı, eskisine göre iki kat artırıldı. 
     





</TEXT>
</DOC>
