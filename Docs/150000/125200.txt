<DOC>
<DOCNO> 125200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko34.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon gayrimenkullerine büyük ilgi... 
</HEADLINE>
<TEXT>

     Bankacılık Düzenleme ve Denetleme Kurumu BDDK Tasarruf Mevduatı Sigorta Fonu'nun elinde bulunan 263 gayrimenkul ile batık durumdaki TYT Bank, Impexbank ve Marmarabank'ın 24 gayrimenkulünün satışına başlandı. 
     Turyap tarafından Profilo Alışveriş Merkezi'nin tiyatro salonunda gerçekleştirilen müzayadeye yoğun ilgi gösterildi. 
     Katılımcılar, müzayedeye katılmak için şart olan bayrak alımı için uzun kuyruklar oluşturdular. Katılımcılar özellikle yatırım veya işyerlerini büyütmek amacıyla müzayedeye geldiklerini söylediler. 
     Belçika'dan işçi olarak çalıştıktan sonra emekli olduğunu belirten Ayvaz Çağlar adlı kişi ise, Kartal'da bulunan evinin bir şirket aracılığıyla önce Kentbank'a ipotek edildiğini, daha sonra da fona devredildiğini belirterek, evini satın alacak kişiyle konuşmak üzere müzayedeye geldiğini bildirdi. 
     Muhammen bedeli yaklaşık 150 trilyon lira olan 27 ildeki çeşitli gayrimenkullerin müzayede ile satışına, katılımcılar internet, telefon, kapalı zarf usulü ve vekalet vererek teklif verme yöntemiyle de katılabiliyor. 
     Internet yolunu kullananlar, www.kontratmüzayede.com adresinden teklif yapabiliyor. 
     Müzayedeye İstanbul dışından katılmak isteyenler için Ankara, İzmir, Gaziantep, Adana, İçel, Muğla, Bursa, Eskişehir ve Kocaeli'nde bulunan Turyap temsilciliklerinde seans odaları kuruldu. Katılımcılar tekliflerini Turyap seans odası yöneticisi aracılığıyla Profilo'daki müzayede salonuna iletebiliyorlar. 
     Öte yandan, satışa çıkarılan gayrimenkuller arasında kamuoyunun ilgisini çeken Kapalıçarşı'daki 0.66 metrekarelik dükkanın da 22.5 milyar lira muhammen bedelle çıktığı açık artırma sırasında 34 milyar liraya alıcı bulduğu bildirilirken, bu bilgi henüz müzayede yöneticilerince doğrulanmadı. 
     Müzayedeye katılım için, 3 milyar lira teminat yatırılması gerekiyor. 
     Basının sadece ilk 15 dakika görüntü almasına izin verilen müzayedenin akşam geç saatlere kadar sürmesi bekleniyor. 
     





</TEXT>
</DOC>
