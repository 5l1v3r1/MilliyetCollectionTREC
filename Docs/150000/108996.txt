<DOC>
<DOCNO> 108996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/soneko02.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet altınına talep patladı 
</HEADLINE>
<TEXT>

     ABD'de geçen yılki 11 Eylül saldırıları sonrası altına talep artarken, geçen sürede cumhuriyet altını üretimi adet bazında yüzde 74.9, ağırlık bazında da yüzde 73.4 oranında artış kaydetti. 
     Darphane'nin cumhuriyet altını üretimi verilerine göre, meskuk ve ziynet olmak üzere Ağustos ayında toplam 1 milyon 297 bin adet cumhuriyet altını üretildi. Geçen yılın aynı ayındaki üretim 742 bin 107 adet idi. 
     Ağırlık olarak da bu yılın Ağustos ayındaki 3 ton 249 kilogramlık kg üretim geçen yılın aynı ayına göre yüzde 73.4 oranında arttı. Geçen yılın Ağustos ayında üretim 1 ton 873 kg düzeyindeydi. 
     
     OCAK-AĞUSTOS DÖNEMİ 
     Bu yılın Ocak-Ağustos döneminde de üretim geçen yılın aynı dönemine göre, adet bazında yüzde 90.7, ağırlık bazında da yüzde 82.6 oranında artış kaydetti. 
     Adet bazında 2001 yılının ilk 8 ayında 4 milyon 559 bin adet olan üretim bu yılın aynı döneminde 8 milyon 695 bin adede yükseldi. 
     Ağırlık bazında ise geçen yılın Ocak-Ağustos döneminde 13 ton 396 kg olan üretim, bu yılın aynı döneminde 24 ton 456 kg'ye çıktı. 
     





</TEXT>
</DOC>
