<DOC>
<DOCNO> 115063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/soneko14.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Süt ihalesine ilgi yok 
</HEADLINE>
<TEXT>

     İlköğretim çağındaki çocukların bedensel ve zihinsel gelişimini sağlamak, dengeli beslenme alışkanlığını kazandırmak ve başarıyı artırmak amacıyla geçen yıl başlatılan okul sütü kampanyası çerçevesinde, Başkent'teki okullar için Ankara Valiliği Sosyal Yardımlaşma ve Dayanışma Vakfı'nca açılan ihaleye, firmalar ilgi göstermedi. 
     Sosyal Yardımlaşma ve Dayanışma Vakfı'nca önceden duyurulan süt ihalesine, Dimes ve Ak Gıda firmaları, şartname almalarına rağmen katılmadı. 
     Bunun üzerine Vakıf Başkanlığı'nı yapan Vali Yardımcısı Muammer Muşman, ihaleyi 1 Kasım Cuma gününe erteledi. 
     Başkent'te 257 okulda öğrenim gören 240 bin 256 çocuğa her gün süt dağıtılması amaçlanıyor. 7 trilyon 800 milyar lira bedelli süt dağıtımı, 1 Kasım Cuma günü ihale edilebilirse, çocuklar, 12 Kasım Salı gününden itibaren süt içmeye başlayacaklar. 
     Ankara Valiliği, öğrencilere 1.5 litrelik şişelerde ve plastik bardaklarla süt dağıtılmasını hijyenik bulmayarak, şartnamede, sütlerin 200 miligramlık paketlerde dağıtılması ve raf ömrünün de 4 ayı geçmemesi şartı getirdi. 
     Devlet Bakanı Melda Bayer, 4 ilde uygulanan, 1 milyon 100 bin çocuğu kapsayan ve merkezden gerçekleştirilen "Okul Sütü Projesi" ihalesinin, artık illerde valiliklerce yapılacağını açıklamıştı. 
     





</TEXT>
</DOC>
