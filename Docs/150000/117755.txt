<DOC>
<DOCNO> 117755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sondun11.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi ''Türkiye'ye kapılarımızı açalım ama...'' 
</HEADLINE>
<TEXT>

     AB Komisyonu Başkanı Romano Prodi, ''Türkiye'ye kapılarımızı açalım, ama sadece kurallara saygı gösterirse'' dedi. 
     İtalyan La Repubblica gazetesi, Prodi'nin, İspanya'nın El Pais gazetesine verdiği demecini yayınladı. 
     Prodi, ''Gelecekte Türkiye'nin AB'ye gireceğine inanıyor musunuz '' sorusuna, ''Buna cevap vermek çok zor. Ama sorumluluklarımıza sadık kalmak zorundayız'' diye cevap verdi. 
     Prodi, ''Avrupalı vatandaşların Türkiye'yi kabul etmeye hazır olmadığını söylediğiniz doğru mu '' sorusuna verdiği yanıtta ise bunun doğru olmadığını belirtti ve ''Ben her zaman kurallara saygı gösterilmesi temennisinde bulundum. Türkiye ile aramızda tarihi ve kültürel farklılıklar olduğunu söyledim, ama bunları aşmak zorundayız. Örneğin benim ülkemde güçlü bir şeyler söylenmek istendiğinde, 'mamma li Turchi ' Annecim Türkler geliyor deniyor. Sabır ve yakınlaşma isteği olması gerekiyor'' dedi. 
     Türkiye'nin AB'ye alınması konusunda birlik içinde farklı görüşlerin olduğunu belirten Prodi, ancak Türkiye'nin Kopenhag kriterlerini siyasi ve ekonomik alanda yerine getirmesi halinde üyelik görüşmelerinin başlayabileceğini ifade etti. 
     Türkiye'nin önemli yasal değişiklikler yaptığını hatırlatan Prodi, ''Ancak Türkiye'nin daha yapması gerekenler var, özellikle reformların uygulanması gerekiyor'' diye konuştu. 
     Adalet ve Kalkınma Partisi'nin seçimlerden zaferle çıkmasının endişe yaratıp yaratmayacağı yönündeki bir soruya da Prodi, ''Bu geçmişte kalan bir değerlendirme. Seçimden zaferle çıkanların ilk demeci Önceliğimiz Avrupa oldu'' cevabını verdi. 
     Hazırlanan Avrupa Anayasası'na ''Avrupa Hıristiyan kimliğidir'' ifadesinin alınmasının gündemde olduğunun hatırlatılması üzerine Prodi, bu düşüncenin var olmasına karşın, Hıristiyan olmayan ülkelerin birliğe girmesinde engel oluşturmadığını söyledi. 
     Kopenhag zirvesinde Türkiye'ye üyelik müzakerelerinin başlangıcı için tarih verilmesi konusunda temaslarda bulunmak için Brüksel'e gelecek AK Parti lideri Recep Tayyip Erdoğan'a ''din konusunda bir talebin iletilip iletilmeyeceği'' sorusuna karşılık AB Komisyonu Başkanı, ''Dini bir bölünme faktörü olarak düşünmek, trajedi olur. Akdeniz'de halkların birlikte yaşayabilmeleri için yapılabilecek her şeyi yapacağım. Eğer diyalog olmazsa trajedi olacak. Farklı dinlerin birlikte yaşaması modern dünyanın temeli'' dedi. 
     Prodi, dinin bölücü değil, birleştirici yanı olduğunu, bunu Akdeniz'in her iki yakasının da ön plana çıkarması gerektiğini kaydetti. 
     
</TEXT>
</DOC>
