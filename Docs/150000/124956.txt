<DOC>
<DOCNO> 124956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun22.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Türkiye'de Kopenhag kararına ölçülü tepki" 
</HEADLINE>
<TEXT>

     Belçika basını, Türkiye'de Kopenhag kararlarına ölçülü tepki gösterildiğini, Türklerin hedefe ulaşmak için çalışmayı sürdüreceklerini, ancak zirve sonrasında AB karşıtlarının artabileceğini yazdı. 
     Türklerin Kopenhag zirvesinden,''fazla umut etmeden bir mucize beklediklerini'', sonuca ''ölçülü bir tepki'' gösterdiklerini, ancak Türkiye'de AB karşıtı hareketin güç kazanabileceğini yazan La Libre Belgique gazetesi, yeni Türk hükümetinin ''Kopenhag imtihanında işin içinden iyi sıyrıldığını'' ifade etti. 
     Gazete, Türklerin Kopenhag kararını ''kötümserlikle kabullendiklerini'', AB yandaşları arasında, ''bu maceradan vazgeçenler olabileceğini'' yazdı. 
     Gazete, 10 aday ülkeye yeşil ışık yakan AB'nin bir ''aşk evliliği'' değil, ''mantık evliliği'' yapmakta olduğu, AB kamuoyunun yüzde 40'ının, bir tek aday ülkenin adını dahi bilmediği üzerinde durarak, AB sınırlarının ilk aşamada Ukrayna'ya, ikinci aşamada İran ve Irak'a kadar genişletilmesini kararlaştıran yöneticilerin, farklı bir Avrupa projesine yöneldiklerini belirtti. 
     La Libre Belgique, bugün Alman gazetesi Der Spiegel'de çıkan bir kamuoyu yoklamasının sonuçlarının, her 10 Alman'dan 6'sının, Türkiye'nin AB üyeliğinden yana olduğunu gösterdiğini de kaydetti. 
     La Derniere Heure gazetesi de Ankara'nın müzakere tarihini öne almak için çaba harcayacağını, AK Parti'nin, parlamentodaki çoğunluğunu değerlendirerek reformları süratle hayata geçirmesinin beklendiğini, ancak Kopenhag'dan sonra bazı bölünmelerin ortaya çıkabileceğini, ''AB'ye uyum maskesi altında başörtüsü tartışmalarının canlandırılabileceğini'' yazdı. 
     Gazete, AB'nin genişlemesi konusuna Avrupa kamuoyunun ilgisiz kaldığına, 25 üyeli bir AB'nin yönetiminin çok zor olacağına, sürecin raydan çıkması olasılığının bulunduğuna da değindi. 
     





</TEXT>
</DOC>
