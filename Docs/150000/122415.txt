<DOC>
<DOCNO> 122415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/spor/spo03.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray’da, zehir gibi disiplin ve ceza yönetmeliği yayınlandı 
</HEADLINE>
<TEXT>
CİM-BOM’DA MUHTIRA .. 
Yönetim Kurulu’nun belirlediği haller dışında futbolcular yemeyecek, giymeyecek, dolaşmayacak. Tahkim Kurulu’na başvuru harcı bile futbolcunun cebinden çıkacak 
     EROL DEMİRKOL 

     Okuyup, imzaladılar 
     GALATASARAYLI futbolculara yeni disiplin ve ceza yönetmeliği dağıtıldı. Birçok yasakla dolu olan, oyuncunun kımıldamasına bile izin vermeyen, her hareketin cezalandırabileceği esneklikte maddelerle dolu olan yönetmelik, tüm futbolculara okunup, imzalatıldı. Ayrıca bu imzalar da, Futbol Federasyonu’na gönderildi. Kısacası Florya, askeri garnizona çevrildi. 
     
     Yasaklarla dolu 
     TAHKİM Kurulu’na başvurunun harç parası futbolcudan kesilecek. Futbolcu kampta kulübe ait tişört, forma ve şortları iç çamaşırı olarak kullanamayacak, eşofmanla yatamayacak. Futbolcu tarafından teslim edilmeyen kıymetli eşya ve paranın kaybolmasından kimse sorumlu tutulamayacak. Dinlenme süresince odalarda toplanılması yasaklanacak. Odalara servis yapılmayacak. 
     
Yasaklar ve cezaları      1. Futbolcunun özel yaşamındaki davranışları nedeniyle kulübün, yönetimin, takım arkadaşlarının ve camianın şeref ve itibarını zedeleyecek hareketlerde bulunması ve bu şekilde yazılı, sesli ya da görüntülü medyaya çıkması. 
     2. Futbol mesleğinin dışında yazılı, sesli ya da görüntü medyaya konu olması. 
     3. Futbolcu, kulübün sözleşmeli olduğu forma ve ekipman sponsoru şirketin sahibi olduğu markadan başka bir marka forma, tişört, eşofman, şapka, çanta v.s. kullanamaz. Basın ve televizyona görüntü veremez ve reklam - promosyon kampanyalarına katılamaz. Bu hususa uyulmaması halinde kulübün maruz kalacağı tazminat var ise, iş bu meblağ aynen futbolcuya yansıtıp, sabit transfer hak edişinden tevzil edilecektir. Futbol ayakkabısı istisnadır. 
     4. Gezi ya da deplasman seyahatlerinde, önceden bildirilmiş ve kulüp tarafından temin edilmiş olan giysilerin teknik heyetin bildirdiği biçimde giymemesi, eksik veya değişik giymesi. 
     5. Futbolcunun izin günleri de dahil olmak üzere alkolden ötürü sarhoş biçimde görülmesi ve bu şekilde yazılı, sesli ya da görüntülü medyaya çıkması. 
     6. Futbolcunun, yönetimin izni olmaksızın spor malzemeleri için dahi olsa, defilede mankenlik yapması, reklam filmlerine katılması. 
     İlk 6 maddenin cezası Birinci defasında en az 3 günlük, ikinci defasında 7 günlük, üçüncü defasında 30 günlük net maliyet ve caydırıcı nitelik taşıması için ise teknik direktörün ve yönetimin onaylayacağı miktarda para cezası. 
     7. Futbolcunun antrenman başlangıç saatine, kampta buluşma saatine, seyahat ya da deplasmanda buluşma saatine uymaması veya gecikmesi. 
     Cezası İlk seferinde bir, ikinci seferinde 3, üçüncü seferinde de en az 15 günlük net maliyet ve caydırıcı nitelik taşıması için ise teknik direktörün uygun gördüğü ve yönetim kurulunun onayladığı miktar. 
     8. Futbolcunun kulüpçe belirlenen saatler dışında arandığında evinde bulunmaması, yasaklanan saatlerde dışarıda bulunması, bu şekilde 3. kişiler tarafından görülmesi veya duyulması. 
     Cezası, ilk seferinde 7, ikinci defasında 30, üçüncü seferinde 90 günlük net maliyet ve caydırıcı nitelik taşıması için, teknik direktörün uygun gördüğü ve yönetim kurulunun onayladığı miktar. 
     9. Futbolcunun, yönetimin izni olmaksızın bir ücret karşılığında ya da ücretsiz olarak yazılı maddenin ticari amaçlı ilavelerinde konu olması veya yazılı, sesli ya da görüntülü medyanın programları ile bunların reklam yayınlarına katılması. 
     10. Futbolcunun müsabakalarda sarı ve kırmızı karta veya Federasyon Disiplin Kurulu’nca verilen müsabakalardan men cezasına maruz kalması. 
     Cezası yönetim ve teknik heyet belirler. 
     
     Maliyet nasıl hesaplanıyor 
     GALATASARAY Yönetimi’nin cezalarda belirttiği futbolcunun günlük maliyeti, sözleşmedeki yıl ve yılların 365’e bölünmesiyle hesaplandı. Buna göre, futbolcunun alacağı para 1 yıl sözleşmeli ise 365, 2 yıl ise 730, 3 yıl ise 1095, 4 yıl ise 1460, 5 yıl ise 1825’e bölünmesiyle ortaya çıkacak. Sarı - Kırmızılılar, futbolcunun maç başına maliyetini ise yıllık alacağı parayı 50’ye bölünmesiyle hesaplanıyor. Yönetim, Türkiye Ligi, Türkiye Kupası, Başbakanlık Kupası, Cumhurbaşkanlığı Kupası, Şampiyonlar Ligi eleme ve grup müsabakaları gibi tüm maçların toplamının 50 olduğunu düşünüyor. 
     
Aslan Kartal kol kola      ERHAN TELLİ 

     GALATASARAY ile Beşiktaşlı futbolcular, hafta sonu yapılacak büyük kapışma öncesinde Lotto’nun mağazasında biraraya geldi. Sarı - Kırmızılılar’dan Ergün, Christian, Batista ve Ayhan ile Siyah - Beyazlılar’dan Ronaldo ve Zago’nun katıldığı imza gününde, iki taraf da centilmence birbirlerine başarılar diledi. Ergün, Beşiktaş maçını da kazanarak Ali Sami Yen’de dünya rekoru kırmak istediklerini belirtti. 
     
Derbide iki favori Müftüoğlu ve Dereli      GALATASARAY ile Beşiktaş arasında oynanacak derbi maçının hakemi olarak Kuddusi Müftüoğlu ile Selçuk Dereli’nin adları ön plana çıkıyor. İstikbal vaat eden iki hakemden birini vermeyi düşünen MHK, plase olarak Bülent Demirlenk ile Orhan Erdemir’i tutuyor. Ancak Müftüoğlu ve Dereli’nin, bugüne kadarki performanslarına göre bu maçı yönetme şansları yüzde 80 olarak gösterildi. 
     
Galatasaray’ın sorunu büyük      TÜRKİYE Kupası’nda karşılaşacağı Y. Yozgatspor ve hafta sonu oynayacağı Beşiktaş derbisinin hazırlıklarını sürdüren Galatasaray’ın belini sakatlar büktü. 9 futbolcusunda sorun bulunan Sarı - Kırmızılı ekipte sadece Ümit Karan ile Hasan Şaş iyi görünürken, diğerlerinin tedavisine devam ediliyor. İşte sakatların son durumu 
     
     SUAT Sağ arka adalesinde gerilmeye bağlı ödem var. Y.Yozgatspor maçında oynaması zor. 
     BALİÇ Sağ dizinde ağrı var. Y.Yozgat’a zor, Beşiktaş’a karşı belki yetişiyor. 
     BATİSTA Sağ kasıkta ağrıları bulunuyor. Beşiktaş’a karşı yetişmiyor. 
     HAKAN ÜNSAL Takımla birlikte antrenmanlara başladı. Y.Yozgat’a zor, Beşiktaş’a maçına yetiştirilmeye çalışılıyor. 
     ERGÜN PENBE Düz koşulara başladı, Yozgat’a yetişmesi zor görünüyor. 
     AYHAN Sağ üst adalesinde sorun var. Kupa maçında oynayamaz. Beşiktaş karşılaşmasına da yetişmesi zor. 
     CHRISTIAN Bel ağrıları azaldı, Yozgat’a maçına yetişmesi kesin değil ama Beşiktaş maçında oynayabilecek. 
     HASAN ŞAŞ Beline darbe aldı. Ancak durumu ciddi değil. İki maçta da oynayabiliyor. 
     ÜMİT KARAN Kaval kemiğinde ezilme var ama problem olmayacak. 
     



 SPOR 
























</TEXT>
</DOC>
