<DOC>
<DOCNO> 121420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur11.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Başkanı hükümeti uyardı ''Sonuçlarına herkes katlanır'' 
</HEADLINE>
<TEXT>

     YÖK Başkanı Kemal Gürüz, üniversiteleri ve YÖK'ü yeniden yapılandırmayı planlayan hükümeti uyardı. Gürüz, "Hükümetler tabii ki kendi bildiğini yapar. Sonuçlarına herkes katlanır" dedi. 
     YÖK Genel Kurulu, Prof.Dr.Kemal Gürüz başkanlığında toplandı. Gürüz, Cumhurbaşkanı Ahmet Necdet Sezer'e gönderilen Muğla Üniversitesi Rektör adayları listesinin üç kişiden iki kişiye indiğini hatırlatarak, toplantıda kalan adaylar arasından yeni bir ismin belirleneceğini söyledi. 
     Ayrıca Dekan atamalarını yapacaklarını kaydeden Gürüz, gazetecilerin soruları üzerine YÖK ve üniversitelere ilişkin gündem konularını değerlendirdi. Türbanın üniversitelerde tekrar sorun haline gelip gelmeyeceğinin sorulması üzerine Gürüz, "Bu konu bizim için bir daha açılmamak üzere kapanmıştır" demekle yetindi. 
     
     HÜKÜMETE UYARI 

     58'inci hükümetin YÖK'ü yeniden yapılandırmayı hedeflediğini soran bir gazeteciye de Gürüz, hükümetlerin kendi bildiklerini yapmaya hakları olduğunu kaydederken, uyarıda da bulunmayı ihmal etmedi. Gürüz, "Parlamenter demokraside parlamentoya gelir, ne olursa olur. Sonuçlarına herkes katlanır" diye konuştu. 
     
     AFFA SICAK BAKMIYORUZ 

     Gürüz, üniversitelerde bir öğrenci affına sıcak bakıp bakmadıklarının sorulması üzerine de kurumlarının hiçbir zaman böyle bir duruma sıcak bakmadığını ifade etti. 
     Dünyanın hiçbir yerinde af diye birşey olmadığını vurgulayan Gürüz, neyi affediyoruz onu da anlamış değilim. Bunlara sıcak bakmadığımız çok açıktır. Bu güne kadar neyse çizgimiz bundan sonrası için de öyle olacaktır" karşılığını verdi. 
     





</TEXT>
</DOC>
