<DOC>
<DOCNO> 122882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur13.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Bu ülkede işkence denilen vahşi olay bitecektir'' 
</HEADLINE>
<TEXT>

     AK Parti Genel Başkanı Recep Tayyip Erdoğan, Türkiye'de işkencenin önleneceğini belirterek, ''Aynı şekilde temel hak ve hürriyetlerde düşünce, ifade, örgütlenme, din ve vicdan özgürlüğü, tüm bunların önündeki engeller AK Parti iktidarıyla kalkmıştır, şimdi uygulamaya başlıyoruz'' dedi. 
     Erdoğan, AK Parti Üsküdar İlçe Merkezi'ne gelerek, partililerle bayramlaştı. 
     ''Başbakan Erdoğan'' sloganıyla ve alkışlarla karşılanan Erdoğan'ın gelişi sırasında, parti binasında izdiham yaşandı. 
     Erdoğan, burada yaptığı konuşmada, Türkiye'nin dinamik insan potansiyelinin artık hiçbir batı ülkesinde olmadığını anlatarak, ekonominin asıl sermayesinin insan olduğunu bildirdi. 
     ''Yeter ki o insanın önünü açın. İnsanımıza hedef verin. İnsanımızın önünü tıkamayın. O zaman göreceksiniz ki Türk insanı 'olmaz' denilenleri, 'açılmaz' denilenleri açacak ve Türkiyemizi de layık olduğu o onurlu yere oturtacak'' diyen Erdoğan, Türkler'in de bir ''göçebe topluluğu'' olmadığını vurguladı. 
     ''Ancak göçebe mantığın ülkeyi bugünkü duruma getirdiğini'' ifade eden Erdoğan, ''Şimdi bizim bu göçebe mantıklardan kurtulmamız gerekiyor. İşte AK iktidar, aynı zamanda şehirleşmenin, çağdaşlaşmanın da adresidir'' dedi. 
     Şehirleşmenin, köylerin şehirlere akın etmesi değil, köylerin şehir haline anlamına geldiğini belirten Erdoğan, ''Altyapısı, sosyal aktiviteleriyle, bakış açısıyla, alışveriş merkezleriyle ve orada yaşayanların 'ben buradan çıkmam' dediği günle ifade edilir. Bu mümkündür. Bunları aşacağız'' diye konuştu. 
     Erdoğan, 3 yıl müddet isteyerek, ''Ancak birinci yılın sonunda 'oh be aradığım hükümeti buldum' diyeceksiniz'' şeklinde konuştu. 
     
     ''ÇETELEYİ TUTUN, SONRA SORGULAYIN' 

     Komisyonların yeni kurulması nedeniyle birinci yılın bayram sonrası başlayacağını ifade eden Recep Tayyip Erdoğan, ''Ondan sonra tarih tutmaya başlayabilirsiniz. Çeteleyi tutun ve ondan sonra sorgulayın'' dedi. 
     Erdoğan, AB ile ilgili adımların ciddi manada atılmakta olduğunu dile getirerek, sözlerini şöyle sürdürdü 
     ''Bu ülke işkence denilen gayrı insani vahşi olayı durduracaktır. Bunu böyle bilin. Yasa değil, uygulamada bu olacaktır. Aynı şekilde temel hak ve hürriyetlerde, düşünce, ifade, örgütlenme, din ve vicdan özgürlüğü, tüm bunların önündeki engeller AK Parti iktidarıyla kalkmıştır, şimdi uygulamaya başlıyoruz. Bunu böyle bileceğiz. Bunları yaşamış bir insan olarak söylüyorum. Batıda da bize böyle söylediler. Ama dedik ki, 'Bak karşınızda bunu yaşamış bir insan var. Ve biz bunları kaldıracağız. Bundan hiç endişeniz olmasın. Halkımızın bize verdiği bu yetkiyle de, bu işin üzerine üzerine gideceğiz. Bu adımlar atılıyor. İnşallah halk olarak bunun neticelerini alacağız.'' 
     
     ''HEDEF 5 YIL SONRA KİŞİ BAŞINA GELİR 5 BİN DOLAR' 

     5 yılın sonunda hedeflerinin kişi başına geliri 5 bin dolara çıkarmak olduğunu belirten Erdoğan, ''Kaynaklarımızı israf etmeden kullanırsak, yeni yeni kaynaklar üretirsek, yolsuzlukların belini biraz bükersek, her zaman söylediğim ana vanalar var ya ana vanalar, bu ana vanaları tuttuğumuz zaman göreceksiniz ki her şey tırmanmaya başlayacak'' dedi. 
     AK Parti Üsküdar İlçe Merkezi'ndeki bayramlaşmaya, Ulaştırma Bakanı Binali Yıldırım ve bölge milletvekilleri de katıldılar. 
     
     ERDOĞAN'DAN MEZARLIK ZİYARETİ.. 

     AK Parti Genel Başkanı Recep Tayyip Erdoğan, daha sonra kayınpederi Cemal Gülbaran'ın Üsküdar'daki evine gitti. Erdoğan, buradan da yürüyerek Karacaahmet Mezarlığı'na geçip kayınvalidesi Hayriye Gülbaran'ın mezarını ziyaret etti. 
     Bu arada Erdoğan, Üsküdar'daki evinin önünde ve gittiği yerlerde elini öpen çocuklara bahşiş verdi. Erdoğan, evinin önünde çekim yaparken düşen kameraman Emrah Öncül'e de ''geçmiş olsun'' dileğinde bulundu. 
     





</TEXT>
</DOC>
