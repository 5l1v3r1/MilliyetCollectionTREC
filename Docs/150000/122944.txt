<DOC>
<DOCNO> 122944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/spor/spo02.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknik Direktör Lorant, hem yönetimi, hem futbolcuları suçladı 
</HEADLINE>
<TEXT>
BU TAKIMDA RUH KALMADI 
Alman hoca, Aziz Yıldırım’dan başka kimseye güvenmediğini söyledi, "Fenerbahçe tiyatro gibi. Konya maçını izledikten sonra başarıyı yakalamanın çok zor olduğunu anladım" dedi 
     MEHMET DEMİRCAN 

     Şok açıklamalar 
     FENERBAHÇE Teknik Direktörü Werner Lorant gündeme yine bomba gibi düşecek çarpıcı açıklamalar yaptı. Hedefteki hoca hem yöneticileri, hem de futbolcuları ağır bir dille suçladı, "Yaşadığım son olaylardan sonra artık kimseye güvenmiyorum. Tabii ki Başkan Aziz Yıldırım hariç. Takımda ruh kalmamış. Futbolcularım kendilerine olan inançlarını kaybetmiş" diye konuştu. 
     
     Dalga geçiyorlar’ 
     KONYA maçını izledikten sonra başarıyı yakalamalarının ne kadar zor olduğunu gördüğünü söyleyen Lorant, "Fenerbahçe tiyatro gibi" ifadesini kullandı. Alman çalıştırıcı, "Herkes dalgasını geçiyor. Galatasaray maçından sonra futbolcular ön plana çıkıyor. Bir yönetici doğum günü pastama 6-0 koyduruyor. Konya’ya elendiğimizde ise herkes kayboluyor, tek suçlu Lorant oluyor" dedi. 
     
     Tarihe baksınlar’ 
     KİMSENİN tarihe bakmadığını savunan Lorant, "Beni niye eleştiriyorlar. Bu takım geçmiş 10 yılda Avrupa’da ne başarı yakalamış ki. Türkiye Kupası’na 20 yıldır hasret. Ligde 10 yıldır sadece iki şampiyonluğu var. Evet Fenerbahçe çok başarılı olmuş" yorumunu yaptı. Alman hoca Ortega’nın üzerine yürümediğini, sadece aralarında hararetli bir tartışmanın yaşandığını belirtti. 
     
     Çok kararlıyım’ 
     BU tür olayların her takımda olabileceğini kaydeden Lorant sözlerini şöyle tamamladı "Ancak kararlıyım. İçimizdeki köstebeği veya köstebekleri artık bulacağım. Maç toplantısında veya soyunma odasında olanları dışarıya söylemek takıma ihanettir. Kim ihanet ediyorsa cezasını çekecektir. Kimseyi affetmeyeceğim. Şu iyi bilinsin bunun cezası çok ama çok ağır olacaktır." 
     
Washington sürpriziBrezilyalı golcü ülkesine gitmeden önce "Sözleşmemde hastalığımdan dolayı futbol oynayamadığım taktirde para alamam şeklinde bir madde yok" dedi 
     GEÇTİĞİMİZ hafta kalp rahatsızlığı geçiren ve anjio olan Fenerbahçe’nin Brezilyalı golcüsü Washington dün ülkesine gitti. Atatürk Havalimanı’na eşi Andrea, kızı Anna Caroline ve İdari Koordinatör Kemal Dinçer ile birlikte gelen Washington, "Sözleşmemde hastalığımdan dolayı futbol oynayamadığım taktirde para alamam şeklinde bir madde yok" açıklamasını yaptı. 
     KENDİSİNİ çok iyi hissettiğini belirten Brezilyalı oyuncu, "En kısa zamanda dönmek istiyorum. Fenerbahçe’nin yapacağı organizasyon sonrası tahlillerin sonuçlarını bekleyeceğim. O tahlilleri aldıktan sonra ne zaman döneceğim belli olacak" dedi. Kemal Dinçer de Washington’un bir hafta sonra ABD’ye giderek büyük bir kalp merkezinde çok geniş kapsamlı tetkikler yaptıracağını belirtti. 
     
Forvette sıkıntı      DİYARBAKIR maçı öncesi Serhat, Ortega ve Revivo’nun sakatlıkları sorun yarattı. Doktorlar üç futbolcuya da yoğun bir tedavi uygularken, teknik heyetin elinde sadece Tuncay kaldı. Bugün yapılacak son kontroller sonrası bu oyuncular hakkında kesin karar verilecek, gerekirse PAF takımında oynayan Semih kadroya dahil edilecek. Fenerbahçe dün akşam yaptığı antrenmanla hazırlıklarını sürdürdü. İdmana gelen Başkan Aziz Yıldırım ile yöneticiler futbolcularla bayramlaştı. 
     
Ogün’den toplantı      ÜÇ kupaya da veda eden Sarı - Lacivertli futbolcular dün kaptan Ogün başkanlığında olağanüstü bir toplantı yaptılar. Yönetimin isteği üzerine yapılan zirvede kötü sonuçlar masaya yatırıldı. Sorunlar tartışıldı ve elde kalan Süper Lig için başarı sözü alındı. Son dönemlerde büyük kavgaların yaşandığı Fenerbahçe’de şimdilik futbolcular yatıştı. 
     
Büyük ceza geliyor      TÜRKİYE Kupası’ndan elenen Fenerbahçeli futbolculara yönetim ağır bir ceza vermeye hazırlanıyor. Yöneticilerin pazartesi günü yapılacak toplantıda ayrıca kırmızı kart gören Mustafa Doğan ile soyunma odasında kavga eden Fatih ile Revivo’nun durumlarını da gözden geçireceği ve bu oyunculara da ekstra ceza gelebileceği belirtildi. 
     
Şaşırtan açıklamaMenajer Kemal Dinçer, "Lorant devre arası gitmezse, Oğuz ve ben yokuz" diye konuştu 
     Sırt çevirdiler 
     SARI - Lacivertli takımda Lorant konusu giderek kanayan bir yara haline geliyor. Önce Ortega ile kavga eden, ardından Konyaspor yenilgisiyle camianın bir kupa ümidini daha bitiren Alman hocaya, çalışma arkadaşları da sırt çevirdi. Menajer Kemal Dinçer’in Washington’u yolcu ederken gazetecilere söylediği sözler, takım içinde yaşanan iç savaşın bir belgesiydi. 
     
     Yanlış anlaşıldım’ 
     DİNÇER, "Lorant devre arası gitmezse, Oğuz da, ben de yokuz" diyerek Alman hocaya karşı olan tavırlarını net bir şekilde ortaya koydu. Kemal Dinçer daha sonra söylediklerinin yanlış anlaşıldığını ifade etti, "Ben sadece şartların böyle devam etmesi durumunda görev alamayacağımı belirttim. Artık Lorant’ı savunamaz durumdayım. Oğuz ile ilgili bir şey demedim" açıklamasını yaptı. 
     
Sayılı günler      FENERBAHÇE Yönetimi’nin artık Lorant’ı göndermek için gün saydığı ve önümüzdeki günlerde takımı Oğuz Çetin’e teslim etmeye hazırlandığı öğrenildi. Oğuz’un yanına sadece iyi bir kondisyoner alınacağı ve sezon sonunun bekleneceği belirtildi. Diyarbakır’da Lorant’ın son kez görev yapacağı da ileri sürüldü. 
     



 SPOR 
























</TEXT>
</DOC>
