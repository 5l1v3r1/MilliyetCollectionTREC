<DOC>
<DOCNO> 112014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/soneko03.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Irak'a askeri operasyon enflasyonu olumsuz etkiler... 
</HEADLINE>
<TEXT>

     Merkez Bankası, Irak'a askeri operasyon olasılığının yarattığı belirsizlik ve ham petrol fiyatlarındaki yükselişin önümüzdeki dönemde enflasyon oranları üzerinde etkili olabilecek unsurlar olarak görüldüğünü açıkladı. 
     Merkez Bankası, ''Ancak, söz konusu unsurların 2003 yılı enflasyonu açısından önem taşıdığını, 2002 yılı hedefine ulaşılmasını ise etkilemeyeceğinin düşünüldüğünü'' belirtti. 
     Merkez Bankası tarafından yapılan açıklamada, Eylül ayı enflasyonu ve ileriye dönük bekleyişleri değerlendirildi. 
     Açıklamaya göre, Eylül ayı enflasyon oranları, mali piyasalarda Mayıs-Temmuz döneminde gözlenen dalgalanmaların enflasyon üzerindeki etkisinin sınırlı kaldığını gösterdi. 
     Ağustos ayında piyasalarda tekrar oluşan güven ortamının Eylül ayında da devam ettiği belirtilen açıklamada, sonbahar ayları için risk unsuru olarak görülen tarım ve gıda fiyatlarının da enflasyon hedefine ulaşılmasını zorlaştıracak oranda artış göstermediğinin gözlendiği kaydedildi. 
     Bu gelişmelere bağlı olarak geçmiş yıllarla kıyaslandığında oldukça düşük bir düzeyde gerçekleşen Eylül ayı enflasyonunun, Ağustos ayından itibaren gerileme sürecine giren enflasyon bekleyişlerini daha da düşüreceğinin beklendiği ifade edilen açıklamada şöyle denildi 
     ''Eylül ayı enflasyonu ve önümüzdeki dönemde enflasyonu etkileyebilecek faktörlere ilişkin Merkez Bankası'nın öngörüleri gözönüne alındığında, yıl sonunda tüketici fiyatlarındaki artışın yüzde 35 olarak belirlenmiş olan enflasyon hedefinin de gerisinde kalması söz konusu olabilecektir. 
     Öte yandan Irak'a askeri operasyon olasılığının yarattığı belirsizlik ve ham petrol fiyatlarındaki yükseliş önümüzdeki dönemde enflasyon oranları üzerinde etkili olabilecek unsurlar olarak görülmekte, ancak söz konusu unsurların 2003 yılı enflasyonu açısından önem taşıdığı, 2002 yılı hedefine ulaşılmasını ise etkilemeyeceği düşünülmektedir.'' 
     
     "EYLÜL AYI FİYAT ARTIŞLARI BEKLENTİLER DOĞRULTUSUNDA GERÇEKLEŞTİ" 

     Merkez Bankası'nın açıklamasına göre, döviz ve Türk Lirası piyasalarının Ağustos ve Eylül aylarında göreli olarak istikrar kazanması ve büyüme verilerindeki olumlu gelişmelere rağmen iç talepte enflasyon üzerinde baskı oluşturacak bir canlanmanın bulunmaması, Eylül ayında TEFE ve TÜFE enflasyonunu sınırladı. 
     Gıda, giyim ve eğitim grubu fiyatlarında mevsimsel etkilerden kaynaklanan yüksek artış oranlarının Eylül ayında tüketici fiyat artışının altında yatan temel unsurlar olduğu belirtilen açıklamada, döviz kurunun göreli istikrar kazanmasıyla birlikte özel imalat sanayi fiyat artışının sınırlı kaldığı kaydedildi. 
     Ancak tarım fiyatlarında yaz sezonunun sona ermesiyle görülen yükselişin Eylül ayı toptan eşya fiyat artışında etkili olduğu bildirilen açıklamada, geçen ay gıda dışı TÜFE yüzde 3 oranında, tarım dışı TEFE ise yüzde 2,9 oranında arttığı ifade edildi. 
     Açıklamada şöyle denildi 
     ''Mevsimsellikten arındırılmış TÜFE ve TEFE'nin üç aylık hareketli ortalamalarının yıllıklandırılması yoluyla hesaplanan yıllık enflasyon Temmuz ve Ağustos aylarında artış gösterdikten sonra, Eylül ayında tekrar düşmüş ve TEFE'de yüzde 38,9, TÜFE'de ise yüzde 33,3 olarak gerçekleşmiştir. 
     Bu şekilde hesaplanan yıllık enflasyon, tarım dışı TEFE'de yüzde 45,8'e gerilerken, gıda dışı TÜFE'de yüzde 28,9 olmuştur.'' 
     
     TÜKETİCİ FİYATLARINDAKİ GELİŞMELER 

     Açıklamada, TÜFE'de, beklenildiği gibi, gıda ve giyim grubu fiyat artışlarının mevsimsel etkiler nedeniyle hızlanması sonucunda Eylül'de tüketici fiyatları artış oranının Ağustos'a göre 1,3 puan yükselerek yüzde 3,5 olarak gerçekleştiği kaydedildi. 
     Buna karşın, söz konusu artışın geçmiş yılların Eylül ayı artışları ile karşılaştırıldığında oldukça düşük kaldığı görüldüğü belirtilen açıklamada, mevsimsellikten arındırılmış aylık fiyat artışları göz önüne alındığında, TÜFE artış oranının, bir önceki aya göre 0,7 puan azalarak yüzde 2,0'a gerilediği bildirildi. 
     Ağustos ayında, mevsimsel etkilerle yüzde 4,1 oranında artan hizmet grubu fiyatlarının geçen ay yalnızca yüzde 2,6 oranında arttığı bildirilen açıklamada, kamu kesimi kontrolünde olan sağlık ve ulaştırma hizmetleri ile yılda bir kez Ağustos ayında fiyat ayarlaması yapılan eğitim hizmetleri fiyat artışlarının Eylül ayında yavaşlamasının hizmet grubunda fiyat artış hızının düşmesine katkıda bulunduğu ifade edildi. 
     Açıklamada şöyle denildi 
     ''Buna karşın gıda ve giyim fiyatlarının mevsimsellik nedeniyle hızlanması sonucu mal grubu fiyat artışı yüzde 4,0 olarak gerçekleşmiştir. 
     Mevsimsel etkilerden arındırıldığında mal grubu fiyat artışı yüzde 2,4'e, hizmet grubu fiyat artışı ise yüzde 2,3'e gerilemektedir. Yıllık fiyat artışı ise, Eylül ayı itibariyle mal grubunda yüzde 38,4, hizmetler grubunda ise yüzde 34,5 olarak gerçekleşmiştir.'' Gıda dışı TÜFE artışının ise Ağustos ayına göre 0,3 puan yükselerek yüzde 3,0 olarak gerçekleştiği ifade edilen açıklamada, ancak bu durumun giyim fiyatlarının mevsimsel etkiler nedeniyle artmasından kaynaklandığı kaydedildi. 
     Açıklamada şu ifadelere yer verildi 
     ''Beklendiği gibi Eylül ayı ile birlikte fiyat artış hızı gıda grubunda yüzde 0,9'dan yüzde 4,5'e yükselirken, geçen ay yüzde 1,5 oranında gerileyen giyim grubu fiyatları yüzde 5,0 oranında artmıştır. 
     Ancak bu artışlar mevsimsel etkilerin ötesine geçmemiş, hatta geçmiş yılların Eylül ayı ortalamalarının da gerisinde kalmıştır. Mevsimsellikten arındırılmış veriler, Ağustos ayında yüzde 2,3 olan gıda dışı TÜFE'de aylık artış oranının Eylül ayında yüzde 1,5'e gerilediğini göstermektedir.'' 
     
     TOPTAN EŞYA FİYATLARINDAKİ GELİŞMELER 

     Eylül ayında tarım ve imalat sanayi fiyat artışlarının TEFE artışını belirleyen temel alt kalemler olduğu ifade edilen açıklamada, tarım fiyatlarının, yaz sezonunun sona ermesiyle birlikte hızlanarak yüzde 4,0 oranında arttığı kaydedildi. 
     Söz konusu artışın, son yedi yılın Eylül ayı ortalaması olan yüzde 6,7'nin altında olduğu belirtilen açıklamada, ayrıca, mevsimsellikten arındırılmış seriler göz önüne alındığında, tarım fiyatlarındaki artış oranının Ağustos ayına göre düştüğü gözlendiği belirtildi. 
     Benzer şekilde, TEFE genelinde de mevsimsellikten arındırılmış enflasyon oranlarının, Haziran ve Temmuz aylarında arttığı, ancak Ağustos ayından itibaren yeniden gerilemeye başladığının görüldüğü kaydedilen açıklamada, özel imalat sanayi fiyat artış oranının, döviz kurlarının göreli istikrar kazanması sonucunda Eylül ayında sınırlı kaldığı bildirildi. 
     Bu gelişmede, döviz kurundan fiyatlara geçişteki azalmanın da önemli bir rol oynadığı düşünüldüğü ifade edilen açıklamada, kamu imalat sanayi fiyat artışı ise basın-yayım, petrol ürünleri ve kimya sektöründeki yüksek fiyat artışlarından etkilendiği kaydedildi. 
     Temmuz ayından itibaren yavaşlayan mevsimsellikten arındırılmış TEFE artışı Eylül ayında yüzde 2,2'ye gerilediği bildirilen açıklamada, söz konusu ayda, mevsimsellikten arındırılmış tarım dışı TEFE artışının ise yüzde 2,9'a yükseldiği belirtildi. 
     





</TEXT>
</DOC>
