<DOC>
<DOCNO> 137267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sondun12.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'taki dev gösteride Türk bayraklı protestocular.. 
</HEADLINE>
<TEXT>

     ABD'nin New York kentinde dün düzenlenen dev protesto gösterisinde aralarında ünlülerin de bulunduğu binlerce kişi ''savaşa hayır'' dedi. 
     Gösterilere New York'ta yaşıyan Türkler de büyük destek verdi. Ajansların dünyaya geçtiği protesto fotoğraflarında, Türk bayrakları dikkat çekici idi. 
     New York'ta düzenlenen son yılların en büyük protesto gösterisine aralarında aktris Susan Sarandon, Güney Afrikalı din adamı Desmond Tutu, bir dönemin ünlü şarkıcısı ve BM iyi niyet elçisi Harry Bellafonte gibi çok sayıda ünlü isim konuşmacı olarak katılırken, gösteri sonunda protestocuların yürüyüş yapmak istemelerine polis izin vermeyince gerginlik yaşandı. 
     Sokak aralarında çıkan olaylar sonunda 50 kadar gösterici tutuklanırken, 2 gösterici ve 8 polis yaralandı. Çok sıkı güvenlik önlemleri alan polisin göstericilere karşı sert tutumu dikkat çekti. 
     Şarkıcı Richie Havens'ın 34 yıl önce Woodstock Festivali'nin açılışını yaptığı ''Freedom'' Özgürlük adlı şarkıyla başlayan gösteride binlerce protestocu, özellikle ABD Başkanı George W. Bush ve Amerikan yönetimi aleyhtarı sloganlar attı, ''ABD'nin Irak'a petrol için müdahale etmek istediğini'' savunan pankartlar taşıdı. 
     Gösteri alanında kurulan dev platformda konuşmadan önce BM Genel Sekreteri Kofi Annan'la kilisede dua eden Güney Afrikalı din adamı Desmond Tutu, ''Amerika dünyanın sesini dinlesin, dünya denetçilere zaman verin diyor'' diye konuştu. 
     Harry Bellafonte de, Martin Luther King'in, ''Eğer insanoğlu savaşa son vermezse savaş insanlığı bitirir'' sözlerini coşkulu kalabalığa tekrarladı. 
     Bu arada, New York'un başka kesimlerinde de ''ABD'nin Irak'a olası harekatını ve Bush yönetimini destekleyen küçük çaplı gösteriler düzenlendi. 
     
     500 BİN KİŞİ KATILDI 

     ABD'nin New York kentinde düzenlenen savaş karşıtı gösterilere, organizatörlere göre 375 bin ila 500 bin, New York polis teşkilatı Komiseri Raymond Kelly'e göreyse 100 bin kadar gösterici katıldı. 
     Kalabalığın 20 blok ve 3 bulvarı doldurduğunu belirten Kelly, gösteriler boyunca 50 kişinin tutuklandığını, biri sara nöbeti geçiren ve diğeri şeker hastası olan 2 kişinin hastaneye kaldırıldığını kaydetti. 
     Gösterilerde yaralananlar arasında 8 polis görevlisinin de bulunduğunu kaydeden Kelly, yaralanan memurlardan birisinin atlı polis olduğunu ve atından aşağıya çekildikten sonra dövüldüğünü sözlerine ekledi. 
     Gösteriler boyunca New York kentindeki güvenlik önlemlerinin terörizm tehlikesi nedeniyle çok sıkı olduğu ve BM merkezinin bulunduğu Manhattan Doğu Yakası boyunca aralarında keskin nişancılar bulunan, radyasyon detektörleri taşıyan polislerin görev yaptığı gözlendi. Gösterilerde tehlikeli maddeleri temizleme aletleri, bomba bulmak üzere eğitilmiş köpekler, havayı tahlil ederek kimyasal ve biyolojik silah araması yapabilen araçların kullanıldığı da dikkati çekti. 
     
</TEXT>
</DOC>
