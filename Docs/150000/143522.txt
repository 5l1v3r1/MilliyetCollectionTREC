<DOC>
<DOCNO> 143522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/guncel/gun03.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer alarma geçirdi 
</HEADLINE>
<TEXT>

     SERPİL ÇEVİKCAN 

     Irak operasyonuna ilişkin ilk işaret fişeği atıldığı günden bu yana uluslararası yasallık koşulu ısrarından vazgeçmeyen Cumhurbaşkanı Ahmet Necdet Sezer'in önceki gece düzenlenen kritik zirvenin mimarı olduğu anlaşılıyor. 
     Sezer, BM Güvenlik Konseyi'nden lehine bir karar çıkaramayacağını anlayan ABD yönetiminin tasarıyı çekmesinin ardından oluşan atmosfer üzerine Genelkurmay Başkanı, Başbakan ve diğer yetkilileri hemen Çankaya Köşkü'ne davet ediyor. 
     
     İKNA EDİLDİ 
     Sezer'in inisiyatifiyle toplanan bir zirveden acil bir tezkere kararına dönük uzlaşmanın çıkması "Cumhurbaşkanı'nın ikna edildiği" yorumlarına yol açtı. Ancak zirveden yansıyan bilgiler Sezer'in, olağanüstü ve Türkiye'nin iradesi dışında oluşan bir durumda devletin kendi menfaatleri için alarma geçirilmesinde önemli bir işlev üstlendiğini gösteriyor. Sezer'in ABD'nin tasarıyı geri çekmesinin ardından meşruiyet beklentisinin anlamlı olmaktan çıktığını ve yanı başındaki bir savaşa kayıtsız kalmasının mümkün olmadığını vurguladığı kaydediliyor. 
     
     DAHA FAZLA GECİKİLMEMELİ 
     Hükümetin bundan sonra atacağı adımların hukuki altyapısının 31 Ocak tarihli MGK bildirisiyle zaten hazırlandığı vurgulanan zirvede Türkiye'nin inisiyatif almakta daha fazla gecikmemesi gerektiği görüşünün en üst düzeyde dile getirildiği belirtiliyor. Yapılan değerlendirmelerde Türkiye'nin "ateş topunun ortasında" yer aldığı kaydedilerek "Biz Yeni Zelanda ya da Danimarka değiliz. Irak'ın burnunun dibindeyiz" görüşü h kim oluyor. Genelkurmay'ın TSK'nın Kuzey Irak'ta konuşlanabilmesine olanak sağlayacak bir düzenlemenin şart olduğu görüşünü yineleyerek tezkerenin kapsamı daraltılsa bile buna olanak sağlanmasını istediği de belirtiliyor. 
     
     
     



 GÜNCEL 



















</TEXT>
</DOC>
