<DOC>
<DOCNO> 145783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo19.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de, Adanaspor maçı hazırlıkları... 
</HEADLINE>
<TEXT>

     Fenerbahçe, ligin 26. haftasında Adanaspor ile deplasmanda oynayacağı lig maçının hazırlıklarını bugün yaptığı tek idmanla sürdürdü. 
     Milli maçlar nedeniyle lige verilen arada, eksikleri bulunan bazı futbolcuların antrenman açıklarını kapatmak için çalışmalar yapan teknik sorumlu Oğuz Çetin, bugünkü idmanda takımı 3'erli 4 gruba ayırarak, istasyon çalışması yaptırdı. 
     İdmanın bir bölümünde uzun mesafeli depar atan futbolcular, daha sonra şut çalışması yaptı. Futbolcular, son istasyonda ise dar alanda dayanıklılığın ön planda tutulduğu çift kale maç oynadı. 
     Sakatlığı nedeniyle tedavisi süren Serhat ve milli takımlarda bulunan oyuncuların yer almadığı çalışmada Semih de takımdan ayrı koşu yaptı. 
     Fenerbahçe, hazırlıklarını yarın sabah yapacağı idmanla sürdürecek. 

     
</TEXT>
</DOC>
