<DOC>
<DOCNO> 136093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sontur06.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram tatilinde trafik kazalarına dikkat... 
</HEADLINE>
<TEXT>

     Acil Tıp Derneği Genel Başkanı Ülkümen Rodoplu, Türkiye'de 2002 yılında trafik kazaları nedeniyle toplam 2 bin 885 kişinin öldüğünü, 93 bin 715 kişinin de yaralandığını hatırlatarak, bayramda uzun yola çıkacak sürücüleri dikkatli araç kullanmaları konusunda uyardı. 
     Rodoplu, A.A muhabirine yaptığı açıklamada, Türkiye'nin önemli sorunlarından biri olan trafik kazalarının büyük bölümünün sürücü hatalarından kaynaklandığını vurguladı. 
     
     KAZALARDA İLKYARDIM 
     Rodoplu, kazalardan sonra bilinçli ilkyardım ve doğru organize edilmiş ''Acil Tıp Sistemi'' sayesinde de ölüm ve yaralanmaların yarı yarıya azaltılabileceğine dikkati çekti. 
     Trafik kazasından sonra, olay yerinde olanların ilkyardım konusunda eğitimleri yoksa yaralıya dokunmamalarını isteyen Rodoplu, trafik kazasının öncelikle 112'ye haber verilmesi gerektiğini söyledi. 
     Yardım gelene kadar çevreyle ilgili tedbirler alınmasını, araç içinde sıkışıp kalan yaralı varsa yardım gelmeden çıkarılmaya çalışılmaması gerektiğini söyleyen Rodoplu, bilmeden yapılan bir ilkyardım, kurtarma hareketi veya yanlış taşımanın hastanın sakat kalmasına neden olabileceğine işaret etti. 
     Araçlarda boyunluk bulundurulmasını ve bunun zorunlu hale gelmesini öneren Rodoplu, ''Bir kazadan sonra boyunda kırık olabileceği düşünüldüğünde veya şüphelenildiğinde yaralının hastaneye taşınması sırasında boyunluk takılması ve böylece Acil Servise taşınması gerekmektedir'' diye konuştu. 
     
     SÜRÜCÜLERE UYARILAR 
     Öte yandan, uzmanlar, uzun yola çıkacak sürücülerin güvenli bir yolculuk yapmaları için şu kurallara uymalarını istiyor 
     -Yorgun ve uykusuz olarak yola çıkmayın, -Araç kullanırken yorgunluk hissetmeniz durumunda, yol güzergahında bulunan uygun yerlerde 30 dakika dinlenin, -Dinlenme süresini özellikle aracın dışında veya müsait ortam varsa uyuyarak geçirin, -Ticari amaçla yük veya yolcu taşıyan araç sürücüleri, araç kullanma süresini aşmayın, -Tatil dönüşlerinde taşıt yoğunluğu arttığı için, ana güzergahlar dışındaki alternatif güzergahları kullanın. 
     





</TEXT>
</DOC>
