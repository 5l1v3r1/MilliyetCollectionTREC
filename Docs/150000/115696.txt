<DOC>
<DOCNO> 115696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/guncel/gun03.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Defterdarlık göz korkuttu... 
</HEADLINE>
<TEXT>
SİNDİRELLA’ bilmece gibi 
Denizli’yi karıştıran pırlantalı ayakkabının sahibi bir türlü bulunamazken, değerinin 30 milyar olduğunu söyleyen imalatçısı da dün çark etti Taşlar imitasyon 
     DENİZLİ DHA 

     Step Tezcan Kundura’nın Denizlili bir işadamının siparişi üzerine hazırladığı 30 milyar liralık altın ve pırlanta süslü ayakkabının sahibi bulunamazken, şirketin ortaklarından Ethem Dutar, "Ayakkabının fotoğrafı reklam için çekildi. Altın ve pırlanta yok. Değeri de sadece 110 milyon lira" dedi. Denizlili işadamları da, defterdarlığa başvurarak, ayakkabıyı sipariş eden kişinin bulunmasını istedi. 
     Step Tezcan Kundura’nın sahiplerinden Rahmi Çobanoğlu, geçen hafta, bir müşteriden üç ay önce sipariş aldıklarını, ürettikleri ayakkabıyı da 20 gün önce sahibine teslim ettiklerini söyledi. Ayakkabının özellikleri arasında da altın topuklar, İtalya’dan ithal özel rugan deri, özel köseleden taban, özel işlenmiş oğlak derisinden iç astar ve ayak bileklerini saran bileklikteki 24 sıralı elmas ve pırlantalar sayıldı. 
     
     DEDİKODULAR... 
     38 numara ayakkabıyı Denizli’de kimin aldığı konusunda çeşitli spekülasyonlar yapılırken, Tan Tekstil’in sahibi İbrahim Tan, Sanayi Odası Başkanı Abdülkadir Uslu ve Gökhan Tekstil’in sahibi Ahmet Gökşin’in isimleri ortaya atıldı. Ancak bu işadamları, söz konusu ayakkabıyı kendilerinin yaptırmadığını söyledi. 
     Bunun üzerine Denizli Sanayi Odası, Ticaret Odası, Ticaret Borsası, Tekstil ve Konfeksiyon İhracatçıları Birliği ile Esnaf ve Sanatk rlar Odaları Birliği, ayakkabıyı kimin aldığının kayıtlardan belirlenerek açıklanması için defterdarlığa başvurdu. 
     
     TÖHMET ALTINDAYIZ 
     Denizli Sanayi Odası Meclis Başkanı Süleyman İlgeri, "Bu töhmetten kurtulmamız lazım. Denizlili sanayiciler olarak hortumcu değiliz, banka boşaltmadık" derken, Defterdar Necdet Kavi de, yarın ayakkabıyı satan mağaza sahibinin çağrılacağını, kendisinden bilgi ve belgelerin isteneceğini kaydetti. 
     Bu girişim üzerine dün akşam bir açıklama yapan Step Tezcan Kundura’nın ortağı Dutar, Çobanoğlu’nu yalanladı. 30 milyarlık ayakkabı siparişi almadıklarını, olayın firmanın tanıtımı için Çobanoğlu tarafından tasarlandığını dile getiren Dutar, "Biz hiçbir işadamının eşi için 30 milyarlık ayakkabı yaptırmadık. Fotoğrafı çekilen ayakkabıyı bir müşterimiz bir dergide görüp sipariş verdi. Ayakkabıyı İzmir’den getirttik. Altın ya da pırlanta yok. Fiyatı 110 milyon lira" dedi. Olayın reklam boyutundan çıktığını söyleyen Dutar, yarın defterdarlığa giderek faturayı ibraz edeceğini de dile getirdi. 
     
Avcı Ayakkabı benim için yapıldı      GÜL ÖZGÜVEN 

     Harika Avcı, polemik konusu olan 30 milyarlık ayakabının kendisi için yapıldığını iddia etti. Avcı, eski sevgilisi Denizlili havlu kralı Abdülkadir Uslu’nun barışma hediyesi olarak kendisine bu ayakkabıları gönderdiğini ileri sürdü. Ancak Avcı, hayatında bir başka erkek olduğu için ayakkabıyı, tekstilciye iade ettiğini söyledi. 
     



 GÜNCEL 














</TEXT>
</DOC>
