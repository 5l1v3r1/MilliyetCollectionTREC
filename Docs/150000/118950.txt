<DOC>
<DOCNO> 118950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/ekonomi/eko06a.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada Irak sevinci 
</HEADLINE>
<TEXT>

Irak’ın BM’nin kararına uyması piyasaları rahatlattı. Borsa yüzde 4.46 yükselirken, dolar 18 bin lira, bono faizleri de 1 puan düşüş kaydetti 
     EKONOMİ SERVİSİ 

     Irak’ın Birleşmiş Milletler’in BM silahsızlanmaya ilişkin kararlarını kabul etmesi borsaya moral kazandırdı. Sabah açılışta gelen yoğun alımlarla endeks 13.488’e kadar çıkarken, hisselerin değer artışı yüzde 11.49’a kadar tırmandı. Bu arada disketli emirlerle hızlı açılış yapılması ve hisse alımına fırsat verilmemiş olması k r satışlarını beraberinde getirdi. 
     BM’nin Kıbrıs Planı bahane edilmesi ise satışları hızlandırdı. Buna rağmen endeks günü 12.971 puandan kapatırken, hisselerin değer artışı yüzde 4.46 oldu. Borsanın seçimlerden bu yana yükselişi de yüzde 26.95 olarak gerçekleşti. 
     
     Dolar 18 bin lira düştü 
     Irak’ın BM’in kararını kabul etmesi dolardaki satışları artırdı. Önceki gün 1 milyon 635 bin liradan kapanan dolar, bankalararası piyasada sabah saatlerinde 1 milyon 610 bine kadar düştü. Günü 1 milyon 617 bin liradan kapatan dolar 18 bin liralık düşüş kaydetti. Dolar serbest piyasada da 18 bin lira düşerek 1 milyon 621 bin liraya indi. Borsada yükseliş, dolarda da düşüş yaşanırken, bono faizlerinde de gerileme gözlendi. En çok işlem gören 2 Temmuz 2003 vadeli bononun faizi 1 puan düşerek 54.14’a indi. 
     Öte yandan, Irak’ın Birleşmiş Milletler’in çözüm planına onay vermesinin ardından petrol fiyatları önemli ölçüde geriledi ve son sekiz ayın en düşük seviyesine indi. 
     



 EKONOMİ 























</TEXT>
</DOC>
