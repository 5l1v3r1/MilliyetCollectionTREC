<DOC>
<DOCNO> 104868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur04.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara'da lüfer bolluğu... 
</HEADLINE>
<TEXT>

     Denizlerde avlanma yasağının 1 Eylül'de sona erecek olması nedeniyle balıkçılar yeni sezonu umutla beklerken, uzmanlar aşırı avlanmaya karşı balıkçıları uyarıyor. 
     İstanbul Balık Müstahsilleri Derneği Başkanı İsmet Yalçın, sektörün geçmişten gelen sorunlarıyla birlikte yeni avlanma sezonuna girdiğini söyledi. 
     Balıkçıların eskiye oranla bilinçlendiğini ifade eden Yalçın, ''Bu yıl av yasaklarına uyuldu, bunun semeresini av sezonunda alacağız'' dedi. 
     Yalçın, yeni sezonda İstanbulluların geçen yıl olduğu gibi yine bol ve ucuz balık yiyeceğini tahmin ettiklerini dile getirerek, ''1982 yılından bu yana ilk defa Marmara'da lüfer bolluğu yaşanıyor. Ayrıca istavrit de bol. Palamut ise geçen yıla oranla biraz az çıkacak gibi. Eğer bu yıl havalar da güzel giderse, balıkçının yüzü gülecek'' diye konuştu. 
     İstanbul Üniversitesi İÜ Su Ürünleri Fakültesi Avlama Teknolojisi Anabilim Dalı öğretim üyesi Yrd. Doç. Dr. Saadet Karakulak da, avlanma döneminde balıkçıların mutlaka kurallara uyması gerektiğini söyledi. 
     Balıkçıların kullandığı teknelerin boyunun 64 metre, ağların uzunluğunun da bin metreyi bulduğunu ve bunların 300 metre derine atıldığını vurgulayan Karakulak, şöyle devam etti 
     ''1980'li yıllarda devletin verdiği krediler yüzünden balıkçı teknelerinin sayısı ve donanımları arttı. Şimdi 5 yıldır tekne yapımına ruhsat verilmemesi için kanun maddesi çıkarıldı. Buna rağmen kaçak tekneler yapılıyor. Ruhsatlar bir şekilde alınıyor. Bunlar devlet tarafından tam olarak kontrol edilemiyor. 
     Büyük tekneler açık denizlerde avcılık yapması gerekirken kıyılarda çalışıyor. Bu da kıyılardaki av baskısını gittikçe artıyor. Bu durum da denizdeki stoklarda büyük kayıplara neden oluyor. Stokların korunması için yasaklara mutlaka uyulması lazım.'' 
     





</TEXT>
</DOC>
