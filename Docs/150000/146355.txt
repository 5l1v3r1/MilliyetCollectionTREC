<DOC>
<DOCNO> 146355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sondun01.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Irak Hava Savunma Komutanı görevden alındı" 
</HEADLINE>
<TEXT>

     İngiltere, ''Irak'ın, Amerikan ve İngiliz uçaklarına ateşlenen karadan havaya füzelerinin, hedefini ıskalayarak Bağdat'a düştüğünü, bu nedenle Irak hava savunma komutanının görevinden alındığını'' iddia etti. 
     Reuters ajansının haberine göre, İngiltere Başbakanı Tony Blair'in sözcüsü, bu konudaki istihbarat raporlarını aktardı. 
     Sözcü, Bağdat'ta iki pazaryerinde meydana gelen patlamalara Irak füzelerinin neden olup olmadığı şeklindeki bir soruya da, ''bu patlamalara Irak füzelerinin neden olduğunu kesin olarak söyleyemeyeceklerini'', ancak Blair'e ulaşan yeni istihbarat bilgilerinin, ''Irak'ın saldırılarla ilgili iddialarına şüpheyle yaklaşılması gerektiği anlamına geldiğini'' söyledi. 
     Blair'in sözcüsü, ''Irak'ın karadan havaya füzelerinin önemli bir kısmı arızalı. Çoğu hedeflerini vurmayı başaramıyor ve patlamadan Bağdat'a düşüyor'' dedi. 
     Sözcü, bunun sonucunda Irak lideri Saddam Hüseyin'in, kuzeni olan Irak hava savunma komutanı Musahim Saab El Tikriti'yi görevinden alarak, bu göreve General Şahin Yasin Muhammed El Tikriti'yi getirdiğini söyledi. 
     Şahin El Tikriti, birkaç ay önce hasta olduğu gerekçesiyle bu görevden alınıp yerine Musahim El Tikriti getirilmişti. 
     Bağdat'tan bu konuda resmi bir açıklama yapılmadı. 
     Sözcü, bu görev değişikliğinin nedeninin çok sayıda füzenin hedefini bulamadığı için Bağdat'a düşmesi olduğunu iddia etti. Sözcü ayrıca, gazetecilerin füzelerin düştüğü bu bölgeleri ziyaret etmeden önce füze parçalarının kaldırıldığını öne sürdü. 
     Blair'in sözcüsü, pazaryerindeki patlamalarla ilgili soruşturmanın da yapıldığını kaydetti. 
     





</TEXT>
</DOC>
