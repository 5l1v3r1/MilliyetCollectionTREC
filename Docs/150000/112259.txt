<DOC>
<DOCNO> 112259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sonspo11.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin tercihi İzmir... 
</HEADLINE>
<TEXT>

     Fenerbahçe, ligde gelecek hafta Adanaspor ile yapacağı maçın hazırlıklarına 2 günlük iznin ardından başladı. 
     Teknik direktör Werner Lorant yönetiminde, Samandıra Tesisleri'nde gerçekleştirilen antrenmanda, milli takımlarda bulunan, sakat ve hasta olan toplam 14 futbolcu yer almazken, Alman çalıştırıcı 15 oyuncusuna idman yaptırabildi. 
     Milli takımlarda bulunan Rüştü, Fatih, Serhat, Revivo, Rapaiç, Mirkoviç, Tuncay, Volkan, sakatlıkları nedeniyle tedavileri süren Mustafa, İsmail, Ortega, Ümit, gribal enfeksiyon geçiren Cem ve izinli olan Steviç antrenmana katılmadı. 
     1 saat 15 dakika süren antrenmanda Alman teknik adam, futbolcularına pas çalışmaları yaptırıp, yarı sahada pres ve hücuma dayalı çift kale maç oynattı. 
     Antrenmanın sonuna doğru sağ ayak bileğine aldığı darbeyle hafif sakatlık geçiren Yusuf, çalışmayı erken bıraktı. 
     Werner Lorant, antrenman süresince bazı futbolcularıyla saha içinde birebir görüşmeler yaparak, oyuncularına moral vermeye çalıştı. 
     Fenerbahçeli futbolcular, Adanaspor maçının hazırlıklarını bu akşam basına kapalı gerçekleştirecekleri antrenmanla sürdürecek. 
     
     İZMİR İSTEĞİ 
     Fenerbahçe İdari Koordinatörü Kemal Dinçer, Futbol Federasyonu Profesyonel Futbol Disiplin Kurulu'nun kulübe saha kapatma cezası vermesi durumunda Adanaspor maçını İzmir'de oynamak istediklerini söyledi. 
     Dinçer, Sakaryaspor'a yardım amaçlı olarak bu maçın Adapazarı'nda oynatılması konusunun da gündeme geldiğini belirterek, ''Biz Sakaryaspor'a sadece bu şekilde değil, her zaman yardım yaparız. İzmir'de belli bir taraftar potansiyelimiz var. Bu nedenle yönetim kurulumuz maçı orada oynamak istiyor'' dedi. 
     





</TEXT>
</DOC>
