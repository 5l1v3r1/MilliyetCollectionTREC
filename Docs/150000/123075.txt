<DOC>
<DOCNO> 123075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/ekonomi/ekoz1.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     TL seçim kararıyla yüzde 15 değerlendi 
     Türk Lirası’nın TL , seçim kararı alınmasıyla kurların inişe geçtiği ağustos başından kasım sonuna kadar olan dönemde, dövize karşı yüzde 14 - 15 değer kazandığı belirlendi. Merkez Bankası’nın, Türkiye’nin en çok dış ticaret yaptığı ülkelerin enflasyon oranlarını da dikkate alarak gerçekleştirdiği tüketici fiyatları TÜFE ve toptan eşya TEFE bazlı reel kur endekslerinin kasım ayı sonuçları açıklandı. Kurlardaki düşüşün sürdüğü kasım ayında TL’nin, TÜFE bazlı endekse göre yüzde 4.1, TEFE bazlı endekse göre de yüzde 2.9 değerlendiği belirlendi. 
     Böylece, kurlarda seçim kararının alındığı ağustos başından itibaren başlayan gerileme sonucu TL’de kasım sonuna kadar olan dört aylık süredeki toplam değerlenme, TÜFE bazlı endekse göre yüzde 15.3’e, TEFE bazlı endekse göre de yüzde 14.2’ye ulaştı. 
     Son bir yılda da TL’nin döviz karşısında TÜFE’li endekse göre yüzde 15.5, TEFE’li endekse göre de yüzde 18.5 değerlendiği belirlendi. 
     
     Hazine’den rekor dış borç ödemesi 
     Hazine, gelecek hafta 1 milyar dolara yakın dış borç ödeyecek. Böylece, yılbaşından bu yanaki ödemelerin tutarı 9.2 milyar dolar düzeyine ulaşacak. Hazine’nin verilerine göre, gelecek haftaki ödemelerin en büyük bölümü perşembe günü yapılacak. Pazartesi günü 10.8 milyon dolar, salı günü 8.2 milyon dolar, çarşamba günü 1.3 milyon dolarlık dış borç ödeyecek olan Hazine, perşembe günü 922.7 milyon dolar, cuma günü ise 36.6 milyon dolarlık borç ödemesinde bulunacak. Böylece, gelecek haftaki ödemelerin toplam tutarı 979.5 milyon dolar olacak. 
     
     Yoksulluk sınırı 1.2 milyar lira oldu 
     ANKARA Milliyet 

     Kamu - Sen, dört kişilik bir ailenin yaşamını sürdürebilmesi için yapması gereken zorunlu harcamalar anlamına gelen yoksulluk sınırının 1 milyar 215 milyon lira olarak açıkladı. Kamu - Sen Ekonomik ve Sosyal Araştırmalar Ekonomik Merkezi’nin araştırmasına göre, dört kişilik bir ailenin 2001 Kasım ayı sonunda 952 milyon 197 bin lira olan yoksulluk sınırı, bu yılın aynı döneminde 1 milyar 215 milyon 92 bin liraya yükseldi. Dört kişilik bir ailenin açlık sınırı da 428 milyon 584 bin liraya çıktı. 
     
     Türkiye istihdam yükünde ilk sırada 
     OECD ülkeleri arasında istihdam edilen bir işçinin vergi yükü açısından işverene maliyeti en yüksek olan ülke yüzde 43.2 ile Türkiye. OECD ülkelerinde ücretten alınan vergiler ile işçi ve işveren sosyal güvenlik primlerinin toplamının işgücü maliyetine oranını inceleyen araştırmaya göre, yüzde 41.4 ile İsveç ikinci, yüzde 40.2 ile Belçika üçüncü sırada yer alıyor. İstihdam vergi yükünün en düşük olduğu ülke ise yüzde 2.8 ile İzlanda. Türk - İş Sosyal Güvenlik danışmanı Celal Tozan, "İşverene yüklenen vergi ve sosyal güvenlik yükleri indirilmeli" dedi. 
     
     
     

     
     



 EKONOMİ 



















</TEXT>
</DOC>
