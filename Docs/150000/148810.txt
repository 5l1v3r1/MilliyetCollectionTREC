<DOC>
<DOCNO> 148810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun41.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta saldırıya uğrayan Bulgar gazeteci "Kurşuna diziliyordum" 
</HEADLINE>
<TEXT>

     Amerikan askerlerinin dün Bağdat'ı ele geçirmelerinin ardından Iraklı silahlı bir grubun saldırısına uğrayan Bulgaristan Devlet Televizyonu BNT muhabiri Elena Yonçeva, kurşuna dizilmekten son anda kurtulduğunu söyledi. 
     Bulgaristan'da ana muhalefet partisi konumundaki Bulgaristan Sosyalist Partisi'nin BSP Genel Başkanı Sergey Stanişev'in nişanlısı olan Yonçeva, Bulgar basınına başından geçenleri anlattı. 
     Amerikan askerlerinin Bağdat merkezine gelmesinin ardından kentin son durumu hakkında bilgi almak için kaldıkları otelden meslektaşları ile birlikte iki araba ile ayrıldıklarını belirten Yonçeva, kent merkezine yakın bir yerde Iraklı silahlı bir grup tarafından durdurulduklarını kaydetti. 
     Yonçeva, olayı şöyle anlattı 
     ''Otomobilden saçlarımdan çekilerek indirildim. Silahlı grup üzerimize saldırdı ve arkadaşlarımla beni dövmeye başladı. Neye uğradığımızı anlayamadık. Çelik yelek giydiğim için ben başımdan ve yüzümden yaralandım. Üzerimizdeki tüm eşyaları aldılar. Ve bizi kurşuna dizmek üzere bir duvarın önüne getirdiler. Artık öldürüleceğimize inanıyordum. Tam bu sırada, eskiden Bulgaristan'da okumuş olduğu için Bulgarca bilen bir Iraklı geldi ve bizi kurtardı. Yakındaki bir karakola götürüldükten sonra serbest bırakıldık.'' Olaydan çok etkilendiğini ve korktuğunu belirten Yonçeva, ilk fırsatta Bulgaristan'a geri döneceğini bildirdi. 
     





</TEXT>
</DOC>
