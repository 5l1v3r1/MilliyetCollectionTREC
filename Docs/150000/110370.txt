<DOC>
<DOCNO> 110370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sonspo14.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, 6 gollu yenilgiyi bir an önce unutmak istiyor 
</HEADLINE>
<TEXT>

     Malatyaspor'a deplasmanda 6-0 yenilen Altay'ın teknik direktörü Ümit Turmuş, bu skoru bir an önce unutup, Fenerbahçe maçına konsantre olacaklarını belirtti. 
     Turmuş, Malatyaspor karşısındaki farklı skorun maç içindeki gelişmelerden kaynaklandığını, ilk dakikalarda 2-3 net fırsatı kullanamadıklarını, rakiplerinin 8-10 dakikalık süreçte geliştirdiği 4 atağı da golle sonuçlandırdığını kaydetti. 
     Bu tür yenilgilerin futbolda olabileceğini, gerekli dersleri alıp, artık ileriye bakacaklarını belirten Ümit Turmuş, şöyle konuştu 
     ''Her maçın atmosferi farklıdır. Şimdi Fenerbahçe maçını düşünmeye başlamalıyız. Bu takım geçen yıl da 6-1 yenildi, ama şampiyon oldu. Suçlu aramıyor, bu sonucu kişilere bağlamıyoruz. 6-0 yenildik diye kurban vermeye niyetimiz yok. Takım olarak yenildik. Şimdi camianın da bize destek olması gerekiyor.'' Malatyaspor maçından önce kampı iptal etmesinin ''isyan'' şeklindeki algılanmasının yanlış olduğunu belirten Ümit Turmuş, ''Bu isyan değildi. Ancak oyuncularım diğer takımların neler aldığını biliyor. Hal böyleyken, bir amatör takım şartlarında maça hazırlanılması olumsuz etki yaratıyor'' dedi. 
     
     BIÇAKÇIOĞLU DA İSTİFA EDECEK 
     Öte yandan kulüp eski başkanlarından Burhan Bıçakçıoğlu, kendisinin de Nafiz Zorlu gibi kulüp genel kurul üyeliğinden istifa edeceğini bildirdi. 
     Bıçakçıoğlu, A.A muhabirine yaptığı açıklamada, Aydınspor'dan alınan Ahmet Çağıran'ın bonservisinden kaynaklanan borç nedeniyle kendisine bir kez daha haciz geldiğini belirterek, şunları kaydetti 
     ''Ahmet'in transferi için Aydınspor Kulübü Başkanı'na senet vermiştim. Senetlere karşılık haciz işlemi başlatıldı. Bu transferi yaptığım gün, ben başkanlıktan düşürülmüştüm. Şimdi bana Senedi öde, Ahmet'in bonservisini sana verelim diyorlar. Yani 75 milyar liraya satacaklar. Şimdi Ahmet'i isteyen kulüp var, göndereceğim. Orada antrenmanlara başlar, Ocak'ta da transfer olur. Daha önce bunu yapmamıştım, ama bu kez yapacağım.'' Altay'da başkanlıktan ayrıldıktan sonra bile 70 milyar lira ödeme yaptığını, buna karşılık çeklerde kendi imzası olduğu için kulübün kendisine dava açtığını belirten Bıçakçıoğlu, ''Herkes alacağı için temlik koydurmuş. Ben de aynı şeyi yapmak istesem, sıra gelmez. Altay'da iyilik yapanı kovarlar. Nafiz Zorlu gibi ben de kulüpten tamamen istifa edeceğim'' dedi. 
     





</TEXT>
</DOC>
