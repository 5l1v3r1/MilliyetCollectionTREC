<DOC>
<DOCNO> 146539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun36.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar komandoları Irak'ta konuşlandı.. 
</HEADLINE>
<TEXT>

     Kuzey Irak'ta faaliyet gösteren ve El Kaide ile bağlantısı olduğundan şüphelenilen Ensar El İslam, intihar saldırıları düzenlemek amacıyla militanlarını Irak'ta konuşlandırdığını iddia etti. 
     Örgütün internette yayımlanan bildirisinde, ''Örgütün Irak'ın kuzeyindeki üslerinin istilacı güçler tarafından bombalanmasından sonra, bu üslerin yerlerinin, bir kez daha hedef olmaması için değiştirildiği'' belirtildi. 
     Bildiride, ''Irak'ın kuzeyindeki üslerimiz Perşembe gece yarısı tamamen boşaltılmıştır. Buradaki mücahitlerimiz silahlarıyla birlikte yeni mevzilerde konuşlanmıştır. Ensar El İslam örgütü yönetimi, yapılacak saldırıların yeri ve zamanı konusunda gerekli kararı verecektir'' denildi. 
     Bu arada, örgütün liderlerinden Ebu Abdullah El Şafi, yayımladığı bir mesajda, ''Irak'taki ve tüm dünyadaki Müslümanlara, Amerikan ve İngiliz güçlerine karşı intihar saldırıları düzenlemeleri'' çağrısında bulundu. El Şafi, ''Irak, Amerikan ve İngiliz güçleri ile bunların ajanları için bir toplu mezar haline gelecektir. 300 mücahit intihar saldırıları düzenlemeye and içti'' ifadesini kullandı. 
     





</TEXT>
</DOC>
