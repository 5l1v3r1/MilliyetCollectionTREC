<DOC>
<DOCNO> 149058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun23.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak yağma altında... 
</HEADLINE>
<TEXT>

     ABD tankları, savaşın 21. gününde Firdevs meydanına ağır ağır girerken, savaşın kaderi de belli oluyordu. 
     Amerikan ve İngiliz birlikleri, Irak ordusunu ağır bir yenilgiye uğratmıştı. 
     Savaş öncesinde dünyanın her ülkesinde savaş karşıtı gösteriler yapan milyonlarca insan, bombardıman ve çatışmalarda ölen insanlar, çocuklar, yakılıp yıkılan evler için üzülüyordu. 
     Ve o andan sonra dünya televizyonları, gazeteler, internet siteleri olanları hayret içinde izlemeye başladı. 
     Amerikan birliklerine karşı en küçük bir direniş göstermeyen bir halk, kenti kentlerini yağmalamaya başlamıştı. 
     Dünya savaş tarihinde, işgal ettikleri ülkeleri yağmalayan çok ordu ile karşılaşıldı. Ancak yenilgiye uğrayınca sokağa çıkıp kendi kentini yağmalayana ise pek rastlanmadı. 
     Üstelik eski püskü sandalyeler, ne işe yarayacağı bilinmeyen pencere pervazları dahil ne bulurlarsa onları yağmalayıp evlerine götürdüler. 
     Ortada dolaşan asker yada polis görmeyince, yaşadıkları dramı bir kenara bırakıp bir başka senaryonun aktörü oldular. 
     Irak halkı için üzülen dünyadaki milyonlar, gördüklerinin dehşeti içinde sarsılıyor. 
     Ve bir halk, tüm fertleriyle olmasa da, yağmanın utancı ile dünyanın gözleri önünde lekeleniyor. 
     
     Merkez bankası yağmalandı 

     Irak askerleri ile Saddam'a bağlı fedailerin akşam kenti terketmelerinden sonra özellikle Musul çevresinden gelenler sabah günün ilk ışıkları ile birlikte yağmaya başladı. 
     Cezaevlerinin de boşaltılması ile serbest kalan kalabalık, önce bankalara saldırdı. Banka kasalarındaki paralar yağmalandı. Ardından tüm devlet dairelerine hücum başladı. 
     Kentin düşmesinden saatler sonra çoluk çocuk Iraklılar, binaları ve merkezdeki pazaryerini yağmalamaya başladı. 
     Yağmalanan binalar arasında bir okul ve bir elektrik şirketinin binası da bulunuyor. 
     
</TEXT>
</DOC>
