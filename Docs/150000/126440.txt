<DOC>
<DOCNO> 126440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur24.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartopu sevdası faciayla bitti 
</HEADLINE>
<TEXT>

     İzmir Kemalpaşa'da önceki gün kar görmeye gittikleri Spil Dağı'ndan dönerken buzlanan yolda kayıp uçuruma yuvarlanan ve içinde sekiz kişinin bulunduğu panelvan kamyonetteki anne ve ilköğretim öğrencisi kızı öldü, dört kişi de yaralandı. 
     Gıda Çarşısı'nda elektronik eşya ticareti yapan Sebahattin Çelik 44 , eşi Hatice 38 , kızı Aslı 12 , oğlu Nadir 17 , kayınvalidesi Zübeyde Bayat 73 , yakınları Çiğdem Kara 32 , Levent Kara 35 ve onların kızları Sıla Kara 2 ile piknik yapıp, kartopu oynamak için Manisa ile İzmir arasındaki Spil Dağı'na gitti. Akrabaları Murat Öner de içinde arkadaşlarının bulunduğu otomobiliyle onlara eşlik etti. 
     Günboyu karın üzerinde eğlenen, kartopu oynayıp, kardan adam yapan grup, akşam saatlerinde Sebahattin Çelik yönetimindeki kamyonetle Bornova'daki evlerine dönüş için yola çıktı. Ancak Çelik, Beşpınar köyü yakınlarında yoldaki buzlanma nedeniyle aracın kontrolunu yitirdi. 
     Kamyonetin yaklaşık 50 metrelik uçuruma yuvarlandığı kazada, Bornova Mustafa Kemal İlköğretim Okulu 7. sınıf öğrencisi Aslı ile anne Çelik olay yerinde öldü. Sürücü Çelik, oğlu Nadir, Bayat ve Çiğdem Kara yaralandı. Aynı araçtaki Levent Kara ile kızı Sıla ise yara almadan kurtuldu. 
     
     Cepten yardım istedi 
     Yaralılardan Mustafa Kemal Lisesi 1. sınıf öğrencisi Nadir Çelik, cep telefonuyla arkalarından gelen kuzeni Murat Öner'i arayarak yardım istedi. Öner ve köylülerin yardımıyla kurtarılan yaralılar, Ege Üniversitesi Hastanesi'ne kaldırıldı. Baba Çelik'in tedavisi sürerken, diğer yaralılar taburcu edildi. 
     





</TEXT>
</DOC>
