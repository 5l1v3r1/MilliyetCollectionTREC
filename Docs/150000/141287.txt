<DOC>
<DOCNO> 141287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo09.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarınki karşılaşmada birçok oyuncu ilk kez derbi heyecanı yaşayacak 
</HEADLINE>
<TEXT>

     Galatasaray ile Fenerbahçe takımları arasında yarın yapılacak maçta her iki takımda da birçok oyuncu, yeni takımlarının formasıyla ilk kez ezeli rakiplerine karşı derbi heyecanı yaşayacak. 
     Ligin ilk yarısında Kadıköy'de yapılan maçta takımın başında yer alan Werner Lorant'ın yerine göreve gelen Oğuz Çetin, Fenerbahçe'nin başında teknik sorumlu olarak ilk kez bir Galatasaray maçında sahaya çıkacak. Ancak Çetin, Futbol Federasyonu Profesyonel Futbol Disiplin Kurulu'nun PFDK verdiği hak mahrumiyeti cezası sürdüğü için yedek kulübesinde oturamayacak. 
     Sarı-lacivertli takımda ayrıca, devre arasında takıma katılan yeni transferler Vladimir Beschastnykh, Sergei Rebrov, Kemal Aslan ve Erhan Albayrak'ın yanısıra, ilk yarıdaki derbide forma şansı bulamayan Cem Karaca ve kaleci Volkan Demirel, teknik heyetlerin görev vermesi durumunda, ilk kez Galatasaray'a karşı Fenerbahçe formasıyla mücadele edecek. 
     
     FATİH VE CEYHUN'UN HEYECANI 

     Fenerbahçe'de yarınki derbi, Fatih Akyel ve Ceyhun Eriş için ayrı bir anlam taşıyor. 
     Geçen yıllarda Galatasaray forması giyen her iki futbolcu da ilk kez Fenerbahçe formasıyla Mecidiyeköy'de Galatasaray'a karşı mücadele edecek. 
     3 maçlık kırmızı kart cezası biten Fatih Akyel, Kadıköy'deki son 2 derbide Fenerbahçe forması giymiş, Ceyhun ise 6-0'lık maçta bir gol atmıştı. 
     
     ORTEGA, WASHINGTON, REVIVO VE RAPAİÇ YOK 

     Fenerbahçe'nin kadrosunda, ligin ilk yarısındaki derbide kadro içinde yer alan 4 oyuncu bulunmuyor. 
     6-0'lık maçta forma giyen Ortega ve Washington'un yanı sıra, bu maçta oynamayan Revivo ve Rapaiç, sarı-lacivertli takımın rövanş maçında kadrolarında yer almayacak. 
     
     GALATASARAY'DA İLK HEYECAN 

     Galatasaray'da ise, devre arasında takıma katılan yeni transferler Abel Luis da Silva Costa Xavier, Suat Usta, Maboula Ali Lukunku, Haim Michael Revivo ve Volkan Arslan, teknik heyetin görev vermesi durumunda ilk kez Galatasaray formasıyla Fenerbahçe'ye karşı sahaya çıkacak. 
     Sarı-kırmızılı takımda ayrıca, ilk yarıdaki maçta forma giymeyen Mehmet Polat, Cihat Haspolatlı ve Elvir Baliç de bu heyecanı ilk kez yaşayabilme olasılığı bulunan oyuncular arasında. 
     
     REVIVO VE BALİÇ'İN EN ZOR MAÇI 

     Galatasaray'ın bu sezon renklerine kattığı 2 eski Fenerbahçeli Revivo ve Baliç, belki de futbol yaşamlarının en zor maçlarına çıkacak. 
     İlk yarıdaki maçta sakatlığı nedeniyle forma giyemeyen Baliç'in yanısıra, devre arasında takım değiştiren Revivo, teknik heyetin görev vermesi durumunda ilk kez Galatasaray formasıyla Fenerbahçe'ye karşı oynayacak. 
     Bu arada ilk yarıdaki maçta sarı-kırmızılı takımda oynayan Christian'ın yanısıra, kadroda bulunan Felipe, Sarr ve Almaguer, şu anda takımda yer almıyor. 

     
</TEXT>
</DOC>
