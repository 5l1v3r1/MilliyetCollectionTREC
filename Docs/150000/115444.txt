<DOC>
<DOCNO> 115444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sondun16.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Etna yanardağı faaliyete geçti... 
</HEADLINE>
<TEXT>

     İtalya'nın güneyindeki Sicilya adasındaki Etna yanardağının yeniden faaliyete geçerek lav püskürttüğü, yanardağa yakın bölgelerde son 24 saatte 200'e yakın yersarsıntısının meydana geldiği bildirildi. 
     Ulusal Jeofizik ve Volkanoloji Enstitüsü ile Etna Sivil Koruma Merkezi tarafından yapılan açıklamalarda, sabaha karşı faaliyete geçen yanardağın 2 ayrı kırık noktasından lav püskürttüğü belirtildi. 
     Uzmanlar, depremlerden dolayı Etna krateri içinde faaliyetin başladığını ve lav püskürdüğünü açıkladı. 
     Yanardağın 1900 metresindeki kırıktan çıkan lavların Piano Provenzano yönüne doğru gittiği, 2500 metre rakımda bulunan ikinci kırıktan çıkan lavların ise Sapienza yönüne aktığı bildirildi. 
     Edinilen bilgiye göre, saat 02.00'de meydana gelen, Richter ölçeğiyle 3.5 ve 2.9 büyüklüğündeki depremler Etna civarında hissedildi, daha sonra hafif şiddetli 200 deprem kaydedildi. 
     Depremlerin Etna'nın yakınında bulunan Katanya kentinin ilçelerinde de hissedildiği ve halk arasında paniğe yol açtığı belirtildi. 2 otelin hafif zarar gördüğü depremler sırasında can kaybı tespit edilmediği bildirildi. 
     Öte yandan, Katanya havaalanının açık olduğu, ancak gelişmelerin izlendiği duyuruldu. 
     





</TEXT>
</DOC>
