<DOC>
<DOCNO> 129602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur19.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül ''İngiltere ile Irak konusunda ittifakımız yok'' 
</HEADLINE>
<TEXT>

     Milli Savunma Bakanı Vecdi Gönül, Türkiye'nin, İngiltere ile NATO müttefiki olma konumu dışında Irak konusunda herhangi bir ittifak ya da ortak plan içinde olmadığını bildirdi. 
     Milli Savunma Bakanı Vecdi Gönül, resmi davetlisi olarak Türkiye'ye gelen İngiltere Savunma Bakanı Geoffrey Hoon'u bakanlıkta askeri törenle karşıladı. 
     Konuk bakan ile yaklaşık 40 dakika süren görüşmenin ardından gazetecilere açıklama yapan Gönül, iki ülke açısından yararlı bir görüşme olduğunu belirtti. Gönül, Türkiye için siyasi, ekonomik ve askeri açıdan önem taşıyan NATO müttefiki İngiltere ile ilişkilerin her alanda geliştirilmesine önem verdiklerini kaydetti. 
     Görüşmede, başta ikili ilişkiler olmak üzere bölgede yaşanan gelişmeler, Avrupa Güvenlik ve Savunma Politikası AGSP ve NATO çalışmalarına ilişkin konuların ele alındığını bildiren Gönül, NATO-AB stratejik işbirliğinin değerlendirildiğini belirtti. 
     Gönül, Kıbrıs ve Kuzey Irak konularında da görüş alışverişinde bulunduklarını bildirdi. 
     
     HOON'UN KONUŞMASI 

     Hoon da konuşmasına, Türkiye'yi ziyaret etmekten memnuniyet duyduğunu belirterek başladı. 
     İki ülke arasındaki ilişkilerin oldukça iyi konumda olduğunu dile getiren Hoon, Afganistan'da kurulan barışı koruma gücündeki ilişkilerin de bunun kanıtı olduğunu kaydetti. Hoon, iki ülke arasındaki işbirliğinin diğer uluslararası konularda da genişleyerek devam edebileceğini söyledi. 
     Gönül ile AB'nin Kopenhag ve NATO'nun Prag zirvelerini de ele aldıklarını anlatan Hoon, Türkiye'nin uluslararası alanda aldığı sorumlulukları takdir ettiklerini vurguladı. 
     AGSP konusunda Türkiye ile birlikte önemli çalışmalar yaptıklarını anlatan Hoon, iki ülkenin, uluslararası sorunları sadece konuşan değil, aynı zamanda inisiyatif alan konumda bulunduklarını belirtti. 
     Her iki bakan daha sonra gazetecilerin sorularını yanıtladılar. 
     Hoon, bir gazetecinin, olası Irak operasyonuyla ilgili olarak İngiltere'nin Türkiye'den askeri güç geçirmek için talepte bulunup bulunmadığı sorusu üzerine, Gönül ile Irak konusunda ayrıntılı bir değerlendirme yaptıklarını söyledi. Irak'ın yeniden yapılandırılmasında Türkiye ile birlikte hareket etmek istediklerini ifade eden Hoon, Türkiye'nin geçmiş yıllarda İngiltere'ye gösterdiği destekten dolayı Gönül'e teşekkür ettiğini belirtti. 
     Gönül de aynı soruyu yanıtlarken, Birleşmiş Milletler BM kararları doğrultusunda Irak'ın kitle imha silahı bulundurmadığının silah denetçileri tarafından rapor edilmesi ve sorunun barışçı yollardan çözülmesini temenni ettiğini söyledi. 
     NATO müttefiki olma konumu dışında Irak üzerinde İngiltere ile herhangi bir ittifakımız herhangi bir görüşmemiz ya da planımız olmamıştır. 
     
     ''ABD'NİN TUTUMU SADDAM'A BAĞLI'' 

     Bir gazetecinin Türkiye'nin Musul ve Kerkük petrollerine ilişkin tutumunun nasıl değerlendirdiğinin sorulması üzerine de Hoon, görüşmede sadece Irak konusundaki mevcut koşulların ele alındığını kaydetti. 
     Her iki ülkenin mevcut sorunu daha iyi anlamak için birlikte çalışmaya ihtiyaç duyduğunu dile getiren Hoon, sorunun Irak'ın kitle imha silahlarından arındırılmasından ibaret olduğunu vurguladı. 
     Irak'ın uluslararası toplum içinde yer alması için yeniden yapılandırmaya ihtiyaç duyulduğunu anlatan Hoon, mevcut durumdan barışçı yollarla nasıl çıkılacağı sorusuna yanıt aradıklarını belirtti. Hoon, ABD'nin olası operasyonuna ilişkin kararının Saddam'ın silahsızlanma durumuna bağlı olduğunu vurguladı. 
     Kendilerinin ABD'nin Irak'ın silahsızlanması konusundaki kararlılığının altını çizdiklerini belirten Hoon, ''Sorunun çözümü Saddam Hüseyin'in kendi ellerinde. Hüseyin, ABD'nin kararlılığını kabul etmek zorunda aksi halde buna kendilerini zorlayacak önlemlere başvurmak zorunda kalacağız. Bu Saddam'ın tercihi. Tercihin de açık olduğunu düşünüyoruz. Tercih, uluslararası toplumun isteklerinden yana olmalıdır'' dedi. 
     Hoon, daha sonra Genelkurmay Başkanı Orgeneral Hilmi Özkök ile görüştü. Genelkurmay Başkanlığı'ndan yapılan yazılı açıklamada, görüşmede ikili ilişkiler ve bölgesel gelişmeler üzerinde durulduğu bildirildi. 
     





</TEXT>
</DOC>
