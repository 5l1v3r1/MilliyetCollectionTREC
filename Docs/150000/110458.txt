<DOC>
<DOCNO> 110458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/ekonomi/eko06a.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İade yerine, vergi indirimi 
</HEADLINE>
<TEXT>

Ücretliler 2003’te son kez vergi iadesi alacak. Yeni sistemle, çalışanların ödeyeceği Gelir Vergisi’nden her ay 15 milyon lira dolayında indirim yapılacak 
     IMF’ye verilen taahhütler çerçevesinde hazırlanan yeni vergi paketi, işçi ve memurlara "Özel gider indirimi" adı altında yapılmakta olan vergi iadesine de son verecek. 
     Maliye Bakanlığı Gelirler Genel Müdürlüğü’nün üzerinde çalışıltığı pakete göre, işçi ve memurlar, 2003’te son kez vergi iadesinden yararlanacak. Çalışanlar, belgelerini, 2003 Ocak ayında teslim edecek ve şubattan itibaren özel gider indirimi çerçevesinde iade alacaklar. 
     Vergi paketi, seçim nedeniyle 2003 Ocak, Şubat aylarında yasalaşsa dahi, işçi ve memurlara kazanılmış hak adı altında iki - üç ay için özel gider indirimi uygulanmayacak. Ancak diğer bazı vergi kanunlarında da değişiklik içeren tasarının kanunlaşması gecikirse ve 2003’ün ikinci yarısında yürürlüğe girerse, bu durumda özel gider indirimi altı ay daha devam ettirilecek. Bu sürede toplanan fatura ve fişler, özel gider indirimi çerçevesinde değerlendirilecek. 
     
     Mahsup sistemi 
     Söz konusu düzenlemede özel gider indiriminin yerini "vergi mahsup hakkı" alacak. Yeni sistemde, "İşçi ve memurların aylık gelir vergisinden şu miktar düşülecek" denecek. Bu rakam, her yıl yeniden belirlenecek. Mahsupta asgari ücretlinin vergisi baz alınacak. Gelirler Genel Müdürlüğü yetkilileri, halen ayda 27 milyon lira gelir vergisi ödeyen bir asgari ücretlinin, bu yıl için toplam 107 milyon lira, aylık olarak da 8 milyon 917 bin lira vergi iadesi alacağına dikkati çektiler. Çalışmalarda bu tutar dikkate alınarak, işçi ve memurlara aylık 15 milyon lira dolayında bir mahsup hakkı verilmesi düşünülüyor. 
     
Hak kaybı olacak      Mevcut sistemde 30 milyon lira olarak uygulanan özel indirim de, çalışanlara 4.5 milyon liralık bir vergi avantajı getiriyor. Bunun da mahsup içine alınmasıyla ücretlilerin aylık vergisinde, 20 milyon liralık bir iyileşme olacak. Çalışanlara 15 milyon liralık bir vergi mahsup hakkı getirilmesi, asgari ücretliye 6 milyon liralık ek bir avantaj sağlarken, ortalama ve yüksek ücretlilerde büyük kayba yol açıyor. Bu kesimin vergi iadelerinde yüzde 50 ile 97 arasında bir azalma oluyor. 3.4 milyar lira özel gider indirimine hak kazanan 2 milyar lira ücreti bir kişinin aylık iadesi, 280 milyon liradan 15 milyon liraya, kaybı da yüzde 95’e ulaşıyor. 1 milyar lira ücreti olan bir ücretlinin kaybı ise yüzde 87’ye ulaşıyor. 
     
     
     



 EKONOMİ 



















</TEXT>
</DOC>
