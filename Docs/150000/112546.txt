<DOC>
<DOCNO> 112546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/yasam/ayas.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölenleri keşke ilk gün yeseydik’ 
</HEADLINE>
<TEXT>

Uçak kazasından sonra açlıktan ölmemek için arkadaşlarını yiyen Uruguay rugby takımı, 30 yıl sonra bir araya gelip böyle dedi 
     DIŞ HABERLER SERVİSİ 

     Bundan 30 yıl önce, maç için Şili’ye giderken uçakları karlı And Dağları’na düşen ve açlıktan ölmemek için, çarpma sonucu ya da donarak ölen arkadaşlarını yiyen Uruguay milli rugby takımının hayatta kalan üyeleri, kazanın yıldönümü anısına aynı rotayı tekrar izleyerek Şili’ye uçtu. 72 gün boyunca dağın tepesindeki dondurucu soğukta mahsur kalan takım üyeleri, arkadaşlarını yemekten bugün bile pişmanlık duymadıklarını belirterek, "Keşke onları 10 gün bekledikten sonra değil de hemen yeseydik" diye konuştular. 
     
     Yaşadıkları film olmuştu 
     1993’te "Alive" adlı Hollywood filmine de konu olan kaza, 13 Ekim 1972’de pilot hatası nedeniyle meydana gelmişti. Uçaktaki 45 yolcudan 13’ü çarpma sırasında ölmüş, hayatta kalan 16’sı hariç, diğerleri de çığ ve yaralar yüzünden hayatlarını kaybetmişti. 
     Kazanın ardından ilk birkaç gün uçaktaki çikolata ve şaraplarla beslenen kazazedeler, yiyecek ve içecek tükendiği sırada, radyodan arama çalışmalarının sona erdiğini duydular. Takım üyeleri, karın altına gömdükleri ölü arkadaşlarını çıkarıp ciğer ve bağırsaklarına varana kadar yedi. 72 gün sonra 2 kişi yardım bulmak için dağları aşıp 10 gün sonra orman görevlilerince bulunmuş, takım kurtarılmıştı. 
     
     
     



 YAŞAM 













</TEXT>
</DOC>
