<DOC>
<DOCNO> 134636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sonspo18.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 0 - Beşiktaş 1 
</HEADLINE>
<TEXT>

     Karşılaşmanın 56. dakikasında Ahmet Dursun'un attığı golle Beşiktaş Fenerbahçe'yi 1-0 mağlup etti... 
     
     İlk yarı 

     Birinci Süper Futbol Ligi erteleme maçında Fenerbahçe ile Beşiktaş ilk yarıyı golsüz eşitlikle tamamladı. 
     Günlerdir heyecanla beklenen derbi maçta her iki takım da yağmur nedeniyle ağırlaşan sahada oyun kurmakta zorlandı. Kendi sahasında ve seyircisi önünde lider Beşiktaş'ı yenerek aradaki puan farkını azaltmayı planlayan Fenerbahçe, ilk yarıda rakibi karşısında etkili olamadı. 16. dakikada Fatih'in kırmızı kart görmesiyle 10 kişi kalan sarı-lacivertliler, zaman zaman önemli tehlikeler yaşarken, Beşiktaş kalesinde bulduğu az sayıdaki pozisyonlarda da gol şansı bulamadı. 
     Fenerbahçe karşısında ağır sahada kontrollü bir futbol oynayan Beşiktaş, rakibi 10 kişi kalmasına karşın aradığı golü ilk yarıda bulamadı. Maça ileride yalnızca İlhan Mansız ile başlayan siyah-beyazlılar, 10 kişi kalan rakibi karşısında 39. dakikada Yasin'in yerine Ahmet Dursun'u alarak forveti 2'ye çıkarmasına ve rakip kalede mutlak gol pozisyonu yakalamasına karşın bunları değerlendiremedi. 
     9. dakikada soldan Tolga'yı geçerek ceza alanına giren Abdullah'ın ortasında, arka direkte topla buluşan Ali Güneş, meşin yuvarlağa vuramayınca savunma tehlikeyi uzaklaştırdı. 
     10. dakikada bu kez sağdan Fatih'in gönderdiği topla ceza alanı içinde buluşan Ali Güneş, yine topa vurmakta geç kalınca, Zago meşin yuvarlağı uzaklaştırdı. 
     15. dakikada ceza yayı üzerinde İlhan Mansız'ın indirdiği topla buluşan Tayfur'un vuruşunda, meşin yuvarlak yandan auta çıktı. 
     16. dakikada İbrahim ile girdiği ikili mücadelede bu futbolcu yerde kalınca, üzerine basan Fatih'i hakem Ali Aydın kırmızı kartla oyundan attı. 
     23. dakikada Kaan Dobra'nın sağ kanattan ortasında, İlhan Mansız ceza alanı içinde topa dokunamayınca, Beşiktaş önemli bir pozisyonu değerlendiremedi. 
     25. dakikada karşılaşmanın hakemi Ali Aydın, sahaya atılan yabancı maddeler nedeniyle oyunu durdurarak 3 numaralı uyarı anonsunu yaptırdı. 
     27. dakikada İlhan'ın pasıyla ceza alanının sol çaprazında kaleciyle karşı karşıya kalan Pancu'nu vuruşunda, Rüştü yatarak ayaklarıyla topu uzaklaştırdı. 
     28. dakikada Ceyhun'un arapasıyla ceza alanın içinde hareketlenen Serhat'tan önce kaleci Cordoba, topa sahip olarak tehlikeyi büyümeden önledi. 
     29. dakikada Serhat'ın sağdan ortasında, altıpas içinde Ali Güneş'in kafa vuruşunda, Tayfur'a çarpan top Cordoba'da kaldı. 
     31. dakikada Ceyhun'un ceza alanında kullandığı endirekt serbest atışında, kötü bir kafa vuruşu yapan Johnson, meşin yuvarlağı üstten auta gönderdi. 
     40. dakikada Ali Güneş'in sağdan ortasında, kaleci Cordoba çıkarak Serhat'tan önce topu yumruklayarak uzaklaştırdı. 
     45. dakikada Tümer'in kullandığı köşe atışında, altıpas içinde Johnson'un kafasından seken topu uygun durumda bulunan Ahmet Dursun kötü vuruşla auta attı ve karşılaşmanın ilk yarısı golsüz sona erdi. 
     





</TEXT>
</DOC>
