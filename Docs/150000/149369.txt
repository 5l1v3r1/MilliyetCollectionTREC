<DOC>
<DOCNO> 149369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sonspo08.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom 'Arama Konferansı'nda yol haritası arıyor... 
</HEADLINE>
<TEXT>

     Galatasaray Kulübü'nün organize ettiği ''Arama Konferansı'' İstanbul'da başladı. 
     Ceylan Intercontinental Oteli'nde 2 gün sürecek olan organizasyona eski ve yeni yönetim kurulu üyelerinden oluşan 70 kişi katılırken, eski başkanlardan Faruk Süren'in yarınki toplantıya katılabileceğini bildirdiği, Mehmet Cansun'un ise Ankara'da bulunduğunu kaydederek, mazeret bildirdiği ifade edildi. 
     Konferans öncesi basın mensuplarının sorularını yanıtlayan Galatasaray Kulübü Başkanı Özhan Canaydın, kendileri için son derece önemli olduğuna inandıkları bir toplantı yaptıklarını belirterek, şöyle konuştu 
     ''1979 yılından bugüne kadar yönetim kurullarımızda görev almış asil ve yedek üyelerimizi davet ettik. Tecrübelerimizi birleştirip yeni yol haritamızı tayin edeceğiz. 3-4 hafta sonra da iş hayatındaki tüm profesyonel Galatasaraylılar ile biraraya geleceğiz.'' Kulüp yönetim kurulundan istifa eden Burak Elmas ile ilgili sorulara, ''O konu kapandı'' diye cevap veren Canaydın, Altay maçında alınan 5-0'lık galibiyetle ilgili olarak da, ''Galatasaray hedeflerine daha hızlı adımlarla gitmeye başladı'' dedi. 
     Basına kapalı olarak gerçekleştirilen ''Arama Konferansı''nın bugünkü programı saat 18.00'de sona erecek. 
     





</TEXT>
</DOC>
