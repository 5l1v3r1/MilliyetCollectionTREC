<DOC>
<DOCNO> 125690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur05.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde, 2003 rezervasyonları geçen yıldan iyi gidiyor 
</HEADLINE>
<TEXT>

     Tur operatörleri ve otelciler, 2003'ün yaz sezonuna ilişkin rezervasyonların, geçen yıllardan iyi gittiğini bildirdiler. 
     Türkiye'ye Almanya'dan en çok turist getiren tur operatörü olan Öger Tur'un Başkan Vekili Ünal Öger, yaptığı açıklamada, kış sezonundan sonra, 2003 yaz sezonuna ilişkin satışların da gayet iyi gittiğini söyledi. Olası Irak operasyonunun Türk basını tarafından gereğinden fazla abartıldığından yakınan, Irak operasyonunun kaçınılmaz olduğunun Avrupalı turistler tarafından da bilindiğini ifade eden Öger, şunları söyledi 
     ''Öger olarak 2001'de altın yılımızı yaşadık. 2002'de ise ciromuz bir miktar düştü. 2003 yaz sezonuna ilişkin rezervasyonlar ise altın yılımız olan 2001'den daha fazla gelmeye başladı. Mayıs-Eylül arası satışlarımızla şimdiden yüzde 70 doluluk oranını yakaladık diyebiliriz. 2003'te 2001 cirosunu aşacağız. Irak'a bir operasyon düzenlenmesi durumunda ise kısa süreli bir olumsuzluk yaşanabilir. Operasyonun uzun süreceğini tahmin etmiyorum. Operasyon sırasında birazcık durgunluk olabilir, ama bu da yüzde 2-3 civarında bir düşüşe yol açabilir. Savaş başladığı taktirde otelcilerimizin paniğe kapılmaması, sabretmesi lazım. Sabredersek 2001'den daha iyi bir sene yaşayabiliriz.'' 
     
     AKTOB BAŞKANI BARUT 
     Akdeniz Turistik Otelciler Birliği AKTOB Yönetim Kurulu Başkanı Ahmet Barut ise olası Irak operasyonuna ilişkin bir tedirginlik olsa da 2003 satışlarının gayet iyi olduğunun gözlendiğini bildirdi. ''Batı Avrupa pazarından aldığımız ilk haberler gayet iyi'' diyen Barut, ''Irak tedirginliği'' dışında, Avrupa pazarlarından olumsuz bir haber gelmediğini anlattı. 
     Tur operatörlerinin, 2003 yaz sezonuna ilişkin satışların artıya geçtiğini bildirdiklerine değinen Barut, ''Irak meselesi sadece Türkiye'yi değil, Yunanistan, İspanya ve Kuzey Afrika ülkelerini, hatta tüm dünya turizmini olumsuz etkileyecek. Aynı 11 Eylül olayı gibi. Ancak, bu durumun etkisi uzun sürmeyecektir. Türk turizminde belki kısa süreli, dönemsel bir daralma olabilir, ancak bu kısa sürede aşılır'' diye konuştu. 
     
     ''ARTIŞ EĞİLİMİ GÖZLENİYOR'' 
     AKTOB Basın Sözcüsü ve Aqua Marine Otel Genel Müdürü Mahmut Veziroğlu da 2003 sezonunun iyi geçeceğine ilişkin ''küçük küçük işaretler'' bulunduğuna dikkati çekti. Veziroğlu, şu bilgileri verdi 
     ''Geçen yılın Aralık ayı ile bu yılın Aralık ayı karşılaştırıldığında, 2003'te iyimser olmak için ipuçları var. Yaz sezonuna yönelik olarak talep, geçen yılın aynı dönemine göre artış eğilimi gösteriyor. Bu işaretleri olumlu değerlendirmek gerekiyor. Şu an savaş tedirginliğiyle ilgili turist talebinde negatif etki söz konusu değil. Yarın şartlar değişirse var olan talep geri çekebilir veya doğması gereken talep doğmayabilir. Irak meselesinden dolayı, özellikle Alman piyasalarında olumsuzluk söz konusu değil. Almanya'da sokaktaki turist henüz etkilenmedi. Umarım böyle gider.'' 
     





</TEXT>
</DOC>
