<DOC>
<DOCNO> 120033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur11.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık önündeki yol trafiğe açıldı... 
</HEADLINE>
<TEXT>

     58. Hükümet'in dün yapılan ilk Bakanlar Kurulu toplantısında alınan karaR uyarınca Başbakanlık Merkez Binası önündeki yol, araç ve yaya trafiğine açıldı. 
     Bakanlar Kurulu'nun dünkü toplantısında Vekaletler Caddesi'ni Güvenpark'a bağlayan ve Başbakanlık Merkez Binası ile Yargıtay arasındaki yolun trafiğe açılması kararlaştırılmıştı. Bu karar gereği, söz konusu yol, bugün saat 11.00'den itibaren yaya ve araç trafiğine açıldı. 
     Karar uyarınca, yolun alt ve üst girişlerinde yer alan bariyerler sürekli açık tutuluyor. Vatandaşlara kimlik sorulmuyor ve üst araması yapılmıyor. Yolun açılmasıyla birlikte burayı kullanan vatandaşlar, kararı olumlu karşıladılar. 
     Başbakanlık Müsteşarlığı tarafından yaklaşık 2 yıl önce yayınlanan genelge üzerine girişlere bir düzen getirilmişti. Genelgeye göre, ziyaretçiler Başbakanlığın Milli Müdafaa caddesi tarafından bulunan C Kapısı'ndan, personel ve basın mensupları ise bugün yaya ve araç trafiğine açılan yol tarafında bulunan A ve B kapılarından giriş yapıyorlardı. Bu yıl içerisinde girişlere düzen getirmek amacıyla bugün açılan yolun alt ve üst tarafındaki girişlerine turnikeler konulmuş ve personel ve basın mensuplarına bu turnikelerden geçiş için manyetik kartlar dağıtılmıştı. Ayrıca, yol üzerine güvenlik kameraları yerleştirilmiş, sinyalizasyon sistemi kurulmuştu. Yolun, üst ve alt tarafına kurulan turnikeler, x-ray cihazlarının bulunduğu nizamiyeler ve tüm güvenlik sistemi için yaklaşık 2 trilyon lira harcandığı öğrenildi. 
     





</TEXT>
</DOC>
