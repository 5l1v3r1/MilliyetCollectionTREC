<DOC>
<DOCNO> 119712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sondun17.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu "Katılım tarihi Kıbrıs'la ilgili değil" 
</HEADLINE>
<TEXT>

     AB Komisyonu, 10 aday ülkenin AB'ye katılım tarihinin 4 ay ertelenmesinin Kıbrıs sorunuyla bağlantılı olmadığını açıkladı. 
     AB Komisyonu'nun genişlemeden sorumlu üyesi Günter Verheugen'in sözcüsü Jean Christophe Filori, Türk basınında çıkan bazı haber ve yorumlar üzerine, şu açıklamayı yaptı 
     ''10 aday ülkenin AB'ye katılım tarihinin 1 Mayıs 2004 olarak belirlenmesi, 25 ülkenin ulusal parlamentolarına onay süreci için zaman tanımakla bağlantılıdır. Bu kararın Kıbrıs sorununun çözümü ve BM Genel Sekreteri Kofi Annan'ın önerisiyle hiçbir ilişkisi yoktur. 
     AB Komisyonu, Kıbrıs sorununun mümkün olan en kısa zamanda çözümünü dilemekte ve taraflar arasında bir uzlaşma sağlanmasının önemine inanmaktadır.'' AB Genel İşler Konseyi'nin dünkü toplantıları sırasında basını bilgilendiren dönem başkanı Danimarka'nın Dışişleri Bakanı Per Stig Möller, 10 adayın katılımı için 1 Mayıs 2004 tarihinin benimsendiğini açıklarken, Romanya ve Bulgaristan için katılım stratejisi ve yol haritasının Aralık'taki Kopenhag zirvesinde belirleneceğini bildirmişti. 
     





</TEXT>
</DOC>
