<DOC>
<DOCNO> 116430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur13.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 3 Kasım'da sandıktan AKP çıkacak 
</HEADLINE>
<TEXT>

     AKP Genel Başkanı Recep Tayyip Erdoğan, milletin kararını verdiğini, 3 Kasım'da sandıktan kendi partilerinin çıkacağını savunarak, ''Milletin iradesi önünde hiç kimse duramayacak'' dedi. 
     Erdoğan, Çanakkale Cumhuriyet Meydanı'nda, partisince düzenlenen mitingte, diğer siyasi parti liderlerinin AKP'yi ''Başbakanı belli olmayan parti'' olarak nitelendirdiklerini hatırlatarak, şöyle konuştu 
     ''Partinin kendisi var ya... Bu millet, AK Partisi'ne güveniyor, inanıyor. Bu partinin genel başkanı da var ve eğer bugün milletvekili adayı olamıyorsa, bundan utanması gerekenler diğer siyasilerdir. Anayasa değişikliği yapılırken, ifade özgürlüğünün önünü bunlar kesti. Ölüm yasağını kaldıran Türkiye'de, siyasi yasakları kaldırmamakla bunlar utansın. Her şey ortada, mutakabat methini onlar imzaladı. Bunun içinde ANAP'ta var, hükümetin diğer ortakları da var. Bunu Tayyip Erdoğan'ın önü açılmasın diye yaptılar. Ama millet kararını verdi. 3 Kasım'da sandıktan AK Parti çıkacaktır.'' 
     
     BAYKAL VE ÇİLLER'E ELEŞTİRİ 

     Erdoğan, CHP Genel Başkanı Deniz Baykal'ın Enerji Bakanlığı yaptığı 1978 yılında, milletin akaryakıt ve yağ kuyruğunda sıkıntı çektiğini dile getirerek, ''Baykal, şimdi kendi iktidarları döneminde sıkıntıların sona ereceğini söylüyür. 1978 yılında Ecevit Hükümeti'nde bakanlık yapan Baykal, o zamanlar 40 yaşındaydı. 40 yaşında bakanlık görevini başaramayan insan, şu anda 65 yaşında bunu nasıl başaracak'' diye konuştu. 
     Recep Tayyip Erdoğan, DYP Genel Başkanı Çiller'i eleştirirken de, ''Benimle televizyonda düello yapmak istiyormuş. Çiller ikinci biz ise süper ligteyiz'' dedi. 
     Erdoğan, iktidara geldiklerinde eğitim sistemindeki adaletsizliği ve vatandaşın sıkıntılarını gidereceklerini söyledi. Erdoğan konuşmasını meydandakilere, ''Beraber yürüdük biz bu yollarda'' şarkısını söyleterek tamamladı. 
     Miting sonrası Cuma namazını Çanakkale Şehitler Camii'nde kılan Erdoğan, daha sonra havayoluyla Bursa'ya hareket etti. 
     





</TEXT>
</DOC>
