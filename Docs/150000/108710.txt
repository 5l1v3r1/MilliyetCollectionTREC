<DOC>
<DOCNO> 108710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo14.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe İkinci Başkanı Özdemir ''Lorant ile devam edeceğiz'' 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, teknik direktör Werner Lorant ile yollarını ayırmak gibi bir düşünceleri olmadığını belirterek, ''Fenerbahçe Lorant ve ekibiyle devam edecek'' dedi. 
     Sezon sürerken yapılan teknik direktör değişikliklerinin kötü sonuçlar doğurduğunu ifade eden Özdemir, ''Fenerbahçe olarak Lorant ve ekibiyle devam edeceğiz. Bunu daha evvel de defalarca söyledik. Lorant ile yollarımızı ayırmak gibi bir düşüncemiz yok. Sezon ortalarında yapılan teknik direktör değişikliklerinin iyi neticeler vermediğini de biliyoruz'' şeklinde konuştu. 
     
     ''KİMSE KARŞIMIZDA DURAMAZ'' 

     Sarı-lacivertli takımın AIK Solna karşısında ilk yarıda ortaya koyduğu futbolun kendilerini çok mutlu ettiğini vurgulayan Nihat Özdemir, ''Maçın ilk yarısındaki futbolu her zaman oynamış olsak, değil Türkiye, Avrupa'da kimse karşımızda duramaz'' dedi. 
     Maçın ilk yarısında özlenen Fenerbahçe'nin, ikinci yarısında da görmek istemedikleri takımın sahada yer aldığını anlatan Özdemir, şöyle devam etti 
     ''Maça çok iyi başladık. İlk yarıda, son zamanlarda görmediğimiz güzellikte bir futbol vardı. Özlediğimiz futbol buydu. Yalnız UEFA Kupası'nda değil, ligde de bu futbolu oynarsanız, değil Türkiye, Avrupa'da kimse karşımızda duramaz. Çok gol kaçırdık. Fakat ikinci yarıda ya rehavete kapıldık, ya da futbolcularımız rakibi küçümsediler. İstemediğimiz takım buydu. Son dakikalarda Serhat yakaladığı bir pozisyonu değerlendirebilseydi, kazanabilirdik.'' Herşeye rağmen deplasmanda aldıkları 3-3'lük skorun avantajlı olduğunu ifade eden sarı-lacivertli yönetici, İstanbul'daki maçta tur atlayan taraf olacaklarına inandığını vurguladı. 
     Bu arada, teknik direktör Werner Lorant'ın 23 Eylül Pazartesi günü yapılacak yönetim kurulu toplantısında yöneticilere takımla ilgili rapor vereceği öğrenildi. 

     
</TEXT>
</DOC>
