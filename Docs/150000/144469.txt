<DOC>
<DOCNO> 144469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/yazar/dundar.html </URL>
<DATE> 2003/03/22/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Bir Keloğlan masalı 
</HEADLINE>
<TEXT>

     Her şey, Keloğlan masalındaki gibi gelişti. 
     Zayıf diye küçümsenen, yoksul diye aşağılanan Keloğlan, cesaretiyle değilse de kurnazlığıyla, şaşkınlığıyla Cihan padişahını dize getirdi. 
     Masaldaki gibi altından kalkamayacağı bir iş yüklenmişti 
     Haramilerle çarpışıp Padişah’ın kızıyla altınlarına konacaktı. 
     Ödülü kapmak için akıl almaz alicengiz oyunları oynadı. Alttan aldı, üste çıktı. Hile yaptı, çamura yattı. Gücünü abarttı, hava attı. Kah öfkelendirdi Padişah’ı, kah sabrını taşırdı. 
     Sonunda altınları alamadı, ama kızı kaptı 
     Savaşmadı sıvıştı. 
     Şimdi onca maceradan sonra, Padişah’a posta koymuş bir kahraman edasıyla, semersiz eşeğinin sırtında, masalın başladığı noktaya dönüyor. 
     
     Bakmayın siz Padişah için gözyaşı dökenlere... 
     Pespaye bir pazarlığın suya düşmesiyle de olsa Türkiye’nin bu çamurun dışında kalması iyidir. 
     Krizin başından beri yazıyoruz 
     Bir petrol savaşı bu Amerika’nın kendi silahlandırdığı bir ülkeyi silahsızlandırma bahanesiyle yürüttüğü haksız bir saldırı... 
     Uluslararası hukukun ve dünya kamuoyunun reddettiği bir işgal... 
     Hak karşısında gücün, meşruiyet karşısında zorbalığın, diplomasi karşısında militarizmin baskısı... 
     Bir bölge diktatörünü devirme gerekçesiyle bir dünya diktatörünün sahne alması... 
     
     Türkiye’nin komşu Irak halkına karşı böyle bir saldırganlığa - şimdilik - alet olmaması, aylardır yürütülen pazarlığın tesadüfi ama büyük bir kazancıdır. 
     Türkiye, ağır şartlara bağlanmış bir yardımı almayarak "üç kuruş için komşusunu vuracak bir tetikçi" görüntüsünden kurtulmuştur. 
     TBMM, - ABD Başkanı yerine - kendi Başkanı’na kulak verip "yabancı askere ve üslerin teslimine hayır" diyen ilk iradesini savunmuştur. 
     "BM, meşruiyet, hukuk, kamuoyu dinlemem. Bana karşı koyan ülkeyi işgal ederim" diyen bir cebir düzeninin inşasına alet olmamıştır. 
     Kuzey Irak bataklığına girip, kendi yurttaşları arasında da iç çatışmaya yol açabilecek bir felaketten korunmuştur. 
     "Komşuyu işgal edemedik, işgalciye yardıma gidemedik, 6 milyar doları cebe indiremedik" diye dövünenlere kulak asmayın. 
     "Kötünün iyisi" olmuştur. 
     
     Evet, Keloğlan’ın dehasıyla olmadı bunlar... 
     Hatta bizimki, tam tersi için yola çıkmıştı. 
     Bu sonucu, ABD’nin, karikatürlere yansıyan gerçek yüzünü çabuk göstermesine, büyükelçisiyle kimi yetkililerinin halkı ve Meclis’i hiçe sayma cüretine borçluyuz biraz da Washington’un Ankara’nın hımbıllığından yılıp plan değiştirmesine... 
     Ama ne olursa olsun sonuçta Türkiye, baskı ve parayla herkesi dize getirebileceğini sanan bir dünya devinin dayatmasına rağmen - kerhen - uluslararası hukukun gereğini yapmış, ilelebet yan yana yaşayacağı bir komşu halka saldırmamış, bölgeye istikrarsızlık, dünyaya terör getirecek bir düzene yataklık yapmak yerine, Avrupa’nın savaşa karşı güçlerinin safında yer almıştır. 
     Bundan sonra da ne yeni tezkere getirmeli, ne hava koridorunu açmalı, ne Iraklı diplomatları kovmalı, ne de Kuzey Irak’a dalıp bela aramalıdır. 
     "Padişah"ın öfkesi mi 
     Hiç korkmayın, diş geçirmesi zor bir Keloğlan görüntüsü, ucuza kapatılmış bir iç güveysi imajından evladır. 
     
     







Çirkin Amerikalı’ 


"Ahmak bir yanı da var şu insanlığın"... 


EFT ücreti... 


Anlaşmazlık noktası 


ABD ile bozuşmak ve savaş ekonomisi 


Açık makas 


Bir Keloğlan masalı 


Üniversite ve meslek seçimi 


Bu nasıl stratejik ortaklık 


Liderlerimiz bir puzzle, birleştirebilene aşkolsun 


Her şafakta ölenler... 


Barzani ve Kuzey Irak 


Dünya kamuoyu haykırıyor Yankee go home’ 


Durum vahim’ tutum’ ciddi değil 


</TEXT>
</DOC>
