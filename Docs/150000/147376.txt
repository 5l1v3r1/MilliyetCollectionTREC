<DOC>
<DOCNO> 147376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/guncel/gun02a.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir varmış bir yokmuş 
</HEADLINE>
<TEXT>
Garipoğlu yargıyı uyuttu 
Aynı gün, aynı adliyede iki duruşması olan Sümerbank’ın eski patronu Hayyam Garipoğlu, dolandırıcılık’ davasına katılırken, "vergi" davasına ise "İstanbul dışındayım" diyerek gelmedi 
     ESRA ALUS İstanbul 

     Sümerbank’ın eski sahibi Hayyam Garipoğlu, emniyeti suiistimal suçundan yargılandığı ve polis zoruyla getirilmesinin kararlaştırıldığı davaya katılırken, aynı gün görülen vergi davasına il dışında olduğu gerekçesiyle katılmadı. 
     İstanbul 4. Ağır Ceza Mahkemesi’ndeki duruşmaya, tutuksuz sanıklar Hayyam Garipoğlu, Şükrü Karahasanoğlu ve Murat Yüksel katıldı. Diğer sanıklar Muhammet Ciğer ile Orhan Aslıtürk ise gelmedi. 
     Garipoğlu, kredilerin usulüne uygun olarak verildiğini, daha sonra geri ödendiğini belirterek, "Yanlış anlayış ve zihniyetle hem biz hem banka hem de ülke mağdur edilmiştir" dedi. 
     Mahkeme, Aslıtürk ile Ciğer’in 4 firmasına verilen döviz kredilerine ilişkin ipoteklerin zamanından önce kaldırıldığı gerekçesiyle Aslıtürk ve Ciğer ile bankanın yönetim kurulunda görev alan Garipoğlu, Karahasanoğlu ve Yüksel hakkında emniyeti suiistimal suçundan dava açıldığını, yargılama aşamasında eylemin dolandırıcılık suçunu oluşturduğu kanaatiyle görevsizlik kararı verilerek dosyanın kendilerine gönderildiğini hatırlattı. Sanıkların eylemlerinin emniyeti suiistimal suçunu oluşturduğu sonucuna varıldığını belirten heyet, bunun da Şartla Salıverilme ile Dava ve Cezaların Ertelenmesine Dair Kanun kapsamında kaldığını açıkladı. 
     
     ERTELEME KARARI 
     Mahkeme, Garipoğlu, Karahasanoğlu, Yüksel ve Ciğer hakkındaki davanın kesin karara bağlanmasının ertelenmesine karar verdi. Sanıkların beş yıl içinde aynı türden ya da daha ağır bir suç işlememeleri durumunda davanın ortadan kaldırılmasını, aksi takdirde yeniden ele alınmasını da hükme bağlayan mahkeme heyeti, ifadesi alınmadığı için Aslıtürk hakkındaki dava dosyasının da ayrılmasını kararlaştırdı. 
     
     İKİNCİ DAVADA YOK 
     Garipoğlu, Ali Avni Balkaner ve oğlu Hakan Balkaner’in de aralarında bulunduğu İstanbul 2. Ağır Ceza Mahkemesi’ndeki 87 sanıklı Vergi Usulü Kanunu’na muhalefet etmek suçundan yargılandığı davanın duruşmasına ise katılmadı. 
     Garipoğlu’nun 3 yıla kadar hapis cezası istemiyle yargılandığı davanın duruşmasında avukatı Hamdi Say, "Müvekkilim il dışında olduğu için hazır edemedim. Bir sonraki celsede hazır edeceğim" dedi. 
     


GÜNCEL 
































</TEXT>
</DOC>
