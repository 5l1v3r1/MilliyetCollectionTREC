<DOC>
<DOCNO> 105834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/spor/spo01.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KIL OLDUM ABİ 
</HEADLINE>
<TEXT>

Ünlü sanatçı Tarkan’ın, Sarajevo maçı öncesi 14 Eylül’de İnönü Stadı’nda konser verecek olması Beşiktaş’ı karıştırdı. Sürekli zeminden şikayet eden Mircea Lucescu küplere bindi 
     ORHAN YILDIRIM 

     Sıkıntı bastı 
     SİYAH - Beyazlı kulüpte Tarkan krizi patlak verdi. Yönetim, Turkcell’in promosyon kampanyası çerçevesinde ünlü sanatçının 14 Eylül’de İnönü Stadı’nda yapmayı planladığı konsere izin verdi. 30 bin dolar karşılığında anlaşma sağlandı, ancak UEFA’nın 19 Eylül’deki ilk maçı İstanbul’a vermesi planları alt üst etti. Konserden beş gün sonra Bosna Hersek’in Sarajevo takımını konuk edecek Beşiktaş büyük bir çıkmaza girdi. 
     
     Resti çekti 
     SEZON başından bu yana İnönü Stadı’nın bozuk zemininden şikayetçi olan Teknik Direktör Mircea Lucescu, Tarkan’ın konserini duyunca küplere bindi. İnönü Stadı’nın zemini için "Beşiktaş’ın büyüklüğüne yakışmıyor" diyen Rumen hoca, "Ya Beşiktaş, ya Tarkan" diyerek, konserin iptalini istedi. Organizasyon şirketinin sahayı kaplatıp, zeminin bozulmayacağı garantisini vermesine rağmen Lucescu ikna edilemedi. 
     
Lucescu pes ettirdi      BEŞİKTAŞ, Göztepe maçının hazırlıklarını dün çift idmanla sürdürdü. Teknik Direktör Lucescu, yine ağır bir program uyguladı ve oyuncularının adeta pestilini çıkardı. Sabah Ümraniye’de yapılan idmanda futbolcular, kondisyon, pas, dayanıklılık ve istasyon çalışması yaptılar. Rumen hoca daha sonra oyunculara prese dayalı çift kale maç oynattı. 
     ÇALIŞMA boyunca futbolcular ve teknik heyetin yüzünün güldüğü gözlendi. Nouma hafif sakatlık geçirmesine rağmen yine arkadaşlarının neşesi oldu. Sol ayak bileği ağrıyan Fransız oyuncu, sahada yapılan tedavinin ardından idmana devam etti. Akşamki çalışmada ise Lucescu, kanatlardan gelen ortaları gol yapamayan oyuncularını sert şekilde azarladı. 
     
Sergen’e kontrol      BEŞİKTAŞ’IN tecrübeli yıldızı Sergen Yalçın, dün sabahki idmana katılmadı ve İstanbul Üniversitesi Çapa Tıp Fakültesi’nde izolemetrik testten geçirildi. Kulüp Doktoru Ayhan Optur, Sergen’e bu testi sürekli uyguladıklarını, iki dizi arasındaki güç dengesini ölçtüklerini açıkladı. 
     OPTUR, "Bu şekilde daha önce sakatlık geçirdiği dizinin durumunu izliyoruz" diye konuştu. Sağ dizindeki ağrıları süren Sergen, akşamki çalışmada koşu yapmakla yetindi. Bu sırada yıldız oyuncuya buz tedavisi uygulandı. Sergen’in, Göztepe maçında oynayabileceği açıklandı. 
     
Yalova sınavı      LİGE verilen arayı en iyi şekilde değerlendirmeyi planlayan Beşiktaş, bugün BJK Nevzat Demir Tesisleri’nde Üçüncü Lig takımlarından Yalova ile hazırlık maçı yapacak. Saat 11.00’deki karşılaşmada Teknik Direktör Lucescu’nun, ligde fazla şans veremediği futbolcuları oynatacağı ve son durumlarını görmeyi amaçladığı bildirildi. 
     



 SPOR 


























</TEXT>
</DOC>
