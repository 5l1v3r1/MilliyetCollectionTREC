<DOC>
<DOCNO> 138469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/ekonomi/aeko.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir sıkıntı olursa Merkez desteğe hazır’ 
</HEADLINE>
<TEXT>

Başbakan Yardımcısı Şener, 10 büyük bankanın sermayedarlarıyla yaptığı toplantıda, herhangi bir likidite sıkıntısı olması durumunda Merkez Bankası’nın bankalara desteğe hazır olduğunu söyledi 
     KADİFE ŞAHİN - EVRİM ERGİN 

     İstanbul’da 10 büyük bankanın sermayedarlarıyla İstanbul’da bir araya gelen Başbakan Yardımcısı Abdüllatif Şener, üç önemli mesaj verdi. ABD ile yapılan olası Irak savaşına yönelik destek paketine ilişkin görüşmelerde 6 milyar dolarlık hibe seçeneğinde uzlaşma noktasında olunduğunu söyleyen Şener, asker bulundurma tezkeresinin de salı günü Meclis’ten çıkacağını belirtti. Şener, bankacılara herhangi bir likidite sıkıntısı olması durumunda Merkez Bankası’nın bankalara desteğe hazır olduğunu da vurguladı. 
     Bir süre önce Türkiye Bankalar Birliği’ni ziyaret eden Şener dün de banka sahipleriyle düzenlediği tanışma toplantısında Türkiye’nin ABD ile görüşmekte olduğu Irak operasyonu da ele alındı. Şener 6 milyar dolarlık bir paket üzerinde anlaşılacağını ancak siyasi tarafta bir takım anlaşmazlıkların olduğunu söyledi. Irak’ta bir savaş çıkması halinde bankacılık sektöründen özel bir talepde bulunulmayacağı da konuşuldu. Piyasalarda herhangi bir likidite sorunun beklenilmediği de belirtilirken en ufak bir sorun olması durumunda gerekli likiditenin Merkez Bankası tarafından karşılanacağı belirtildi. 
     Basına kapalı olarak gerçekleştirilen ve yaklaşık üç saat süren toplantı, Türkiye Sınai Kalkınma Bankası’nın TSKB Fındıklı’daki Genel Müdürlük binasının eğitim ve toplantı salonunda yapıldı. Toplantıya Şener’in yanı sıra Bankacılık Düzenleme ve Denetleme Kurumu BDDK Başkanı Engin Akçakoca, İş Bankası’ndan Ersin Özince, Oyak Bank’tan Coşkun Ulusoy, Denizbank’tan Ahmet Nazif Zorlu, Akbank’tan Erol Sabancı, Finans Bank’tan Hüsnü Özyeğin, Dışbank’tan Hanzade Doğan, TEB’den Hasan Çolakoğlu, Garanti Bankası’ndan Ferit Şahenk, Koç Bank’tan Mustafa Koç ve Yapı Kredi Bankası’ndan bir yetkili katıldı. 
     
Sektör on yılın en iyi döneminde      Türkiye Bankalar Birliği Başkanı ve İş Bankası Genel Müdürü Ersin Özince toplantıdan sonra yaptığı açıklamada, bankacılık sektörünün son 5 - 10 yıldaki en iyi dönemini yaşadığını belirtti. 
     Özince, "Açık döviz pozisyonundan tutun, sorunlu tüm aktifleri ile birlikte sektörün, rehabilitasyona girdiği bir dönemde, savaş riskine girme bakımından en iyi durumda olduğunu söyleyebilirim" dedi. 
     Özince, "Likidite açısından ise başta Merkez Bankası olmak üzere gerekli hazırlıklar yapılıyor. Savaş ile ilgili belirsizlik ortardan kalkacak, birkaç gün içinde bunu göreceğiz" diyerek şöyle devam etti "Savaşın Türkiye’ye zararının hesaplanması ve bunun da belli olmkası ile birlikte çok daha olumlu bir sürece girilecek. Alınacak her türlü karar Türkiye’nin saygınlığı açısından olumlubir hava yaratacak. Finans piyasalarındaki belirsizliği de kaldıracak." 
     
Şener Vergi gerçek kazançlardan alınmalı      Başbakan Yardımcısı Şener, 10 büyük bankanın sermayedarları ile yaptığı toplantıda almış olduğu düşünce ve görüşleri TBMM’ye taşıyacağını bildirdi. 
     Toplantıda ele alınan konulardan birinin de enflasyon muhasebesi olduğunu kaydeden Şener, şunları söyledi 
     "Örneğin şu anda vergi sisteminde enflasyon, bilançonun veya kar - zararın tespitinde dikkate alınamamaktadır, gerçek miktarıyla, düzeyiyle. Bütün kesimlerin tartıştığı, bütün girişimcilerimizin ve işyerlerinin önemli bir talebi olan enflasyon muhasebesine geçiş... Bu bankacılık sektörü açısından daha büyük önem arzetmektedir. Bankalarımız bir taraftan BDDK’nın yapmış olduğu düzenleme çerçevesinde enflasyondan arındırılmış bilançolarla değerlendirilirken, vergi mevzuatı açısından enflasyondan arındırılmamış bir bilanço ile vergiye tabi tutuldukları zaman gerçekçi olmayan kazançlar üzerinde ilave vergiler ortaya çıkmaktadır. Bu da vergilemenin temel mantığına uygun değildir. Biz hükümet programında da açıkça ifade etmiştik, böyle fiktif kazançların, olmayan hayali kazançların vergilendirilmesi, vergileme açısından da sağlıklı, doğru değil, yanlıştır. Sektörü etkileyebileceği gibi ekonominin tamamını da etkileyebilecek bir hadisedir. Bunu hükümet olarak zaten gözden geçiriyoruz." 
     



 EKONOMİ 













</TEXT>
</DOC>
