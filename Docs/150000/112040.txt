<DOC>
<DOCNO> 112040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo02.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Temiz sporun yeni belası genetik doping... 
</HEADLINE>
<TEXT>

     Dopingten kurtulmaya çalışan spor dünyası, her geçen gün ortaya çıkan yeni yöntemlerle savaşmakta güçlük çekiyor. 
     Sporun uluslararası arenadaki birleştirici etkisini, haksız başarı ve maddi kazanç uğruna doping yoluyla yıkan beyinler, temiz spor taraftarlarının karşısına, hergün yeni bir silahla çıkıyorlar. 
     Uluslararası Olimpiyat Komitesi IOC ve Dünya Anti-Doping Ajansı WADA tarafından her yıl yayınlanan ve giderek uzayan ''yasaklı maddeler'' listesine, yeni bir doping biçimi daha eklendi. 
     Ocak 2003'ten itibaren geçerli olacak listeye eklenen ''genetik dopingi'', spor kamuoyunda soru işaretlerine neden oldu. 
     IOC, tüm akredite merkezlere gönderdiği yazıda, dünyada son bir yıl içinde görülmeye başlayan genetik dopingi üzerinde, tüm merkezlerin gerekli çalışmayı başlatmasını istedi. 
     Akredite merkezlerinden 2003 yılı ocak ayına kadar rapor isteyen IOC, tüm laboratuvarlarının, konuyla ilgili olarak üniversitelerin genetik bölümleriyle ortak çalışmalar yapmasını istedi. 
     
     DNA TESTLERİ 

     Enjeksiyon yöntemiyle uygulanan genetik dopingi, sporcunun DNA moleküllerinde, performans artışını sağlayan etki yaratıyor. 
     Türkiye Doping Kontrol Merkezi Başkanı Prof.Dr.Aytekin Temizer, yabancı oldukları bu konuda, başta Hacettepe Üniversitesi Genetik Bölümü ile çalışmalara başladıklarını belirterek, ''Bundan sonra, doping analizleri yeni bir boyut kazanacak. Artık, DNA testleri de kontrollerin önemli bir parçasını oluştaracak'' dedi. 
     





</TEXT>
</DOC>
