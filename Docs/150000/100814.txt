<DOC>
<DOCNO> 100814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur11.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuz ayında Türkiye'ye 1 milyon 896 bin turist geldi 
</HEADLINE>
<TEXT>

     Türkiye'yi Temmuz ayında 1 milyon 896 bin 546 turist ziyaret etti. 
     Turizm Bakanlığı'ndan yapılan yazılı açıklamaya göre, Temmuz ayı turizm istatistikleri açıkladı. 
     Buna göre, Temmuz ayında Türkiye'yi ziyaret eden yabancı sayısı, geçen yılın aynı dönemine göre yüzde 6.74 oranında artış göstererek 1 milyon 896 bin 546'ya ulaştı. OECD ülkelerinden gelen ziyaretçi sayısında yüzde 2.29, Doğu Avrupa'dan gelen turist sayısında ise yüzde 26 oranında artış tespit edildi. Temmuz ayında OECD ülkelerinden 1 milyon 331 bin 16, Doğu Avrupa ülkelerinden ise 386 bin 218 kişi geldi. 
     Türkiye'ye en çok ziyaretçi gönderen ülke sıralamasında Almanya yüzde 24.79 ile birinci olurken, İngiltere yüzde 9.5 ile ikinci, Hollanda ise yüzde 8.44 ile üçüncü oldu. Hollanda'yı sırasıyla Rusya Federasyonu, Fransa, Bulgaristan, Avusturya, Belçika, İran, İsrail ve İsveç izledi. Geçen ay Almanya'dan 470 bin 129 kişi Türkiye'yi ziyaret etti. 
     
     YEDİ AYDA 6 MİLYON 910 BİN 2 TURİST GELDİ 

     Ocak-Temmuz aylarında Türkiye'yi ziyaret eden turist sayısı geçen yılın aynı dönemine göre yüzde 4.8'lik artışla 6 milyon 910 bin 2 kişi oldu. 
     Yedi aylık dönemde Doğu Avrupa'dan gelen ziyaretçi sayısında yüzde 25.28'lik bir artış elde edildi. 
     Türkiye'ye gelen yabancıların yüzde 65.6'sını 4 milyon 529 bin 986 kişiyle OECD, yüzde 23.9'unu 1 milyon 648 bin 152 kişiyle Doğu Avrupa ülkeleri vatandaşları oluşturdu. 
     Türkiye'yi en çok ziyaret eden ülke sıralamasında Almanya yüzde 25.64 ile birinci olurken, bunu sırasıyla İngiltere, Rusya Federasyonu, Hollanda, Bulgaristan, Fransa, İran, Avusturya, Belçika, Yunanistan ve ABD izledi. 
     Almanya'dan Türkiye'ye 1 milyon 771 bin 965, İngiltere'den 522 bin 144, Rusya Federasyonu'ndan ise 496 bin 955 turist geldi. 
     
     TAŞAR'DAN DEĞERLENDİRME 

     Bakanlık açıklamasında Turizm Bakanı Mustafa Taşar'ın turizm istatistiklerine ilişkin değerlendirmesine de yer verildi. 
     Taşar, Türkiye açısından umut kapısı olan turizm için çalışmaların tam kapasite devam ettiğini belirtti. 
     29 Ağustos'ta Amerika'nın İndianapolis kentinde başlayacak olan Dünya Basketbol Şampiyonası ve Türkiye'de düzenlenmesi planlanan Formula-1 yarışlarının Türkiye'nin tanımı için çok önemli fırsatlar olacağını kaydeden Taşar, sürdürülen yoğun reklam çalışmalarının bu organizasyonları daha da etkinleştirileceğini ve bu fırsatın ne iyi şekilde değerlendirileceğini ifade etti. 
     Türkiye'nin geleceği olan turizmde daima daha iyiyi hedefleyen bir felsefeyle çalıştıklarını belirten Bakan Taşar, her ay artış trendini devam ettiren turist rakamının Türkiye ekonomisine büyük katkı sağladığını kaydetti. 
     





</TEXT>
</DOC>
