<DOC>
<DOCNO> 103376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/soneko32.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı Schröder, Türk işadamlarına yemek verdi 
</HEADLINE>
<TEXT>

     Almanya Başbakanı Gerhard Schröder, aralarında Avrupa Türk İşadamları ve Sanayicileri Derneği'nin ATİAD 9 üyesinin de bulunduğu toplam 18 Türk işadamına başkent Berlin'deki Adlon otelinde bir öğle yemeği verdi. 
     Başbakan Schröder, Türk işadamlarının dile getirdiği sorunları dinleyerek, Almanya'da bir çok şeyin yeni yapılmaya başlandığını belirtti ve sabırlı olmalarını istedi. 
     Schröder, İçişleri Bakanı Otto Schily tarafından gündeme getirilen ''en iyi uyum şekli asimilasyondur'' şeklindeki sözlerinin hatırlatılması üzerine, ''Almanya demokratik bir ülkedir. Herkes kendi kültürünü dilediği şekilde yaşayabilir. Asimilasyona karşıyız. Biz de uyumdan yanayız'' dedi. 
     ATİAD Yönetim Kurulu Başkanı Eşref Ünsal yemekte Başbakan Schröder'e, Almanya'daki Türk vatandaşlarının sorunlarını içeren bir rapor sundu. 
     Raporda, Türkiye'nin, anayasa değişiklikleri ve uyum yasalarıyla AB normlarını yerine getirdiği, bu nedenle Almanya'nın 12 Aralık'ta yapılacak Kopenhag zirvesinde tam üyelik müzakerelerinin başlatılması konusunda Türkiye'den yana tavır ortaya koymasını bekledikleri ifade edildi. 
     Raporda, ''Türkiye AB normlarını yerine getirmiştir. 2001 yılı sonunda yapılan anayasa değişiklikleri, idam cezasını kaldıran, anadilde eğitimi ve düşünce özgürlüğünü güvence altına alan uyum yasalarıyla siyasal ve sosyal reformlar gerçekleştirilmiş, AB'ye uyum süreci büyük çapta tamamlanmıştır. Bu nedenle Almanya'nın 12 Aralık'ta yapılacak Kopenhag zirvesinde, Türkiye ile tam üyelik müzakerelerinin başlatılması yönünde ağırlığını koymasını talep ediyoruz'' denildi. 
     Almanya'da yaşayan Türk vatandaşlarının en başta gelen sorunları arasında ırkçılık ve yabancı düşmanlığı ile yerel seçme ve seçilme hakkının tanınması geldiği belirtilen raporda, Türkler arasındaki yüksek işsizliğin azaltılması, gençlerin okul ve mesleki eğitim sorunlarının çözülmesi ile Türk girişimcilerin işyeri kurmaları konusunda da destek sağlanması istendi. 
     Raporda, ''Sorunların büyük bölümünün hala çözülememiş olmasının en başta gelen mnedenlerinden birisi, yabancıların seçmen olmamaları ve yerel idarelerde politikayı belirleyememeleridir. Oysa Alman halkı gibi her türlü vatandaşlık görevlerini harfiyen yerine getirmektedirler'' dendi. 
     Türk vatandaşları arasındaki işsizlik oranının da yüzde 22,5 ile Almanya ortalamasının 2 katından daha fazla olduğuna işaret edilen raporda, Federal hükümetin bu soruna ve çözüm yollarına bugüne kadar olduğundan çok daha ciddi şekilde eğilmesi ve önem vermesi gerektiği belirtildi. 
     Türk gençlerinin eğitim sorunlarına da acilen çare bulunmadığı takdirde, yabancı gençlerin bilgi ve bilim toplumundan kopacakları ve uyum politikaları açısından çözümsüz bir sorun haline gelecekleri ifade edilen raporda, çalışma hayatındaki perspektifsizliğin yabancı gençleri kötü yola sevk edebileceği, Türkler arasındaki işsizlik ordusunun daha da büyüyeceği kaydedildi. 
     İşyeri kurma konusunda yapılan teşviklerin yabancılarda etkili olmadığı vurgulanan raporda, ''Mevcut teşvik önlemlerinin yetersiz kaldığını kanıtlayan en önemli gösterge, Türkler tarafından açılan işyerlerinin yüzde 95'inin özsermaye ile finanse edilmiş olmasıdır'' dendi. 
     Almanya'da gelecek 5 yıl içersinde 371 bin küçük ve orta ölçekli işletmenin kapatılacağının tahmin edildiği, bunun da 5 milyon dolayında daha fazla işsiz anlamına geldiği vurgulanan raporda, Türk girişimciliğinin güçlendirilmesinin ve desteklenmesinin, bu işletmelerin bir bölümünün kurtarılması anlamına geleceği belirtildi. 
     ATİAD Yönetim Kurulu Başkanı Ünsal, yemekten sonra Türk gazetecilere yaptığı açıklamada, sosyal ve eğitim sorunlarıyla ilgili çok ciddi görüş alış verişinde bulunduklarını ve Schröder'in bunlarla ilgili tedbirler alınacağı sözünü verdiğini belirtti. 
     Ünsal, Almanya'ya önce işçi olarak gelen Türklerin artık işveren konumuna geldiklerini müşahede ettiklerini, ekonomik bazdaki bu gelişmelerin Türk ve Alman toplumlarını birbirine daha fazla yakınlaştırıcağı düşüncesinde olduklarını ifade etti. 
     Türk işadamlarının güçlenmesinin ilişkileri çok daha verimli hale getireceğinin görüşüldüğünü kaydeden Ünsal, Başbakan Schröder'in, yabancı düşmanlığından eğitimdeki eksikliklere kadar çoğu görüşlerine katıldığını, olumlu gelişmeler olarak da ekonomideki canlanmaya işaret ettiğini belirtti. 
     Ünsal, Türk vatandaşları için yerel seçim hakkı verilmesini talep ettiğini, ancak buna bir cevap alamadığını da söyledi. Yemeğe katılan başarılı Türk işadamı Vural Öger de, Başbakan Schröder ile çok açık ve iyi bir toplantı yaptıklarını ve bu tür toplantıların devamını kararlaştırdıklarını söyledi. 
     SPD'nin, insanlara sadece insan olarak değer veren bir parti olduğu için bu partiyi desteklediklerini ifade eden Öger, Schröder'in, Türkiye'nin AB üyeliğini desteklediğini söylediğini belirtti. 
     Schröder'in, Türkiye'nin AB ile ilişkilerine bakış açılarının belli olduğunu, ancak bu yöndeki tutumun seçimlerden sonra daha belirgin bir hale geleceğini ifade ettiğini kaydetti 
     





</TEXT>
</DOC>
