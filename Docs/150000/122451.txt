<DOC>
<DOCNO> 122451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sondun02.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Robert Redford'dan Bush'a ağır eleştiri... 
</HEADLINE>
<TEXT>

     Amerikalı aktör Robert Redford, Los Angeles Times gazetesine yazdığı makalede, ABD Başkanı George Bush'u ülkeyi petrole bağımlılıktan kurtaracak liderlik özelliklerinden yoksun bulunmakla suçladı. 
     Güneş enerjisini savunmasıyla tanınan Redford, makalesinde, Bush yönetimini ABD'nin fosil yakıtlara bağımlılığını ortadan kaldırmayı sağlayacak girişimlerde bulunmamakla suçlayarak, ülkesinin akaryakıt ve petrol kullanımına bağımlı olmasının, dışarda siyasi sorunlar, içerde de hava kirliği yarattığını savundu. 
     Makalesinde, ''Fosil yakıtlara bağımlılığımız, iç güvenlikte sorunların devam etmesine de neden olmakta'' ifadesini kullanan Redford, ''eğer Bush yönetiminin, istikrarsız Basra Körfezi'ndeki ülkelerden ham petrol almak konusunda endişesi varsa, Endonezya, Nijerya, Özbekistan gibi başka alternatifleri düşünebileceğini'' belirtti. 
     Ünlü aktör, San Fransisco'nun geçen yıl 100 milyon dolarlık girişimle, kamu binalarına güneş panelleri ve rüzgar türbinleri yerleştirmeye başladığını anımsatarak, ''ABD'nin enerji ihtiyacının ancak yüzde 2'sinden azı rüzgar ve güneşten sağlanıyor, ama daha iyisini yapabiliriz. Amerikan çatıları güneş enerjisinin Basra Körfezi olabilir'' diye yazdı. 
     65 yaşındaki aktör, Amerikan otomobil üreticilerinden de bir galon yaklaşık 3,6 litre benzinle 40 mil yaklaşık 65 km yol katetmeyi sağlayacak teknoloji standardını kullanmalarını istedi. 
     





</TEXT>
</DOC>
