<DOC>
<DOCNO> 143929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko15.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar soğukkanlı tepki gösterdi... 
</HEADLINE>
<TEXT>

     Piyasalar, Irak savaşına soğukkanlı tepki verdi. 
     Güne tedirgin başlayan piyasalar, Merkez Bankası'ndan gelen açıklama ile rahatladı. Günü kayıpla açan Borsa'da, endeks ilk yarım saat içindeki hareketlerle dengelendi, döviz ve faizde piyasa açılışına göre gerileme yaşandı. 
     İstanbul Menkul Kıymetler Borsası İMKB Ulusal 100 Endeksi, 1. seansın başında yüzde 2.93 kayıpla, en düşük 9,647.05 puanı gördü. Endeks, daha sonra gelen alımlarla yükselişe geçti. 
     Seansın ilk yarım saatini yüzde 1.59 artışla 10,095.83 puandan geçen endeks, en yüksek 10,152.89 puanı gördü. 
     Endeks bu seviyeden gelen satışlarla gerilerken, saat 10.15 itibariyle yüzde 0.24 kayıpla 9,914.30 puana indi. 
     
     DOLAR GERİLİYOR 

     Serbest piyasada sabah 1 milyon 730 bin liralık satış fiyatıyla açılan dolar, 1 milyon 709 bin liraya geriledi. Açılış fiyatı 1 milyon 835 bin lira olan Euro da 1 milyon 810 bin liradan işlem görüyor. 
     Bankalararası piyasada da dolar düştü. Piyasa açılışında 1 milyon 713 bin-1 milyon 740 bin lira seviyesinde bulunan dolar satış fiyatı, saat 10 15 itibariyle 1 milyon 713 bin-1 milyon 719 bin lira düzeyinde belirlendi. 
     
     FAİZDE GEVŞEME 

     İstanbul Menkul Kıymetler Borsası İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli, bugün valörlü tahvilin basit getirisi yüzde 66.11, bileşik getirisi ise yüzde 66.92'ye geriledi. 
     Bu kağıdın sabah aynı gün valörlü işlemlerinin açılışında bileşik faiz yüzde 67.87 düzeyine çıktı. 
     3 Mart 2004 vadeli tahvilin dünkü aynı gün valörlü işlemlerinde bileşik getiri yüzde 64.68'den kapanmıştı. 
     
     PARİTE 

     Uluslararası piyasalarda euro-dolar paritesi 1,0627, sterlin-dolar paritesi 1.5678, yen-dolar paritesi ise 119.90 düzeyinde seyrediyor. 

     
</TEXT>
</DOC>
