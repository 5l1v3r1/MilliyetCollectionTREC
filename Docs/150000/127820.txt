<DOC>
<DOCNO> 127820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sonspo17.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin Revivo ile görüşülecek... 
</HEADLINE>
<TEXT>

     Fenerbahçe Teknik Sorumlusu Oğuz Çetin, ikinci yarı hazırlık dönemi öncesi basın mensuplarıyla yaptığı sohbet toplantısında, medyayla uyumlu bir çalışma dönemi geçirmek istediklerini söyledi. 
     Sarı-lacivertli takımı takip eden basın mensuplarına, Caddebostan'daki Niyazibey Restorant'ta yemek veren Çetin, basınla ilişkiler konusunda kendi görüşlerini açıkladıktan sonra, sorulara yanıt verdi. 
     Fenerbahçe'de yeniden yapılanmaya gittiklerini ve bu nedenle ilk hedefinin bütünlüğü sağlamak olduğunu vurgulayan Oğuz Çetin, Werner Lorant döneminde medyayla yaşanan sorunları ima ederek, ''Huzurlu bir ortamda çalışmak için bazı şeyleri konuşmamız gerekiyor. Geçen dönemden daha iyi diyalog halinde olan kişiler olmalıyız. Önümüzdeki kamp döneminde de iyi bir ortam yakalarsak, bunu ileriki dönemde de sürdürürüz. Her şeye açığım. Ama gerektiği yerde de saygı bekliyorum'' diye konuştu. 
     Fenerbahçe'nin gereken bütünlüğün sağlanması durumunda başarıya ulaşacağını anlatan Oğuz Çetin, ''Arkamızdaki bütün personel, başarı için var. Bu bütünlüğün içerisine taraftarı da sokacağız, son maçta olduğu gibi. Fenerbahçe'ye destek vermek adına bu bütünlüğe sizleri de sokarsak, takım inşallah başarılı olacaktır. Takım taraftarla bütünleştiğinde neler yapacağını gösterdi. Bu bütünün içinde sizlerinde yeri ve önemi var'' dedi. 
     
     TRANSFER ÇALIŞMALARI 
     Çetin, transfer çalışmalarıyla ilgili soruları yanıtlamayıp, bu konunun toplantının amacı içerisinde yer almadığını belirterek, ''Transfer hemen halledilebilecek konu değil. Birçok isimle görüşülüyor. Ancak sonuçlanmış gibi yazılıyor'' diye konuştu. 
     Yemeğin sonunda kameraların karşısına geçerek günün anlamıyla ilgili konuşma yapan sarı-lacivertli çalıştırıcı, Arjantinli futbolcu Batistuta'nın transferiyle ilgili bir soruya ise yanıt vermedi. 
     Oğuz Çetin, Werner Lorant döneminde takımın oynadığı 3-5-2 sisteminin artık sona erdiğini belirtti. 
     
     ''RÜŞTÜ DEVAM EDECEK'' 
     Oğuz Çetin, son günlerde hakkında transfer haberleri çıkan kaleci Rüştü'nün sezon sonuna kadar takımda yer alacağını açıkladı. 
     Milli kaleciye transfer tekliflerinin her zaman geldiğini ve bunun da normal olduğunu kaydeden Oğuz Çetin, ''Rüştü, şu anda bizim oyuncumuz. Bu sene devam edecek. Sezon sonunda neye karar verir, bunu kendisi bilir'' dedi. 
     
     ''ORTEGA'NIN 3 GÜN OPSİYONU VAR'' 
     Sakatlığının tedavisi için Arjantin'de bulunan Ortega'nın sözleşmesindeki bir madde gereği 3 gün opsiyonu bulunduğunu kaydeden sarı-lacivertli takımın teknik sorumlusu, bu futbolcunun 3-6 Ocak tarihleri arasında takıma katılacağını söyledi. 
     Arjantinli futbolcuyla medyada yer aldığı gibi sorunları bulunmadığını anlatan Oğuz Çetin, ''Kendisine 3 Ocak'ta sezonu açtığımızı yazı yazarak bildirdik. Biz üzerimize düşeni yaptık. Sözleşmesi gereği 3 gün opsiyonu var. Gelip takıma katılacak. Tedavisi sürerken, belli bir çalışma programı uyguluyor'' diye konuştu. 
     
     YARDIMCI ANTRENÖR KONUSU 
     Oğuz Çetin, teknik heyette görev alacak yardımcı antrenörün belirlendiğini ve yakın zamanda görevine başlayacağını kaydetti. 
     Basın mensuplarının tüm ısrarlarına rağmen bu ismi açıklamayan Çetin, önümüzdeki günlerde basına bilgi verileceğini kaydetti. 
     Yarından itibaren Samandıra Tesisleri'nde çalışmalara başlayacağını kaydeden Çetin, teknik heyette kendisinden sonra gelecek ikinci kişinin kaleci antrenörü Nurettin Yıldız olduğunu söyledi. 
     
     ''REVİVO İLE GÖRÜŞÜLECEK'' 
     Çetin, Fenerbahçe'de oynamak istemediğini belirtip, yönetim kurulu ile görüşerek takımdan ayrılan İsrailli futbolcu Haim Revivo ile yılbaşından sonra tekrar görüşeceklerini belirtti. 
     Oğuz Çetin, bu açıklaması üzerine bir basın mensubunun, ''Revivo gitmek istedi ve takımdan ayrıldı. Şimdi tekrar dönmek istiyor. Bu durum takım içinde bir sıkıntı yaratmaz mı '' şeklindeki sorusunu, ''Ben zaten takıma dönecek ya da dönmeyecek demedim. Bütün bu konuları yılbaşından sonra konuşacağımızı söyledim'' diye yanıtladı. 
     
     OKTAY'IN DURUMU 
     Fenerbahçe Teknik Sorumlusu, PAF takıma gönderilen Oktay Derelioğlu'nun durumuyla ilgili olarak da net bir açıklama yapmadı. 
     Çetin, 4 Ocak'ta Antalya'ya giden kadroyu herkesin göreceğini söyledi. 
     Transfer çalışmaları konusunda görüşülen Erhan Albayrak konusunun da henüz kapanmadığını belirten Çetin, bu oyuncuya gönderme yaparak, ''Basın yoluyla bir şeyler elde edemeyeceğini görmeli'' dedi. 
     
     KAMP DÖNEMİ 
     Sarı-lacivertli teknik adam, ligin 2. bölümü öncesi Beşiktaş ile yapacakları erteleme maçının önemini vurgulayarak, derbi maçın final niteliğinde olduğunu kaydetti. 
     Antalya'da çok yoğun bir çalışma dönemi geçireceklerini ve kimsenin sıkılmaya vakti olmayacağını anlatan Çetin, katılacakları turnuva öncesi bir hazırlık maçı yapmayı düşündüklerini belirtti. 
     Çetin, ''Turnuva'da 11 Ocak'ta Werder Bremen, 15 Ocak'ta da PSV Eindhoven ile karşılaşacağız. Finale kalırsak bu maç 17 Ocak'ta oynanacak. Eğer final oynayamazsak, 18 Ocak'ta takıma bir maç ayarlayacağız. Ayrıca Beşiktaş maçı öncesinde de İstanbul'da bir hazırlık maçı planlıyoruz'' şeklinde konuştu. 
     





</TEXT>
</DOC>
