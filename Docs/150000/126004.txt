<DOC>
<DOCNO> 126004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/siyaset/siy01.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer referanduma gitmeyebilir 
</HEADLINE>
<TEXT>

Sezer’in veto kararı hukuki analizden çok "ilkesel bir uyarı" niteliği taşıyor 
     SERPİL ÇEVİKCAN 

     Cumhurbaşkanı Ahmet Necdet Sezer’in AKP Genel Başkanı Recep Tayyip Erdoğan’a milletvekilliği ve başbakanlık yolunu açan Anayasa değişikliklerine ilişkin paketi veto kararı, hukuki analizden çok "ilkesel bir uyarı" niteliği taşıyor. Türkiye’nin "işi düştükçe" yasal düzenleme yapmasına karşı olan Sezer’in, siyasi ortamın gerilmemesi konusunda hassas olduğu, bu nedenle referanduma gitmeyebileceği belirtiliyor. 
     Türkiye’nin demokratikleşmesi yolunda atılan her adıma bugüne kadar destek veren ve düşünce özgürlüğü konusundaki mesajlarıyla dikkati çeken Sezer’in, söz konusu Anayasa değişikliğinin 1. maddesindeki düzenlemeye ilke olarak karşı olmadığı açık. Milletvekili seçilme yeterliliğini düzenleyen 76. maddedeki düzenlemeye ilke olarak bir itirazı olmadığı belirtilen Sezer’in veto gerekçesindeki "her üç düzenleme birlikte ele alındığında" ifadesinin de, bunun bir işareti olduğu vurgulanıyor. 
     Sezer’in, yasanın 2. maddesiyle, geçici birinci maddesinin kişisel bir düzenleme olduğu yolunda kuşku duymadığı, her üç maddenin, siyasi gelişmelere göre düzenlenmiş bir değişiklik metni olduğunu düşündüğü belirtiliyor. 
     
     Verilen mesaj 
     Yasayı öznel, somut ve kişisel bulduğu için veto ettiğini açıklayan Sezer’in, düzenlemenin tümünü geri çevirerek vermek istediği mesaj da şöyle özetleniyor 
     "Yasadan yararlanacak kişinin durumu söz konusu olmasaydı, düzenlemeler bu şekliyle ve bu kadar hızlı yasalaşacak mıydı Türkiye hep bir hukuk devleti, Anayasa devleti olduğunu vurguluyor. Ancak Anayasa ve yasalara aykırı bir durum oluştuğunda değişiklik yapma gereği duyuluyor. Hukuk devletinde hukukun gereklerine uymak zorunludur. Türkiye, oluşan öznel durumlara göre önemli yasal değişiklikleri yapma alışkanlığı kazanmamalıdır." 
     Bugüne kadar hukukun üstünlüğü konusunda tavizsiz bir uygulama sergileyen Cumhurbaşkanı’nın aynı hassasiyeti "siyasi gerginlik" konusunda da taşıdığı kuşkusuz. Bu nedenle Sezer’in Türkiye’nin hem diplomatik, hem siyasi hem de ekonomik anlamda kritik süreç yaşadığı bir dönemde yasanın politik bir kampanyaya dönüşmesinden yana olmayacağı bekleniyor. Cumhurbaşkanı’nın bu nedenle referandum yetkisini kullanmayabileceği kaydediliyor. 
     



 SİYASET 

















</TEXT>
</DOC>
