<DOC>
<DOCNO> 102037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/soneko01.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
United Airlines iflas sinyali verdi... 
</HEADLINE>
<TEXT>

     11 Eylül terör saldırılarının havacılık sektörünü krize soktuğu ABD'nin 2. büyük havayolu şirketi United Airlines, maliyetlerini büyük ölçüde kısamazsa, sonbaharda iflasını açıklayabileceğini bildirdi. 
     US Airways'in iflasını ve American Airlines'ın da personelinin yüzde 7'sinin işine son vereceğini açıklamasının ardından United Airlines, 11 Eylül'den bu yana önemli ölçüde zarar ettiğini belirterek, personel ücret ve diğer masraflarında kısıntıya gitmezse önümüzdeki aylarda iflasının kaçınılmaz olabileceğini duyurdu. Şirket yetkilileri, kara geçmeyi öngören yeni bir programın yürürlüğe konması için 1.8 milyar dolar tuatarında kredi isteneceğini belirtirken, ücretlerde kısıntı yapılmazsa bunun da çözüm olmayabileceğini kaydettiler. 
     Havayolu şirketi, maaşlarda 30 günlük kesintiye giderken, sadece pilotlar ve yönetici personel maaş kesintisine onay verdi. Şirketin olası iflas açıklamasının ardından hisseleri New York borsasında 1.87 dolara kadar düşerken, kapanışta ancak 2.45 dolara alıcı bulabildi. 
     Amerikan ekonomisinin tavan yaptığı 1997 yılında United Airlines şirketinin hisseleri 100 dolardan fazlasına satılıyordu. 11 Eylül saldırılarının neden olduğu sarsıntıdan kurtulamayan Amerikan havacılık sektörünün önde gelen şirketlerinden American Airlines, önceki gün, rakipleriyle rekabet edebilmek için 7 bin çalışanını işten çıkaracağını açıklamıştı. 
     Şirket yetkilileri, ayrıca kapasitelerini yüzde 9 azaltacaklarını ve işletme masrafları karını aşan 100 koltuklu 74 adet Fokker yolcu uçağını seferden kaldıracaklarını belirtmişlerdi. ABD'nin 7. büyük ulusal havayolu şirketi US Airways de Pazar günü iflasını açıklamıştı. 
     US Airways, seferlerini sürdüreceğini ve gelecek yılın başında yeniden kara geçmeyi planladığını bildirmişti. Şirket yetkilileri, 11 Eylül saldırılarının krize soktuğu havayolu taşımacılığı sektörü içinde en çok etkilenen şirketin US Airways olduğunu belirtmişlerdi. 
     ABD'de 11 Eylül saldırılarının ticari havacılık sektöründe şu ana kadar 10 milyar doları aşkın kayba neden olduğu hesaplanıyor. 
     





</TEXT>
</DOC>
