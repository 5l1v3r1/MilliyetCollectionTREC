<DOC>
<DOCNO> 116711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sondun09.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, uluslararası güç kurulmasını istiyor... 
</HEADLINE>
<TEXT>

     Kıbrıs Rum yönetimi, olası bir çözümde anlaşmayı uygulamak için, her iki tarafın onayı ile uluslararası güç oluşturulmasını istiyor. 
     Rum gazetelerine göre, Londra'da bulunan Rum yönetimi Sözcüsü Mihalis Papapetru, Kıbrıs sorununun çözümü hakkında Rum tarafının ortaya koyduğu görüşlere ilişkin bazı detayları açıkladı. Papapetru'nun açıklamasına göre, Rum önerileri şöyle 
     ''Geniş yetkilere sahip olacak iki devletçik kurulacak. Yetkiler, her iki devletçikte aynı olacak. 
     Merkezi hükümete bırakılacak yetki ve fonksiyonlar, tek devletten söz edebilmesi için, yalnızca gerekli olanlar olacak. 
     Devletçiklerden birisi, diğerinin meselelerine müdahale hakkına sahip olmayacak ve siyasi eşitlik prensibi merkezi hükümetin fonksiyonunda kabul edilecek. 
     Merkezi hükümet kararları asgari miktarda Kıbrıs Türk oyu ile gerekli çoğunlukla alınacak. Eğer asgari Kıbrıs Türk oyu yoksa oy çokluğu, karar alınması için yeterli olmayacak. 
     İki meclis olacak, alt mecliste temsil oranı yüzde 70 Rum - yüzde 30 Türk , üst mecliste yüzde 50 - yüzde 50 olacak. Bütün yasaların yürürlüğe girmesi için iki meclisten de geçmesi gerekecek. 
     Yargı yetkisi yüze 50-50 oranında düzenlenecek.'' 
     
     ULUSLARARASI GÜÇ İSTİYORLAR 
     Rum önerileri, güvenlik konusunda Kıbrıs'ın askersizleştirilmesi ve silah alımına izin verilmemesini içeriyor. Ayrıca 1960 Garantörlük Anlaşması geçerliliğini koruyacak, Türkiye ve Yunanistan küçük askeri birlikler bulunduracak. 
     Rumların çözüm önerilerine göre, ''oluşumu, iki tarafça kararlaştırılacak uluslararası bir kuvvet kurulacak. Her iki taraf, uluslararası gücün oluşumunda veto hakkına sahip olacak. Bu kuvvet anlaşmayı uygulayacak. Eğer bu kuvvet anlaşmayı uygulayamazsa o zaman garantör ülkeler müdahale edecek''. 
     Rum basını, Papapetru'nun, daha önce İngiltere'nin Kıbrıs Özel Temsilcisi Lord David Hannay'ın yaptığı açıklamalara uygun bir çözüm önerisi getirdiğine işaret ederek, Hannay'ın, gevşek iki bölgeli federasyon ve konfederasyon arasındaki önerisinin Rum tarafında büyük tepkilere neden olduğunu hatırlattı. 
     





</TEXT>
</DOC>
