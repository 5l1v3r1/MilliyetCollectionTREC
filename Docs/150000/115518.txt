<DOC>
<DOCNO> 115518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/guncel/gun01.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken doğdu, rehin oldu... 
</HEADLINE>
<TEXT>

Bir ay erken doğmasaydı bu bebek, yeni işe giren babası annesine resmi nikah kıydırmış olacak, doğum masraflarını sigorta karşılayacaktı. Olmadı 
     ŞÜKRAN ÖZÇAKMAK İstanbul 

     İstanbul’da Zeynep Kamil Kadın ve Çocuk Hastalıkları Hastanesi’nde gözlerini dünyaya açan bu erkek bebek, bir ay erken gelmeseydi babası Mehmet Özlük ve annesi Emeti Demirci’nin başına bunlar gelmeyecekti aslında. Baba Mehmet Özlük, kriz nedeniyle işini kaybetmişti. Bu yüzden parasız kalmış, imam nikahlı eşi Emeti Demirci’yle resmi nikah kıydıramamıştı. Ayakkabı boyacılığından hamallığa kadar ne iş bulduysa yaptı. Ancak yetmiyordu. Üç ay önce başvurduğu fabrika onu işe aldığını söyleyince dünyaları değişti. 
     
     SANCILAR ERKEN BAŞLADI 
     Önce borçlarını ödediler ardından nikah işlemlerine başladılar. Bir ay sonra bir bebekleri olacaktı. Sigorta hastanesinde doğum yapabilmesi için nikah işlemlerini hızlandırdılar. Ancak Demirci’nin doğum sancıları tahminlerinden önce başladı. Samandıra’da bir gecekonduda oturuyorlardı. Demirci, komşularının yardımıyla Kartal Devlet Hastanesi’ne kaldırıldı. Bebeğin sorunlu doğacağını belirten yetkililer, Zeynep Kamil Kadın ve Çocuk Hastalıkları Hastanesi’ne gitmelerini önerdi. Binbir güçlükle hastaneye yetiştiler. Doğum sezeryanla gerçekleşti. Bir oğulları olmuştu. Çıkış işlemleri yapmak için vezneye inene kadar sürdü sevinçleri. 
     
     YEŞİL KART DA ALAMIYOR 
     Hastane 731 milyon 645 bin liralık fatura çıkarttı. Parayı ödemeden taburcu etmiyorlardı. Hemen 731 milyon bulmak zorundalardı. 13 gün boyunca yetkililerle parayı taksitlendirmeleri için konuşmasına rağmen sonuç alamadı. Sonunda kararını verdi. Gece yarısından sonra eşini ve bebeğini kaçıracaktı. Hafta boyunca hastaneden kaçanların öyküsünü dinlemişti. Fakat, hastanenin güvenliği anneyi bebeğiyle birlikte kapıda yakaladı. Demirci ve bebeği, bir daha kaçmasınlar diye hemşire odasının hemen karşısındaki koğuşa yerleştirildi. 
     Faturanın günler ilerledikçe 900 milyon lira olduğunu belirten hastane yetkilileri, "Paran yoksa Yeşil kart getir" demişler. Özlük, sigortalı olduğu için yeşil kart alamıyor. Mahalle muhtarlığı Demirci için yoksulluk belgesi hazırladı. Ancak Kartal Kaymakamlığı hastanede rehin kalan Demirci’yi görmeden işlem yapamıyor. 
     



 GÜNCEL 














</TEXT>
</DOC>
