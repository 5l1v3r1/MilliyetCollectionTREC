<DOC>
<DOCNO> 103618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur21.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ercan Karakaş da YTP'ye katıldı... 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, bir Türkiye koalisyonu kurmayı hedeflediklerini belirterek, ''Bu, alışılmış, eskimiş partilerle biraraya gelmek değil, toplumumuzla, insanımızla, emekli, öğretmen,işçi, toplumun tüm kesitleriyle Türkiye koalisyonunu oluşturmak'' dedi. 
     Sosyal Demokrasi Vakfı SODEV Başkanı Ercan Karakaş, YTP'nin Mecidiköy'deki İstanbul İl Başkanlığı'nda düzenlenen basın toplantısıyla partiye katıldı. 
     Toplantıda konuşan Cem, Türkiye'nin tüm çağdaş değerlerini biraraya getirme çağrılarını tekrarladıklarını ve bunun hızla cevap bulduğunu söyledi. 
     Bundan sonra kendileri için ayrıcalıklı bir konumu olan Ercan Karakaş'la birlikte çalışacaklarını anlatan Cem, Karakaş'ın, Türk siyasetindeki idealinin ne olduğunu bildiklerini kaydetti. 
     Karakaş'ın çağdaş sosyal demokrat kişiliği temsil ettiğini ve bunu hayata geçirdiğini ifade eden Cem, şöyle dedi 
     ''Ercan Karakaş ile YTP'nin birlikte olması bizlere güç katacaktır. Yola çıkarken hedefimiz bir Türkiye koalisyonu kurmaktı. Bu, alışılmış, eskimiş partilerle biraraya gelmek değil, toplumumuzla, insanımızla, emekli, öğretmen, işçi, toplumun tüm kesitleriyle Türkiye koalisyonunu oluşturmak. Bu bizim idealimiz. Her geçen gün daha da güçleniyoruz.'' Ercan Karakaş da, Türkiye'nin tıkandığını, yeni bir atılıma ve yenilenmeye ihtiyacı bulunduğunu belirterek, eski anlayıştaki parti ve liderlerle bunu yapmanın mümkün olmadığını savundu. 
     Bu seçimin yeniyle eski arasında bir mücadele olacağını kaydeden Karakaş, herkesi YTP'ye güç vermeye çağırdı. Karakaş, 25 Ağustos Pazar günü Ankara'da bir katılım töreni olacağını ve parti rozetini o gün takacağını söyledi. 
     YTP Genel Sekreteri İstemihan Talay da, Ercan Karakaş'ın partiye katılmasının önemli olduğuna belirterek, Türkiye'de Ercan Karakaş'ların kolay kolay yetişmediğini, siyasette deneyim ve birikimin önemli olduğunu ifade etti. 
     Yeni Türkiye'nin siyaset için yeni bir oluşum ve açık kapı olduğunu kaydeden Talay, ''Bu açık kapıda topluma hizmet sunmak isteyen bütün değerlere yer vardır'' dedi. 
     





</TEXT>
</DOC>
