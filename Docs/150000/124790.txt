<DOC>
<DOCNO> 124790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/soneko05.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 yılı ekonomik büyümesi... 
</HEADLINE>
<TEXT>

     Makro ekonomik hedefler üzerinde çalışmalar devam ederken, 2003 yılı ekonomik büyümesinin yaklaşık yüzde 7 oranında olacağı tahmin ediliyor. 
     Ekonomi yetkililerinden alınan bilgiye göre, gelecek yıl yüzde 7 oranında büyümek için gerekli tüm önlemler alınacak. 
     Yetkililer, geçtiğimiz yıllarda küçülen ekonominin, tam olarak krizi atlatabilmesi ve yeniden canlanabilmesi için en az yüzde 7 oranında bir büyümenin gerektiğini vurguluyorlar. Ekonomi kurmaylarına göre, Türkiye gibi genç ve eğitimli nüfusa sahip bir ülkenin gelişebilmesi için pozitif büyümeye geçebilmesi ve yüksek oranlı pozitif büyümede devam edebilmesi gerekiyor. 
     2003'ün ekonomik büyümesinde, ağırlıklı olarak yabancı kaynaklı yatırımların artması ve harcamaların daha verimli alanlara kaydırılarak, fizibıl olmaktan çıkmış kamu yatırımlarının iptal edilmesi gibi unsurlar rol oynayacak. 
     Reel faiz oranlarının da düşmesinin öngörüldüğü 2003 yılında, faiz oranlarındaki düşüş, büyümeye olumlu katkıda bulunacak. 
     Yetkililer, ilave bir yatırım yapmadan bile, sadece mevcut kapasiteyi kullanarak, gayri safi milli hasılanın, 220 milyar dolara çıkartılabileceğini ifade ediyorlar. 
     Ekonomi yetkilileri, Türkiye'nin, üç yıl boyunca sürekli olarak en az yüzde 7 oranında bir büyüme göstermesi sonucu istihdam sorununun çözüleceğini, enflasyonun da düşürülmesiyle birlikte, istikrarlı sürdürülebilir bir kalkınmanın sağlanacağını vurguluyorlar. 
     Temmuz, Ağustos ve Eylül aylarını kapsayan yılın üçüncü 3 aylık döneminde, geçen yılın aynı dönemine kıyasla yüzde 7.8 oranında büyüyen Türkiye'nin, 2002 yılını ortalama yüzde 6.3'lük bir büyüme oranıyla kapatacağı tahmin ediliyor. 
     IMF ile yürütülen Stand By programı çerçevesinde ise 2003 ve 2004 yılları için ortalama yüzde 5 oranında bir büyüme öngörülüyor. 
     





</TEXT>
</DOC>
