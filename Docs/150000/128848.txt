<DOC>
<DOCNO> 128848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/spor/spo04.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
CAIO'DAN CAYILIYOR 
</HEADLINE>
<TEXT>

Trabzon, Brezilyalı futbolcudan iyice soğudu. Bu oyuncu hakkında sürekli olumsuz referans alan Bordo - Mavililer, Yugoslavya’nın RAD takımında forma giyen Pantiç’i gündemine aldı 
     Menajer tehdidi 
     TRABZONSPOR, Brezilyalı Riberio Caio’dan cayma aşamasına geldi. Birçok referansı olumsuz çıkan Sambacı konusunda kararsız kalan Bordo - Mavililer’i, menajeri Ayhan Yeşilbaş’ın, "Aurelio, Caio’nun gelmesini çok istiyordu. Eğer olmazsa, Aurelio da kalmak istemeyebilir’’ demesi bardağı taşırdı. Yönetici Kenan Sönmez, "Öyle kuru tehditlere papuç bırakmayız. Trabzonspor, bir tek futbolcuya mahkum olacak kadar küçük bir kulüp değildir. Sözleşmesi bitince masaya otururuz, sonuç oradan çıkar" dedi. 
     
     İkinci aday Pantiç 
     INTER ve Napoli’de bulunduğu dönemde hayal kırıklığı yaratan Caio’dan vazgeçme ihtimalini gözönünde bulunduran Bordo - Mavililer, diğer alternatifleri de takibe aldı. Yugoslavya’nın Rad takımında forma giyen ve Belçika’nın Standart Liege takımının da yakından ilgilendiği Alexander Pantiç ismi gündeme girdi. Bu futbolcu ile anlaşmaya varılabileceği vurgulanırken, Flumunense takımından Yan Lima Oliviera ve Galiano’nun ismi de transfer listesinde bulunuyor. 
     
     Trabzonspor’da kamp başladı 
     İKİNCİ yarı hazırlıkları için dün Antalya Belek’te kampa giren Trabzon’un yabancıları rötar yaptı. Lee Yong, Oumar ve Somers’in bugün kampa katılması beklenirken, Aurelio’nun ise yarın Antalya’da olacağı öğrenildi. Avusturalyalı kaleci Michael Petkoviç de 7 Ocak’ta kampa katılacak. Bordo - Mavililer, Hertha Berlin ve Spartak Moskova başta olmak üzere 4 hazırlık maçı yapmayı planlıyor. 
     
     "Mükemmel olacağız" 
     ANTALYA’DA yapacakları kamp için umutlu konuşan teknik heyet ve futbolcular, iyi hazırlanacaklarını ve ikinci yarıya süper bir başlangıç yapacaklarını ifade etti. Teknik Direktör Samet Aybaba, "Antalya’da öncelikli olarak fizik kondisyon, ardından da teknik, taktik ağırlıklı çalışmalar yapacağız. Hazırlık maçlarıyla birlikte de tecrübemizi artıracağız. Antalya kampından sonra Trabzonspor mükemmel bir takım haline gelecek’’ dedi. 
     
     Erdoğan’a gidiyorlar 
     BORDO-Mavili yönetim yarın AKP Genel Başkanı Recep Tayyip Erdoğan ile görüşecek. Bu ziyarette özellikle kulüplerin vergi borçlarının gündeme geleceği dile getirildi. Trabzonspor Yönetimi’nin Ankara temasları sırasında, İstanbul Kartal’daki tesislerin yanında benzin istasyonu açılmasına izin veren imzanın atılmasını ve Trabzon Limanı’nın da, Trabzonspor’a devri için girişimlerin sonuçlandırılmasını isteyeceği öğrenildi. 
     
     



 SPOR 

























</TEXT>
</DOC>
