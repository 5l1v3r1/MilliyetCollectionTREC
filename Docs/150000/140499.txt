<DOC>
<DOCNO> 140499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun08.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra, Basra'da sivilleri bombaladığı haberlerini yalanladı 
</HEADLINE>
<TEXT>

     İngiliz Savunma Bakanlığı, Pazar'ı Pazartesi'ye bağlayan gece Irak'ın güneyindeki Basra'ya yönelik Amerikan-İngiliz bombardımanının sivil yerleşim birimlerini hedef almadığını açıkladı. 
     Bakanlık açıklamasında, 6 kişinin öldüğü, 15 kişinin yaralandığı bombardımanda, Irak ordusunun açıkladığı gibi sivil yerleşim birimlerinin hedef alınmadığı belirtilerek, ''Bombardımanın yapıldığı yerlerin ayrıntılı incelenmesi sonucu, burada sivil kurbanlar olduğuna ilişkin kanıtlar bulunamadı'' denildi. 
     Açıklamada, Irak'tan gelen bilgilerin genellikle dayanaksız olduğu öne sürülerek, ''Biz hiçbir zaman sivilleri hedef almıyoruz. Yaptığımız sadece, Irak ordusunun koalisyon uçaklarına tehditlerine karşılık vermektir'' ifadesi kullanıldı. 
     Irak askeri sözcüsü dün, Amerikan ve İngiliz uçaklarının Basra'daki bombardımanının hedefinin sivil yerleşim birimleri olduğunu söylemiş, ''Saldırıda 6 vatandaşımız şehit düşmüş, 15'i de yaralanmıştır'' demişti. 
     Amerikan Merkez Komutanlığı, savaş uçaklarının, Irak'ın güneyinde uçuşa yasak bölgede biri hava savunma, 4'ü haberleşme olmak üzere 5 tesisi vurduğunu duyurmuştu. 
     





</TEXT>
</DOC>
