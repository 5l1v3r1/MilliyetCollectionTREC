<DOC>
<DOCNO> 109981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/guncel/gun04.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşalara demokrasi 
</HEADLINE>
<TEXT>

Susurluk Davası sanığı Korkut Eken’i öven demeçler veren emekli generaller hakkında açılan soruşturmaya, düşünceyi açıklama hürriyeti var olduğu gerekçesiyle takipsizlik kararı verildi 
     SEMRA PELEK İstanbul 

     Susurluk Davası’nın sanığı Korkut Eken’e verdikleri destek nedeniyle, "Suç sayılan cürmü övmek" iddiasıyla Bağcılar Adliyesi’nde soruşturma geçiren yedi emekli paşa, düşünce özgürlüğünden yararlandı. Anayasa’nın "Düşünce ve kanaat özgürlüğü" ile "Düşünceyi yayma ve açıklama özgürlüğü" haklarını içeren 25. ve 26. maddeleri gereğince paşaların dosyasına takipsizlik’ kararı verildi. 
     Susurluk davasının Yargıtay’ca onanmasının ardından emekli generaller Doğan Güreş, Necati Özgen, Hasan Kundakçı, Teoman Koman, Adnan Doğu, Atilla Kurtaran ve Cumhur Evcil basına bir açıklama yapmıştı. Paşalar, "Yaptıkları bilgimiz dahilindeydi, efsane olmuş bir insandır" dedikleri Eken’in cezaevine girmeyi hak etmediğini, onun vatan için çalıştığını ve her türlü övgüyü hak ettiğini söylemişti. 
     Bağcılar Cumhuriyet Başsavcılığı ise basında çıkan haberleri ihbar kabul ederek, paşalar hakkında Türk Ceza Kanunu’nun, "Suç sayılan cürmü övmek" suçunu düzenleyen 312 1 maddesi kapsamında soruşturma başlatmıştı. 
     Kurtaran ve Evcil’in adliyeye gelerek ifade verdiği soruşturmada Güreş, dokunulmazlık’ engeli nedeniyle sorgulanamadı. Merkez Komutanlığı’na yazılan yazıya karşın ifade vermeyen diğer dört paşa ise yazılı savunma gönderdi. 
     Savcı Ali Çakır’ın dün verdiği takipsizlik’ kararında, paşaların ifadelerinde, askerlik görevi yaptığı dönemden tanıdıkları Eken’i takdir ettiklerini, ancak ona herhangi bir eylem için talimat vermediklerini ve emekli olduktan sonra işlemiş olabileceği suçlardan haberdar olmadıklarını söyledikleri kaydedildi. Savcı, kararında herkesin düşüncesini açıklama özgürlüğüne sahip olduğunu vurguladı. Paşaların Eken’in suçlarını değil, kişiliğini övdükleri belirtildi. 
     



 GÜNCEL 























</TEXT>
</DOC>
