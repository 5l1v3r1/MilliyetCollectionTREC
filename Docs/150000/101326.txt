<DOC>
<DOCNO> 101326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sontur09.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BBP, seçimlere tek başına katılacak" 
</HEADLINE>
<TEXT>

     BBP Genel Başkan Yardımcısı Akif Bindal, seçimlerde ittifak arayışında olmadıklarını söyledi. 
     Bindal, partisinin Gaziantep'teki Genişletilmiş İl Divanı Toplantısı'nda, BBP'nin seçimlere tek başına ve kendi amblemiyle katılacağını bildirdi. 
     Türkiye'nin sıkıntılı ve zor bir dönemden geçtiğini belirten Bindal, yaşanan olumsuzlukların milli birlik ve egemenliği tehdit edici boyutlara ulaştığını öne sürdü. 
     ''Halkın bugüne kadar denediği, kendisine acı ve ızdıraptan başka birşey vermediğini gördüğü partilerden hesap sormasının zamanı geldi'' diyen Bindal, şöyle devam etti 
     ''Mevcut iktidar, siyasi yetkilerini Brüksel'e, ekonomik yetkilerini IMF'ye devretmiş ve iktidar gücünü ancak içerideki yoksul halka, esnafa, çiftçiye, memura, işçiye ve emekliye karşı insafsızca kullanmıştır. 
     Meclis içi muhalefet, yani seçimlerde kendini iktidara aday gören muhalefet ise sadece karşılıklı parti ve belirli kesimlerin menfaatlerini ilgilendiren pazarlıklarda etkili olmuş, bu ümitsiz tablonun, milletsiz siyaset ve halksız demokrasinin bir parçası olmuştur. BBP, temiz ve dürüst kadrolarıyla seçimlerde milletinin huzuruna çıkacak ve önümüzdeki dönemde de siyasetin yüzakı olmaya devam edecektir.'' Diğer partilerden BBP'ye katıldığı bildirilen 750 kişinin isimlerinin okunup parti rozetlerinin takıldığı toplantı, daha sonra basına kapatıldı. 
     





</TEXT>
</DOC>
