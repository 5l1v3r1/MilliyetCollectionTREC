<DOC>
<DOCNO> 133209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/spor/spo01.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BİLDİĞİNİZ GİBİ 
</HEADLINE>
<TEXT>

Beşiktaş’ta Antalya kampı öncesinde Sinan Engin ile Sergen arasında yaşanan keyifsizliğin perde arkası günyüzüne çıktı. Gerilimin nedeni olarak süper solağın düzensiz özel hayatı gösterildi 
     BİLAL MEŞE 

     Yine geziyor mu 
     BEŞİKTAŞ’TA Antalya kampı öncesinde yaşanan Sinan Engin - Sergen krizinin ana nedenleri kulaktan kulağa dolaşmaya başladı. Süper solağın sezon başında Engin’e söz vermesine karşın, özel hayatında yine düzensiz bir dönem yaşadığı iddia edildi. Her şartta başarılı oyuncuya kefil olan Beşiktaş menajeri ise tüm uyarılarına karşın Sergen’i istediği düzeye getiremedi. 
     
     Olay Başkan’a gitti 
     KAMPA gitmeden önce Sergen’in sakat olduğunu ve İstanbul’da kalmak istediğini Engin’e ilettiği vurgulandı. Sinan Engin’in bu öneriye şiddetle karşı çıkıp, "Takımla geleceksin" dediği bildirildi. Yıldız futbolcu bu isteği dinlemeyip, Lucescu’dan izin alınca Engin ile arasındaki ipler koptu. Son anda devreye giren Başkan Serdar Bilgili, ikiliyi bir araya getirip barıştırdı. 
     
     Bayram örnek oldu 
     AHMET Yıldırım ve Bayram’ın sakatlıklarına karşın, takımla birlikte kampa gitmesi eleştiri oklarını Sergen’e çevirdi. Öte yandan başarılı oyuncunun, aşil tendonundaki sakatlığına rağmen Fenerbahçe maçında oynamak istediği bildirildi. Kulüp doktorları ise "Tedavisi sürüyor. Ancak önemli bir antrenman eksiği var. Oynatılması büyük risk olur" görüşünde birleşti. 
     
Savunmanın yeni sigortasıFenerbahçe derbisinde liberoda görev yapacak olan Zago, "Asla sıkıntı yaşamam. Roma’da da bu mevkide görev yapmıştım" dedi 
     FENERBAHÇE ile oynanacak olan kritik maçta Beşiktaş’ın defanstaki en önemli ismi Zago olacak. Kart cezalısı Ronaldo’nun yerine libero mevkinde görev yapacak olan Brezilyalı futbolcu, göreve hazır olduğunu söyledi. Zago, "Roma’da oynarken libero olarak görev yapmıştım. Yabancı olduğum bir yer değil. Ronaldo’nun yokluğunda sorun çıkmaz" dedi. Fenerbahçe’yi çok iyi tanıdıklarını da söyleyen Sambacı, "Biz değil, onlar düşünsün" dedi. 
     
Rakip, Sparta Prag      BEŞİKTAŞ bugün Çek futbolunun önde gelen takımlarından Sparta Prag ile İnönü Stadı’nda kozlarını paylaşacak. Saat 18.00’de başlayacak olan zorlu maçta Siyah - Beyazlılar, Fenerbahçe ve Slavia Prag sınavının provasını yapacak. Beşiktaş - Slavia Prag karşılaşması TGRT’den yayınlanacak. 
     
Biraz bekleyinYeni transfer Maldaraşanu, ilk maçında tutuk kaldığını söyledi, "Kısa bir sürede kendimi ispatlayacağım" dedi 
     Zaman istiyor 
     BEŞİKTAŞ formasını Sportul Bükreş maçında ilk kez giyerek görücüye çıkan Rumen Maldaraşanu, kendisine kırık not verdi. Genç futbolcu, zamana ihtiyacı olduğunu belirterek, "Buraya başarılı olmak için geldim. Kendime güvenmeseydim gelmezdim. Bir hafta sonra herhangi bir sorun kalmayacak. Daha takım arkadaşlarımın isimlerini bile tam olarak bilmiyorum" dedi. 
     
     Pancu’dan destek 
     RAPİD Bükreş ile kampa geldikten sonra ani bir kararla Beşiktaşlı olan Maldaraşanu, bir süreliğine Pancu’nun evine yerleşti. Aynı zamanda Pancu’nun elbiselerini de giyen genç yıldız, dün alışveriş yapıp, kalabileceği bir ev baktı. Teknik direktör Lucescu, Maldaraşanu’yu överek, "Pancu gibi herkesi yanıltacak. Bir süre sonra istediğim düzeye gelecek" diye konuştu. 
     
Tur krizi      BEŞİKTAŞ’IN, 20 Şubat’ta oynayacağı Slavia Prag maçının seyahat programı için anlaştığı Mappa tur sıkıntıda. 62 kişilik Beşiktaş kafilesini ücretsiz olarak maça götürecek olan firma, bu yüzden fiyatları 800 doların üstüne çekti. Rakamı çok yüksek bulan taraftarlar, 240 - 470 dolar arasında üç aynı programla uçak kiraladı. Beşiktaş kafilesini taşıyacak uçak ise boş kaldı. 
     
Transferde geri sayım      BİR yabancıyı daha renklerine katarak transferi bitirmek isteyen Beşiktaş arayışlarını sürdürüyor. Lucescu’nun İtalyan Guinti ve Celta Vigo’da oynayan Doriva ile temaslarını sürdürdüğü öğrenildi. Öte yandan Siyah - Beyazlı takım hazırlıklarına dün yaptığı tek idmanla devam etti. Çalışmaya sakat olan Sergen ve Ahmet Dursun katılmadı. 
     



 SPOR 



























</TEXT>
</DOC>
