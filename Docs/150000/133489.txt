<DOC>
<DOCNO> 133489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur12.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın doğum uzmanları Türkiye'de ''sperm bankası'' istiyor 
</HEADLINE>
<TEXT>

     Birçok gelişmiş ülkede ''sperm bankası''nın ardından ''yumurta bankası'' konusunda da önemli adımlar atılırken, Türkiye, ''sperm bankası'' kurulup kurulmamasını tartışıyor. 
     Çocuk sahibi olamayan birçok çift, Türkiye'de ''sperm bankası''nın yasalarla engellenmesi nedeniyle yurtdışında tedavi olmaya çalışırken, Sağlık Bakanlığı ''sperm bankası'' uygulamasını ''etik'' bulmuyor. 
     Çocuk sahibi olmaya çalışan çiftler, özellikle son dönemde tedavi olabilmek için yurtdışına gidiyor. Bunun hem daha masraflı hem de sakıncalı olduğunu belirten kadın doğum uzmanları, çocuk sahibi olamayan çiftlere uygulanan yöntemlerde başarı oranını artırmak amacıyla ''sperm bankası'' kurulmasını ve bunun için yasa çıkarılmasını istiyor. 
     
     SAĞLIK BAKANLIĞI ''UYGUN DEĞİL'' 

     Sağlık Bakanlığı ise başka çiftlerde kullanılmak amacıyla sperm saklanmasını uygun bulmuyor. 
     Bakanlık, spermi saklanacak kişide hepatit, genetik ve cinsel yolla bulaşan hastalıklar açısından tetkik yapılması gerektiğine işaret ediyor. 
     Bazı ülkelerde spermin yanı sıra yumurta bağışının da yapıldığını hatırlatan Bakanlık, bu uygulamanın sperm bağışından çok daha uzun işlemler içeren ve donör açısından riskler, uzun dönem olası tehlikeler taşıdığını ifade ediyor ve bu aşamada etik değerlerin daha ön plana çıktığını vurguluyor. 
     Sağlık Bakanlığı'nın, ''sperm bankası'' konusundaki görüşleri şöyle 
     ''Konunun tıbbi yönüyle değerlendirilmesinin yanı sıra sosyal ve hukuki açıdan da ele alınması zorunludur. Ülkemizdeki hukuki zemin ve halen uygulanmakta olan Medeni Kanun açısından bakıldığında soy bağının oluşması, babalık hakkı ve yükümlülükleri, miras konularında büyük güçlükler ortaya çıkmaktadır. Bu nedenle başka çiftlerde kullanılmak amacıyla sperm saklanması uygun bulunmamaktadır.'' 
     
     3 MİLYON KİŞİNİN SORUNU 

     Bu arada, Türkiye'de toplam 3 milyon kişi 1.5 milyon çift çocuk sahibi olma problemi yaşıyor. Bu kişilerin yüzde 10'unun, yani 150 bin çiftin tedavisinde yardımcı üreme metodlarına ihtiyaç duyuluyor. Ancak Türkiye'nin şu anki yapılanmasında yalnızca 10 bin aileye hizmet verilebiliyor. 
     





</TEXT>
</DOC>
