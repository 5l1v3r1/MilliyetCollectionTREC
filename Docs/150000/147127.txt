<DOC>
<DOCNO> 147127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/guncel/gun00.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkeresiz sevkiyat 
</HEADLINE>
<TEXT>

ABD’nin Türkiye’ye getirdiği araçlar, Habur’dan Kuzey Irak’a geçirilerek yurtdışına çıkarıldı’ 
     UTKU ÇAKIRÖZER Ankara NAMIK DURUKAN Kuzey Irak 

     Türkiye’ye getirilirken bir çok kesimin tepkisine yol açan, ancak modernizasyon tezkeresi kapsamında olduğu açıklanan çok sayıda askeri araç, "ilginç bir yöntemle" Kuzey Irak’a sevk edildi. Asker konuşlandırma tezkeresi Meclis’ten geçmediği için 6 Mayıs’a kadar araçları Türkiye’den çıkarması gereken ABD, çıkış noktası olarak Irak sınırını seçerek, "tezkeresiz sevkiyat" yaptı. 
     
     İzin istediler 
     TBMM’de kabul edilen modernizasyon tezkeresi kapsamında Türkiye’ye deniz ve havayoluyla getirilen askeri malzemelerin bir kısmı, ikinci tezkerenin reddedilmesi üzerine, Kuveyt’e yönlendirilen ABD 4. Piyade Tümeni’yle gönderildi. Türkiye’de kara unsuru konuşlandırmaktan vazgeçen ABD de, modernizasyon tezkeresinin öngördüğü üç aylık süre dolmadan Türkiye dışına çıkarması gereken diğer malzemeyi Kuzey Irak’a geçirmek için Türk hükümetinden izin istedi. 
     ABD Dışişleri Bakanı Colin Powell’ın dün Ankara’ya ilettiği talepler arasında bu iznin de yer aldığı öne sürülürken, Ankara’dan ayrılmasından hemen sonra ilk parti cipler Kuzey Irak’a götürüldü. 
     
     Tezkere delindi mi 
     Birinci tezkerenin sınırladığı koşullarla getirilen ve sadece modernizasyonda kullanılacağı ileri sürülen askeri malzemenin Türkiye üzerinden Kuzey Irak’a girişi, "Tezkere delindi mi Hükümet Meclis’ten yetki almadan yabancı asker geçişine izin mi veriyor " sorularını gündeme getirdi. 
     Ancak yetkililer, "ABD nasıl olsa yurtdışına çıkaracağı araçları İskenderun Limanı yerine, Habur’dan çıkarmak için izin istedi. Bu istek de uygun bulundu" dedi. 
     
     Habur’a ulaştılar 
     ABD’nin geri göndermek üzere yığınak yaptığı İncirlik Üssü’nden önceki gün çıkan 25 TIR’ın çıkış işlemleri sabaha karşı 04.00’te tamamlandı. Dikkat çekmemek için aralıklarla çıkartılan cipler, Ceyhan yolundaki bir nakliye şirketinin garajında TIR’lara yüklendi. Yolda da konvoy oluşturmayıp aralıklı seyreden TIR’lar, Habur’a gece yarısı ulaştı. Buradan Kuzey Irak’a giren 25 TIR’ın güvenliğini, peşmergeler ve ABD’li askerler sağladı. Öğle saatlerinde Irak Kürdistan Demokrat Partisi güçlerinin denetimindeki Erbil’e ulaşan TIR’ların her birinden ikişer cip çıktı. Yaklaşık 60 cipin de bugün indirilebileceği kaydedildi. 
     
     204 Hummer geçti 
     Powell’ın Ankara’ya getirdiği taleplerle, Türkiye’nin ABD’nin askeri malzemesinin Kuzey Irak’a geçişine verdiği iznin eşzamanlı olması dikkati çekerken, Genelkurmay Başkanlığı, "Geçiş önceden başlamıştı, Powell’la ilgisi yok" ifadelerini kullandığı açıklamasında şu ifadelere yer verdi 
     "Bilindiği üzere, yerinde hazırlık site preparation ihtiyaçları için Türkiye’ye getirilen bazı askeri araç, teçhizat ve malzeme, ikinci tezkerenin TBMM’de kabul edilmemesi nedeniyle ABD tarafından belli bölgelere geri toplanmaktadır. Bu kapsamda, yerinde hazırlık için daha önce ülkemize getirilmiş 204 adet silahsız Hummer tipi aracın kullanım imk nı da ortadan kalkmıştır. ABD’nin talebi üzerine verilen müsaadeyle bu araçlar, bir süreden beri partiler halinde Kuzey Irak’a intikal ettirilmektedir. İntikal ettirilen başka silah, malzeme ve teçhizat mevcut değildir." 
     


GÜNCEL 



















</TEXT>
</DOC>
