<DOC>
<DOCNO> 133381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/yazar/congar.html </URL>
<DATE> 2003/01/27/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Saddam sonrasını konuşanlar 
</HEADLINE>
<TEXT>

     "ABD’nin askeri harekat planlarının hepsini biliyoruz. Bize verdikleri brifinglerde, neyi, nasıl yapacaklarını ayrıntılarıyla anlattılar..." 
     Yetkili, bir grup gazeteci ile sohbetinde, aynı tereddütsüz sözlerle devam ediyor 
     "Saddam sonrası için düşüncelerini de biliyoruz. ... Irak’ta bir Kürt devleti kurdurmayacaklarını da biliyoruz. Tabii, kurduramayacaklarını da..." 
     Allerji ve panzehiri... 
     "Saddam sonrası" için Ankara, Washington’a nasıl görüşler iletti 
     Türk yetkilisine göre, Saddam sonrasına ilişkin Türk - Amerikan diyaloğunda, "görüş ayrılığı değil, vurgu farkları" var. Anlaşılan o ki, vurgu farklarının başında da, Türkiye’nin "federasyon allerjisi" geliyor. 
     Ankara’nın, Washington’a söylediği şu 
     "Saddam sonrasında, Irak’ta herhangi bir etnik grubun Ben, federasyon istiyorum’ diye dayatmasına izin verilmemeli, mutlaka bütün unsurların Türkmenler dahil ortak kararı aranmalı. Federasyon,’ Türkiye’nin ulusal deneyimine uygun düşen bir sistem değil. Özellikle, Irak’ta coğrafi bir federasyon,’ yani etnik ve mezhepsel gruplar ile onların yoğun olarak yaşadığı bölgelerin ayrımına dayalı bir federasyon fikrine sıcak bakmayız. Ancak eğer Irak halkı, etnik değil idari bölünmeye dayalı bir federasyonda uzlaşırsa, buna saygı duyarız." 
     Bir ABD’li kaynak, Ankara’nın görüşünü şöyle değerlendirdi 
     "Federasyon kavramının, başka ülkelerin deneyimine uymasının ya da uymamasının aslında pek önemi yok. Önemli olan, Irak’ın ulusal birliğini, toprak bütünlüğünü korurken, bölgeler ve gruplar arası eşitsizlikleri ve mücadeleyi bitirecek bir yapının kurulması. Bunun da etnik ve mezhepsel bölünmeleri temel alan bir federasyon olamayacağı konusunda Ankara ile hemfikiriz. Ufukta görünen, merkezi hükümette herkesin temsil edilebildiği, herkesin ülke gelirinden pay alabildiği bir coğrafi federasyon." 
     Bu sözlerin meali açık. 
     Ankara, kuzeyde Kürt, güneyde Şii, ortada Sünni Arap devletçiklerinin gevşek birliğine dayanacak bir federasyona karşı. Washington da, buna sıcak bakmıyor. İki başkent de, kuzeydeki ve güneydeki petrol sahalarından sağlanacak gelirin, merkezi hükümet tarafından denetlenmesi ve ülke geneline dağıtımı fikrine yakın. 
     Öte yandan, Iraklı Kürt liderlerin, Saddam sonrası Irak hükümetinde anahtar görevler alması olasılığına ilişkin haberler çıkınca, Türkiye’den, "rahatsız" sesler yükseliyor. ABD’liler ise, etnik grupların merkezi hükümette anlamlı bir temsile, ülke siyasetinde tam bir katılıma kavuşturulmasının "Irak’ın ulusal birliğinin güvencesi" olacağını vurguluyorlar. 
     
Ulusal ordunun önemi      Ankara’nın "Saddam sonrası" konusunda Washington’a söylediği başka bir şey daha var 
     "Ülkenin bütünlüğünü koruyacak güçlü bir merkezi hükümet için, sağlam bir ulusal ordunun oluşması ve Iraklılık bilincini pekiştirecek bir eğitim sisteminin kurulması önemli." 
     Bu görüş, Washington’da birebir paylaşılıyor. 
     Afganistan’daki süreci iyi bilen bir ABD’li diplomat, "En büyük çabamız, düzinelerce etnik grubu, aşireti temsil eden, ayrılıklarını aşıp ortak bir idealde buluşmalarını sağlayan bir ulusal ordunun kurulması. Bir yandan da, yıllarca felç olan eğitimin yaygınlaşması" diye anlatıyor ve hemen ekliyor, "Irak’ta durum farklı. Hem ordu, hem insan kaynakları açısından, Irak’ın potansiyeli çok daha iyi." 
     ABD’lilerin kafasındaki plan, Saddam’ı devirecek bir harekatın, mutlaka, oğullarını, Tıkriti aşiretinin başlarını, Saddam’ın özel koruma gücünü Himayet el Reis , Ulusal Muhafızlar’ı UM ve Özel Ulusal Muhafızlar’ı ÖUM da devredışı bırakması. Bu gruptakilerin, 1980, 1983, 1988 ve 1991’deki kitlesel kıyım hareketlerinden yargılanmaları da isteniyor. 
     Ancak ABD, UM ve ÖUM’in gölgesinde ikinci plana itilmiş, ve aslında çoğunluğu tıpkı ülke nüfusu gibi Şiiler’den oluşan düzenli Irak ordusunun malzeme ve moral takviyesi ile yeniden güçlendirilmesi üzerinde duruyor. Ulusal ordunun, Saddam sonrası her senaryoda, mutlaka "ağırlıklı ve merkezi bir rol" oynaması bekleniyor. 
     ABD’lilere göre, bu orduya sağlanacak desteğin iki temel kıstası, "Başta Ürdün, Kuveyt ve Türkiye olmak üzere, Irak’ın komşularını tehdit etmemesi ve kitle imha silahlarını elden çıkarması, yenilerini de üretmemesi" olacak. 
     Öte yandan, Irak’ın savaş sonrası yeniden imarı, yine ABD’lilere göre, "Bu ülkenin halen yetkin mühendislere sahip olduğu ve gerekli paranın da petrolden sağlanacağı düşünülürse, Afganistan’a göre çok daha kolay." 
     Ülkenin siyaseten yeniden yapılanmasında ise, öncelikle Baas rejiminin altın çağında yetişmiş ve bugün artık emeklilik çağına yaklaşan, önemli bölümü de yurtdışına kaçmış olan yetkin kuşağın devreye sokulabileceği beklentisi var. 1990’dan itibaren duran eğitim yatırımlarının yeniden başlaması ve dışarıdaki eğitimli gençlerin ülkeye çekilebilmesi ile, Irak’ın zamanla yeniden, Ortadoğu’nun en iyi insan kaynaklarına sahip ülkelerinden biri olacağına inanılıyor. 
     
Önce diplomasi      Bu yazıyı, ABD Dışişleri Bakanı Colin Powell’ın Davos’taki konuşmasını dinledikten sonra yazıyorum. Powell’ın mesajı, önümüzdeki günlerde ABD’nin hem kamuoyu önünde, hem diplomatik temaslarda işleyeceği tezlerin bir özeti. 
     ABD, savaş ilanı için "aceleci" olmayacağını, hatta Irak’a yönelik bir "nihai ültimatomun" gündeme gelebileceğini söylüyor. Ancak Washington’un bu süreyi "aylarla değil, haftalarla sınırlı" tutmak istediği de anlaşılıyor. 
     Bush yönetimi, böylece hem yandaşlarını artırabilmek için zaman kazanacak, hem de Körfez’e yığınağının savaş için gerekli düzeye erişmesini bekleyecek. 
     İşte bu süreçte, Saddam’ın ne yapacağı çok önemli. ABD’nin kararlılığını doğru anlarsa, 1441 sayılı kararın gereğini yapma yoluna gidebilir. Aksi halde, Suudiler’in "Saddam’ı sürgüne ikna" çabasının sonuç vermesi pek beklenmediğine göre , yukarıda sözünü ettiğimiz "Saddam sonrasını" hedefleyen bir harekatı durdurmak mümkün görünmüyor. 
     Ancak savaşın neler getireceğini önceden tam tamına kestirmek de, bu yazıda anlattığım, ve bir hayali, bir hazırlığı, bir diyaloğu yansıtmanın ötesinde, kağıt üzerinde pek de anlam taşımayan hesapların Irak gerçeklerine birebir uymasını beklemek de zor. 
     Zaten Ankara’nın bu diyaloğa taraf olması, Irak’a karşı olası bir harekatta devrede olma gereği duyması da, en fazla, bu belirsizlikten kaynaklı. 
     
     







Saddam’ın Irak’ı 


Açıl susam açıl 


Org. Yalman’ın ziyaretine dikkat 


Biz de geçmişte size yardım etmiştik... 


Saddam sonrasını konuşanlar 


Anayasa Mahkemesi sanki ilk defa yapıyor... 


Küresel düş kırıklığı 


Benzeri görülmemiş bir Türk tablosuydu 


Porto Alegre’de Türkiye var 


Savaş kararını Davos’ta anlarız 


Komşularla ticaret yapılamıyor 


</TEXT>
</DOC>
