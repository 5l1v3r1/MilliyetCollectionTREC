<DOC>
<DOCNO> 114187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sondun01.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi'nde, Türkiye'nin AB üyeliği için hareketlilik 
</HEADLINE>
<TEXT>

     ABD Temsilciler Meclisi'nde ''Türk dostluk grubu'' üyesi Demokrat Parti Florida Milletvekili Robert Wexler, Türkiye'nin Avrupa Birliği'ne AB girme çabalarını destekleyen ve AB'yi, Aralık ayındaki Kopenhag zirvesinde Türkiye'ye üyelik müzakereleri için tarih vermeye çağıran bir karar tasarısını Kongre'ye sundu. 
     Tasarıya, Cumhuriyetçi Parti Kentucky Milletvekili Ed Whitfield, Cumhuriyetçi Parti Texas Milletvekili Kay Granger ve Demokrat Parti California Milletvekili Tom Lantos da destek verdi. 
     Türkiye'nin Kopenhag kriterlerini karşılama çerçevesinde kabul ettiği siyasi reformların övüldüğü tasarıda, ABD'nin, Türkiye'nin AB'ye girme çabalarına destek vermeyi sürdürmesi istendi. Tasarıda, ''AB, Türkiye'nin kapsamlı siyasi ve ekonomik reformlarını tanımalı ve üyelik müzakerelerinin hemen başlaması için Türkiye'ye, Aralık ayındaki Kopenhag zirvesinde tarih vermeli'' denildi. 
     Tasarıda, jeostratejik önemi olan bölgede, Türkiye'nin sık sık kendi güvenliğini ve ekonomik istikrarını, Batı ile ilişkileri çerçevesinde riske attığı belirtildi. 
     Robert Wexler, tasarıyla ilgili açıklamasında, ''Türkiye'nin AB üyesi olması hem ABD'nin, hem de AB'nin çıkarınadır. Laik, Müslüman demokrasiye bir model olarak Türkiye, terörizme karşı savaşta ve Afganistan'ın yeniden yapılandırılmasında hem ABD'nin, hem de AB'nin en önemli müttefiklerinden biridir. Bu tasarının geçişinin, Türkiye'nin AB'ye kabulüne yol açacağından ümitliyim'' dedi. 
     
     ''TÜRKİYE'Yİ ALMAMAK KORKUNÇ HATA'' 

     Wexler, ''Bu tarihi fırsatı kaçırıp Türkiye'yi kabul etmemek AB için korkunç bir hata olacaktır. Türkiye'nin siyasi reform çabalarını görmezden gelmek yerine AB, Türkiye'yi kucaklamalı ve Ankara'ya Aralık ayındaki Kopenhag zirvesinde üyelik müzakerelerine hemen başlamak üzere bir tarih vermeli'' ifadelerini kullandı. 
     Robert Wexler'in, ABD Temsilciler Meclisi Uluslararası İlişkiler Komitesi ile bu komitenin Ortadoğu ve Güney Asya altkomitesi ve Avrupa altkomitesi üyelikleri bulunuyor. Wexler aynı zamanda, Kongre'deki ''Türk dostluk grubu''nun kurucuları arasında yer alıyor. 

     
</TEXT>
</DOC>
