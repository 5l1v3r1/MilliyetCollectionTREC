<DOC>
<DOCNO> 101507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sontur19.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de 63 yılın en sıcak günü, bugün... 
</HEADLINE>
<TEXT>

     İzmir, meteoroloji kayıtlarının tutulmaya başlandığı 1939 yılından bu yana 43 dereceyle en sıcak gününü yaşarken, hava sıcaklığı yaşamı olumsuz etkiledi. 
     Meteoroloji Bölge Müdürü Burhan Babalıoğlu, ''İzmir sadece bu ay değil temmuz ve ağustos aylarında bu kadar sıcak bir gün yaşamamış. 1958 yılında ölçülen en yüksek hava sıcaklığı 42.7 olmuş. İzmir'de bugün gölgede 43 dereceye ulaştık'' dedi. 
     Güneş altında sıcaklığın 54-55 dereceye kadar çıkabildiğine dikkati çeken Babalıoğlu, nem oranının ise yüzde 25'lere kadar düştüğünü, bu sayede sıcaklığın daha az hissedildiğini kaydetti. Mevsim ortalamasının ağustos ayında 33 derece olduğunu belirten Burhan Babalıoğlu, rüzgarın güneyden estiğini anlattı. 
     Dün gece de sıcaklığın 30 dereceye kadar yükseldiğini belirten Babalıoğlu, bu değerin de uzun yıllar ortalamasının üzerinde olduğunu, bu gece en yüksek sıcaklığın ise 28-29 derece olmasının beklendiğini kaydetti. 
     
     YARIN SICAKLIK DÜŞECEK 
     Türkiye'nin yarından itibaren Balkanlardan gelen yeni bir yağışlı sistemin etkisine gireceğini belirten Babalıoğlu, ''İzmir yağış almamakla beraber hava sıcaklığında düşüş bekliyoruz. 34-35 dereceye kadar düşecek. Hava mevsim normallerinin yine üzerinde olacak ancak, kavurucu sıcaklar olmayacak'' dedi. 
     Havanın bulutlanması sayesinde sıcaklığın daha da yükselmediğini de belirten Babalıoğlu, insan sağlığı açısından sakıncaları bulunan sıcağın, aynı zamanda nem oranının da düşük olması nedeniyle ormanlar için büyük tehlike oluşturduğuna işaret etti. 
     
     HASTANELERE BAŞVURULAR 
     Aşırı sıcak yüzünden hastanelere gelen hasta sayısında belirgin artış kaydedildi. Doktorlar, su kaybı, güneşte fazla kalma gibi nedenlere bağlı sıcaktan etkilenme şikayetlerinin çoğunun ayakta tedavi edildiğini belirtti. 
     En fazla hastanın geldiği SSK Bozyaka Hastanesi'nde, özellikle yaşlılar ve dışarıda çalışanların ''çarpıntı'', ''kendini kötü hissetme'', ''bulantı'', ''baş dönmesi'', ''sinir krizleri'' gibi şikayetlerle geldiği belirtildi. 
     Hekimler, özellikle 12.00-14.00 saatleri arasında sıcağa bağlı şikayetlerle gelen hasta sayısının 20'ye yükseldiğini, sayının sürekli arttığını bildirdi. 
     Yeşilyurt Atatürk Eğitim ve Araştırma Hastanesi Acil servisi yetkilileri ise ''Temmuz ayından bu yana günde ortalama 400 olan hasta sayımız 600'lere kadar çıktı. Bugüne özel bir artış olmamakla birlikte en yoğun günlerimizden birini yaşadık. Hastalarımızın çoğu da sıcaklığa bağlı ya da tansiyon gibi sıcaklıktan etkilenen hastalıkları olanlar''dedi. 
     Dokuz Eylül Üniversitesi Acil Servisi Araştırma Görevlisi Dr. Ersin Akay ise ''Sıcaklıktan doğrudan etkilenen 4 hastamız geldi. Ancak sıcaklığın şikayetlerini artırdığı çok sayıda hastamız oldu. Zatüree, kalp krizi, tansiyon hastaları sıcak havadan daha fazla etkileniyor'' dedi. 
     Hasta başvuruları arasında yaşlı ve çocukların sayısının daha fazla olduğunu kaydeden Akay, bol bol sıvı içmek gerektiğini, uygun beslenme ve sıcaktan korunma yöntemleri ile daha az etkilenmenin mümkün olduğunu anlattı. 
     





</TEXT>
</DOC>
