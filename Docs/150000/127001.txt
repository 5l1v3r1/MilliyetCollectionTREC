<DOC>
<DOCNO> 127001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sondun22.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Bakanlığı Sözcüsü "Masada birçok konu olacak" 
</HEADLINE>
<TEXT>

     ABD Hazine Bakanlığı Müsteşarı John Taylor ile Dışişleri Bakan Yardımcısı Marc Grossman'ın Ankara ziyaretinin, Türkiye'ye Irak bağlantılı ekonomik yardım konusunda yoğunlaşacağı, Amerikalı yetkililer tarafından da doğrulandı. ABD Başkanı George Bush yönetiminin bir yetkilisi de ziyarette ağırlık noktasının destek paketi üzerinde olacağını ifade etti. 
     Hazine Bakanlığı Sözcüsü Tony Fratto, açıklamasında, Taylor'un Türk hükümetinin davetlisi olarak Ankara'ya gitmekte olduğunu belirterek, ''Masada görüşecek birçok konu olacak. Ekonomik reformları ilgilendiren birçok mesele olacak'' dedi. 
     Sözcü, ziyaretin bir-iki gün sürmesinin beklendiğini kaydetti. 
     ABD'de istifa eden Hazine Bakanı Paul O'Neill izinde olduğundan ve onun yerine Başkan Bush tarafından aday gösterilen John Snow henüz senato onayını almadığından, hazinenin ''iki numaralı adamı'' konumundaki Taylor, fiilen bakanlık görevini yürütüyor. 
     ABD Dışişleri Bakanlığı'nın ''3 numaralı adamı'' olan Grossman da geçen haftalarda Savunma Bakan Yardımcısı Paul Wolfowitz ile Türkiye'yi ziyaret etmişti. 
     Bu arada Amerikan diplomatik kaynakları da Dışişleri Bakanı Yaşar Yakış ile ABD Dışişleri Bakanı Colin Powell arasında bugün, ziyareti konu alan bir telefon görüşmesi yapıldığı haberlerini doğruladı. 
     





</TEXT>
</DOC>
