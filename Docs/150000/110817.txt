<DOC>
<DOCNO> 110817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur12.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi seçim kararı nedeniyle mutsuz... 
</HEADLINE>
<TEXT>

     SP Genel Sekreteri Suat Pamukçu, seçimlerde mükerrer oyların önlenmesine yönelik eksikliklerin giderilemediğini, bu nedenle ''hileli bir seçime gidildiğini'' ileri sürdü. 
     Pamukçu, parti genel merkezinde düzenlediği basın toplantısında, Türkiye'nin yasak ve yasaklılarda dolu bir seçim yapacağını, milyonlarca seçmenin oyunun zayi olacağını söyledi. 
     SP'nin birkaç kişi için değil, milyonlarca kişinin oy verme hakkının elinden alınmaması için mücadele verdiğini anlatan Pamukçu, Meclis'in tatile girmesiyle Seçim ve Siyasi Partiler kanunlarında değişiklik imkanının ortadan kalktığını kaydetti. 
     Yüksek Seçim Kurulu YSK Başkanı Tufan Algan'ın ''Kim 18 yaşında, nerede oy kullanacağını bilmiyoruz. İlçe seçim kurullarıyla bağlantımız kopuk. Bu eksiklikler seçimlerde hatalara yol açıyor. Mükerrer oy taraması yapmamız lazım ama yapamıyoruz'' dediğini ifade eden Pamukçu, ''YSK Başkanı'nın bu ifadeleri bu seçimlere hile karıştığının açık bir delilidir. Dolayısıyla gideceğimiz seçim hileli bir seçim olacaktır'' diye konuştu. 
     Son seçime katılmayan partilerin seçim kurullarında temsil edilmemesinin de haksızlık olduğunu, hak ve hürriyetler konusundaki eksiklikleri gidermek üzere Meclis'te mücadele verdiklerini dile getiren Pamukçu, şunları söyledi 
     ''Dün Meclis'te biz bu hakları korumak için çaba sarfettik ama mesele bitmiş değildir. Meşru olan her zeminde ve her zaman biz bu hakları savunmaya devam edeceğiz. Yarın da bu hakları sandıkta savunacağız, sandıkta bu mücadeleyi vereceğiz.'' Pamukçu, Meclis'in yeniden olağanüstü toplanması konusunda partisinin bir girişiminin olup olmayacağına ilişkin soruyu yanıtlarken, ''Şu anda herhangi bir çalışmamız yok ama yarın Meclis'te böyle bir imkan doğarsa bu hakları savunmayacak mıyız Böyle bir şey olmaz'' dedi. 
     Pamukçu, Irak'a olası bir müdahale nedeniyle Meclis'in olağanüstü toplanmasının gündeme gelmesi halinde SP'nin nasıl bir tavır içinde olacağının sorulması üzerine, ''Bizim dışımızda, karar alınması yönünde yeniden Meclis toplantıya çağrılır da böyle bir karar talep edilir, desteği istenirse Irak'a yapılacak müdahaleye açıkça karşı çıkarız. Müdahaleyi ülkenin menfaatlerine uygun bulmuyoruz'' diye konuştu. 
     





</TEXT>
</DOC>
