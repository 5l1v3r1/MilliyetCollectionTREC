<DOC>
<DOCNO> 136220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur08.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beykoz'da honduras bandralı gemi karaya oturdu... 
</HEADLINE>
<TEXT>

     Honduras bandıralı kereste taşıyan ''Agios Dimitrios 7'' adlı kuru yük gemisi, Karadeniz'deki olumsuz hava koşulları nedeniyle sürüklenerek Beykoz yakınlarında karaya oturdu. Geminin 17 mürettebatı kurtarıldı. 
     A.A muhabirinin Kıyı Emniyeti ve Gemi Kurtarma İşletmeleri Genel Müdürlüğü'nden aldığı bilgiye göre, Sivastopol Limanı'ndan yüklediği kerestelerle İstanbul Boğazı'nın Karadeniz girişine gelen Honduras bandıralı ''Agios Dimitrios 7'' adlı 99 metre uzunluğundaki 3 bin 435 grostonluk kuru yük gemisi, 3 gün önce sürüklendiğini belirterek Türk makamlarından yardım istedi. 
     Bunun üzerine bir kurtarma gemisinin yardıma gittiği ''Agios Dimitrios 7''nin kaptanı, bu kez yardıma ihtiyacı olmadığını bildirerek kurtarma ekiplerini geri çevirdi. 
     Ertesi gün Marmara'ya çıkmak için İstanbul Boğazı'na giriş izni isteyen kuru yük gemisinin su ve yakıtının olmadığı, 2 demirinin bulunmadığı, düzensiz yüklendiği ve yaklaşık 8 derece eğri durduğu belirlendi. 
     İstanbul Boğazı'na girmeden önce eksikliklerini gidermesi istenen geminin, sahil boyunca dolaşarak kerestelerden bazılarını denize attığı da tespit edildi. 
     Son olarak bugün saat 05.30 sıralarında yeniden yardım çağrısında bulunan Honduras bandıralı geminin, Karadeniz'deki olumsuz hava koşulları nedeniyle sürüklenerek Beykoz Celara Küçükkum Mevkii'nde kayalık alana oturduğu anlaşıldı. 
     Bölgede yaklaşık 6 metre yüksekliğindeki dalgalar nedeniyle gemiye denizden yardım ulaştıramayan Türk makamları, kıyıdan kurdukları raylı sistem sayesinde saat 10.30 sıralarında 17 mürettebatı tahliye etti. 
     Kıyıya çıkartıldıklarında gemide hastalandıkları anlaşılan 2 kişi, ambulansla Beykoz Devlet Hastanesi'ne kaldırıldı. 
     





</TEXT>
</DOC>
