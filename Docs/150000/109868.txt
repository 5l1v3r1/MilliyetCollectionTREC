<DOC>
<DOCNO> 109868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sondun06.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Washington'da "21. yüzyılda yeni sol"u anlattı 
</HEADLINE>
<TEXT>

     Eski Devlet Bakanı Kemal Derviş, Washington'da "Center for Global Development" adlı düşünce kuruluşunda, globalizasyon ve bağımsızlık konulu bir konuşma yaptı. 
     Derviş, konuşmasında, ağırlıklı olarak "21. yüzyılda yeni sol" kavramını işledi. Derviş, bugün dünyada "sosyal liberal sentez" kavramının geçerli olduğunu belirterek, 21. yüzyılda solda olmanın, artık her şeyi global bağlamda ele almak olduğunu kaydetti. 
     Kemal Derviş, kamu politikalarının, üretilen fikirlerle geliştirilebileceğine inananların, global seviyede düşünmesinin önemli olduğunu belirterek, krizlere ulus seviyesinde değil global seviyede yaklaşmak gerektiğini söyledi. 
     Uluslararası sermaye piyasalarının çalışma şekli yüzünden, ekonomik krizlerin, 4'le çarpıldığını belirten Derviş, bu çerçevede uluslararası mekanizmaların oluşturulmasının önemine işaret etti. Derviş, Uluslararası Para Fonu IMF gibi kuruluşların da bu anlayışla güçlendirilmesi gerektiğini söyledi. 
     Derviş, "Solda olmak kamu politikalarına inanmaktır. IMF'yi lağvetmek değildir. Tam tersine daha güçlendirmektir" dedi. 
     





</TEXT>
</DOC>
