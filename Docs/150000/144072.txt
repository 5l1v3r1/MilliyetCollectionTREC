<DOC>
<DOCNO> 144072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/guncel/gun04.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen atama esasları yeniden düzenlenecek 
</HEADLINE>
<TEXT>
Fen-Edebiyat mezununa iyi haber 
Öğretmen atamasında, Eğitim Fakültesi mezunlarının önceliğine son verilecek. Tek şart formasyon olacak. Bakan Çelik, "Formasyon verecek üniversiteler belirlenecek" dedi 
     BAHAR ATAKAN Ankara 

     "Öğretmen okulu mezunu" Milli Eğitim Bakanı Hüseyin Çelik, öğretmen atamasında yaşanan eğitim ve Fen-Edebiyat Fakültesi ayırımını sona erdirecek. Atamada, Eğitim Fakültesi mezunlarının önceliğine son verilecek. Formasyon eğitimli Fen-Edebiyat Fakültesi mezunlarıyla, Eğitim Fakültesi mezunları eşit koşullarda değerlendirilecek. Mezunlarda sadece formasyon şartı aranacağı belirtilirken, Çelik, "Formasyon verecek üniversiteler belirlenecek" dedi. 
     
     TTK çalışmaya başladı 
     Çelik’in talimatıyla çalışma başlatan Talim ve Terbiye Kurulu, öğretmen atama esaslarını düzenleyen 340 sayılı kararı yeniden düzenleyecek. Mevcut kararda "atamalarda öncelik hakkı" Eğitim Fakültesi’nin öğretmenlik programından mezun olana tanınıyor. Karar, Öğretmenlik formasyonu alan Fen-Edebiyat Fakültesi mezunlarının da Eğitim Fakültesi mezunlarıyla aynı koşullarda atamalarının yapılmasını sağlayacak şekilde değiştirilecek. Ayrıca, yüksek lisans yapan Fen-Edebiyat Fakültesi mezunlarının da atamaları yapılacak. 
     
6 bin kişiyi ilgilendiriyor      Öğretmenlik formasyonu alan 11 bin Fen -Edebiyat Fakültesi mezunundan 5 bin 700’ü, eski bakan Necdet Tekin döneminde atandı. Karar, yaklaşık 6 bin kişiyi ilgilendiriyor. Milli Eğitim Bakanlığı’nın aldığı bir karar uyarınca, 1 Haziran 2000’den itibaren sadece Eğitim Fakültelerinin bazı programlarından mezun olanlar için sertifika programı açılıyor. 
     



 GÜNCEL 

































</TEXT>
</DOC>
