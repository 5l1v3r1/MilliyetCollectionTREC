<DOC>
<DOCNO> 111463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sondun12.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız petrol tankerinde patlama 
</HEADLINE>
<TEXT>

     Yemen açıklarında Fransız petrol tankerinde petrol sızıntısı nedeniyle patlama meydana geldi. Patlamanın bir saldırı sonucu olup olmadığı araştırılıyor. 
     Yemenli yetkililer, Aden Körfezi'ndeki Mina El Dabah limanı açıklarında meydana gelen olayda, ''Limburg'' adlı tankerdeki 25 mürettebatın 11'inin kurtarıldığını, yangının sürmekte olduğunu açıkladı. 
     Petrol endüstrisinden bir kaynak da, İran'dan gelen ve daha fazla petrol yükleyecek olan tankerde 397 bin varil ham petrol bulunduğunu, önemli miktardaki ham petrolün denize yayıldığını söyledi. 
     Bir Fransız diplomat ise, tankerde meydana gelen patlamanın saldırı sonucu olabileceğini söyledi. 
     Fransa'nın Sana Konsolos Yardımcısı Marcel Goncalves, ''Hadramut bölgesinde kıyıya yanaşmaya hazırlanan tankere, patlayıcı dolu küçük bir teknenin çarptığını'' belirtti. 
     Ekim 2000'de Yemen'in Aden limanında yakıt ikmali yapan USS Cole savaş gemisine bombalı saldırı düzenlenmiş, 17 Amerikalı denizci ölmüştü. 
     





</TEXT>
</DOC>
