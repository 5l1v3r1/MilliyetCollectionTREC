<DOC>
<DOCNO> 124275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/ekonomi/eko01.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD B planımız yok 
</HEADLINE>
<TEXT>

TÜSİAD Başkanı Özilhan, Kopenhag Zirvesi’nden müzakere tarihi çıkmaması durumunda B planı uygulanacağını açıklayan Başbakan Abdullah Gül’ü uyardı "Bu işin B planı yok." 
     ANKARA Milliyet 

     Kopenhag Zirvesi’nden müzakare tarihi çıkmaması durumunda B planı uygulanacağını açıklayan Başbakan Abdullah Gül’ü TÜSİAD Başkanı Tuncay Özilhan uyardı. Müzakere tarihinin 2005 olarak belirlenmesine tepki verilmemesi gerektiğini belirten Özilhan, "Bu işin B planı yok" dedi. 
     Özilhan, Ankara’da düzenlenen TÜSİAD kokteylinde AB ile ilgili olarak "Karar ne çok sevindirmeli. Ne de çok üzülmeliyiz. Çünkü çok yapacağımız iş var. Türkiye, Helsinki’den beri 18 ay hiçbir şey yapmadı. Almanya’nın Başbakanı Gerhard Schröder, görüşmemizde 2005 Temmuz tarihini açıkça söyledi. Biz de üye sayısının 25’e çıkmadan tarih verilmesi gerektiği mesajını verdik. Ancak 2005 de işin sonu demek değil. Çok büyük reaksiyon gösterilmeli" şeklinde konuştu. 
     Özilhan, "Bu işin B planı yok. Bu geçmişte söylendi. Orta Asya’dır, Rusya’dır, NAFTA’dır. Bunlar zaten olmalıdır. Japonya da, Orta Doğu da olmalı. AB olsun, dünya ile ilişkimizi keselim değil. Türkiye soğukkanlı olmalı. Kaybedilen 18 ay diye yorumlayabiliriz" dedi. 
     
     Zirve’nin gölgesi düştü 
     Siyaset dünyasının Zirve nedeniyle Kopenhag’a taşınması TÜSİAD’ın Ankara’da düzenlediği kokteyle de yansıdı. Geçtiğimiz yıllarda siyasilerin akın ettiği kokteyl, bu yıl Kopenhag Zirvesi nedeniyle sönük geçti. Yeni hükümetin bakanlarıyla tanışmak isteyen TÜSİAD üyesi işadamları ise bu yıl katılım rekoru kırdı. Kokteyle TBMM Başkanı Bülent Arınç, YTP Genel Başkanı İsmail Cem, Devlet Bakanı Kürşad Tüzmen, Adalet Bakanı Cemil Çiçek ile çok sayıda işadamı ve bürokrat katıldı. Kokteyle yoğun ilgi gösteren TÜSİAD üyeleri, bugün Ankara’da düzenlenecek YİK toplantısına 100’den fazla üyenin katılacağını ve bu sayının geçtiğimiz yıllarda ise en fazla 70 olduğunu belirttiler. 
     
     "Yüzde 45 unutulmasın" 
     Tuncay Özilhan, dünkü kokteyl öncesinde TÜSİAD Yüksek İstişare Konseyi Başkanı Muharrem Kayhan ve işadamı Sakıp Sabancı’yla birlikte Cumhurbaşkanı Ahmet Necdet Sezer, TBMM Başkanı Bülent Arınç ve CHP Genel Başkanı Deniz Baykal’ı da ziyaret etti. 
     Özilhan, Arınç’ı ziyaretinde, 3 Kasım’da Türkiye’de yeni bir yapılanma oluştuğunu, uzun zamandır arzulanan siyasi istikrarın sağlandığını söyledi. Sosyal demokrat muhalefetin denetim için önemli olduğunu bildiren Özilhan, "Yüzde 45 bir oran dışarıda kaldı, bunun da tabi önümüzdeki dönemde bir uzlaşmacı çerçeve içinde göz önüne alınması faydalı olur inancındayız" dedi. 
     
Sabancı Kaderimizi 40 günde belirledik      Kokteylde Kopenhag Zirvesi için işadamı Sakıp Sabancı, "Koalisyonlara mahkum olmuştuk. Onun için de birileri frene basıyordu. Hükümet 40 gün içinde 40 yıldır alnımıza yazılan kararı değiştirmeye çalıştı. AB kısa sürede tarih vermeli. 40 yıldır sürün Allah süründük" dedi. Devlet Bakanı Kürşad Tüzmen ise tarih için pazarlıkların son ana kadar devam edeceğini belirterek, "Biz daha kuvvetli bir noktada bulunuyoruz. Şu anda AB’nin işi daha zor, kafası çok karışık" dedi. 
     
Başkanlık 15 gün içinde belli olur      Özilhan, TÜSİAD’a yeniden başkan adayı olup olmayacağı yönündeki bir soruya, "Herkes performans gösterdi, benden sonra da gösterecekler. Çalışma devam ediyor. Bir 10 - 15 gün içinde belli olur" şeklinde cevap verdi. Özilhan, başkanlık süresinin 3 yıla çıkarılması konusundaki bir soruya da "Bu önceki bir proje idi. Bir başkan geliyor, işi öğreniyor, tam performansını verirken gidiyor. Bu iş de zor bir iş. İkinci dönem yapılması zor geliyor. 3 sene olursa son sene performans verir, o arada diğer aday hazırlanır" dedi. 
     



 EKONOMİ 



















</TEXT>
</DOC>
