<DOC>
<DOCNO> 122319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sonspo13.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun koşulara başladı... 
</HEADLINE>
<TEXT>

     Gençlerbirliği beraberliğiyle ligde liderlikten olan Beşiktaş'ta gözler Elazığspor'la yapılacak Türkiye Kupası 2. kademe maçına çevrildi. 
     Siyah-beyazlılar, Elazığspor maçının hazırlıklarına bugün başlarken, Teknik Direktör Mircea Lucescu yönetiminde BJK Nevzat Demir Tesisleri'nde gerçekleştirilen idmanda kondisyon ve taktik ağırlıklı bir çalışma yapıldı. 
     Gençlerbirliği maçında 90 dakika forma giyen futbolcular koşunun ardından idmanı bırakırken, diğerleri ise dar alanda minyatür kale maç oynadı. 
     Bu arada, İlhan Mansız antrenmana köpeği ile gelirken, çalışma sırasında koşu yapan golcü futbolcuya köpeği de sahada eşlik etti. 
     Antrenmana, sakatlıkları bulunan Tayfur, Serdar ve Sergen katılmadı, Kaan Dobra ise salonda çalıştıktan sonra bir süre sahada koşu yaptı. 
     
     AHMET DURSUN HAZIRLIKLARA BAŞLADI 
     Sakatlığı nedeniyle uzun süredir takımdan ayrı kalan ve dün Almanya'dan dönen Ahmet Dursun, bugün koşulara başladı. 
     Antrenman sırasında tek başına koşu yapan Ahmet Dursun'un Elazığspor ve Galatasaray maçlarında forma giyemeyeceği, Dinamo Kiev'le oynanacak UEFA Kupası 3. tur karşılaşmasına yetiştirilmeye çalışıldığı bildirildi. 
     
     3 FUTBOLCU ELAZIĞ'DA YOK 
     Beşiktaş Kulübü Doktoru Ayhan Optur, sakatlıkları bulunan Tayfur, Kaan Dobra ve Zago'nun Elazığ'a götürülmeyeceklerini söyledi. 
     Optur, Tayfur'un dünkü maçta sırtına aldığı darbe nedeniyle ağrılarının sürdüğünü, Zago'nun sol dizinin arkasında ağrılar bulunduğunu, Kaan Dobra'nın da sakatlığının henüz geçmediğini belirterek, bu üç oyuncunun da Elazığspor karşısında forma giyemeyeceğini açıkladı. 
     Sergen'in de bugün kontrol amacıyla MR'ının çekileceğini ifade eden Optur, bu futbolcunun Elazığspor maçında oynayıp oynamayacağına Lucescu'nun karar vereceğini sözlerine ekledi. 
     
     KALE GÖKSEL'İN 
     Elazığspor maçında Cordoba'yı dinlendirmeyi düşünen Lucescu'nun kalede Göksel'e şans tanıyacağı öğrenildi. 
     Kaleci antrenörü Erdinç Erol, Elazığspor karşısında Cordoba'yı dinlendirerek Göksel'e şans vermeyi düşündüklerini ifade etti. 
     
     ELAZIĞ YOLCULUĞU YARIN 
     Beşiktaş, 4 Aralık Çarşamba günü Elazığspor'la oynayacağı Türkiye Kupası maçı için yarın bu şehre gidecek. 
     Sabah BJK Nevzat Demir Tesisleri'nde çalışacak olan siyah-beyazlılar, öğlen saatlerinde uçakla Elazığ'a hareket edecekler. 
     





</TEXT>
</DOC>
