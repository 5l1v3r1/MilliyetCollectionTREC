<DOC>
<DOCNO> 146912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/siyaset/asiy.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban sorununu bereyle çözdüler 
</HEADLINE>
<TEXT>

Türban nedeniyle geçen yıl çeşitli eylemlere sahne olan Marmara Üniversitesi İlahiyat Fakültesi’nde, öğrenciler bu yıl türban üzerine taktıkları bereyle içeri rahatça giriyor 
     SİBEL KAHRAMAN İstanbul 

     Marmara Üniversitesi İlahiyat Fakültesi türban krizinin merkeziydi. Şubat 2001’de İlahiyat Fakültesi Dekanı Prof. Dr. Zekeriya Beyaz’ın, türban taraftarı bir öğrenci tarafından bıçaklanmasından sonra bu fakültede gerginlik daha da tırmandı. İlahiyat Fakültesi’nde okuyan kız öğrencilerin türbanla okula alınmamaları nedeniyle geçen öğretim yılı süresince gerginlikler devam etti. Bunca olayın, protestoların ardından yıl bitti. Pek çok öğrenci final sınavlarına türbanlarını çıkarmadıkları için giremedi. Fakülte Dekanı Prof. Dr. Zekeriya Beyaz’ın verdiği bilgiye göre de, yaklaşık 200 öğrenci türban nedeniyle sınıfta kaldı. 
     Uzun süre eylemlerin merkezi olan Marmara İlahiyat Fakültesi bugün sakin günler geçiriyor. Bunun nedeni ise türban sorununun fiilen ortadan kaldırılması. Öğrenciler türbanlarının üzerine taktıkları bereler sayesinde ön kapıdan içeri girip sınıflarına gidebiliyor. Daha önce türbanlı öğrencileri tek tek ikaz eden görevliler, öğrenciye müdahale etmiyor. 
     
     Beyaz Yasağı deliyorlar 
     Marmara Üniversitesi İlahiyat Fakültesi Dekanı Prof. Dr. Zekeriya Beyaz, türban ve başörtüsü takmanın yasak olduğunu belirterek, şöyle dedi 
     "Şapkayla girmek mümkün. Fakat bazı öğrenciler şapkayla girdikten sonra tuvalette türbanını bağlıyor. Üstüne de şapkasını tekrar takıyor. Biz bunları takip ediyoruz, güvenlik görevlileri dolaşıyor ama binlerce insanı bir noktada toparlayamıyoruz. Yasağı bir türlü deliyorlar. Bu öğrencilerin cezaları, isimlerini tespit edip disiplin kuruluna vermek. Ancak tespit çok zor. Bu, hocanın ve güvenlik personelinin görevi değil. Burada bir boşluk var. Eğer bir memuru gönderirseniz, erkek öğrenciler kızların çevresine toplanıyor. İş kavgaya, protestoya dönüyor." 
     
     Anayasa Mahkemesi kararı 
     Türban yasağının Anayasa Mahkemesi kararı olduğunu kaydeden Beyaz, "Anayasa Mahkemesi kararına bağlı olarak üniversite yönetmeliğine de aktarılmıştır. Türban konusunda ne hükümetin, ne de bir başkasının bize emri geçer. Üniversite kanunu ne ise o burada işler" diye konuştu. 
     


SİYASET 





















</TEXT>
</DOC>
