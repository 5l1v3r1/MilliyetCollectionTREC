<DOC>
<DOCNO> 142237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/soneko20.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Rumlar, Kıbrıs Türklerini istemediklerini belli etti 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Rumlar, yüzde 96 katılım oranı ile gerçekleştirilen son seçimlerde bir EOKA teröristini başkan seçerek, Kıbrıs Türkleri ile birlikte yaşamak istemediklerini net bir şekilde ortaya koymuşlardır'' dedi. 
     Hisarcıklıoğlu, İktisadi Kalkınma Vakfı İKV 39. Genel Kurul Toplantısı'nda yaptığı konuşmada, Avrupa Birliği'nin, Kopenhag zirvesinde müzakerelere başlama açısından Türkiye'nin beklentilerini karşılamadığını söyledi. 
     AB'nin, büyük ölçüde 2004 yılı Mayıs ayındaki katılımlara yoğunlaşacağının açık olduğunu, dolayısıyla ilk aşamada aday ülkelerdeki referandumlar, daha sonra katılım anlaşmalarının onaylanma sürecine öncelik vereceğinin kesin olduğunu belirten Hisarcıklıoğlu, özellikle bu dönemde Avrupa kamuoyuna dönük etkinliklerde sadece AB'den sağlanacak desteğe dayanılmasının başarı şansını azaltacağını, bu açıdan sivil toplum kuruluşlarına önemli sorumluluklar düştüğünü vurguladı. 
     Kıbrıs konusunda dün yaşanan gelişmelere de değinen Hisarcıklıoğlu, şunları kaydetti 
     ''Avrupa başkentlerinde az da olsa bir kısım iyi niyetli kişilerin Kıbrıs'ın AB üyeliğinin çözüm için katalizör rolü oynayabileceği konusunda yanlış bir noktadan yola çıkmalarıyla başlayan, ancak adada çözüm olsa da olmasa da Rumların üye olabileceği kararıyla Rumları uzlaşmaz bir tutum almaya teşvik eden Avrupa Birliği, kuruluşundan bu yana en vahim ve fevkalade olumsuz sonuçları olabilecek bir hataya imza atmış olmaktadır. 
     AB, uluslarüstü bir kuruluş olmakla birlikte uluslararası hukukun üstünde değildir. AB, Türkiye'nin taraf olduğu uluslararası anlaşmaları yok farz ederek, Türkiye'nin haklarını göz ardı etmekle büyük bir hata yapmaktadır. Meşru anayasası dahi olmayan adada, her iki halk arasında çatışmaları önlemek üzere BM Barış Gücü askerlerinin görev yaptığı, Kopenhag siyasi kriterlerinden hiçbirine uymayan bölünmüş bir ülkeyi AB'ye tam üye yapmaya kalkışmakla AB, hiçbir şey kazanmayacak, aksine bölgeyi büyük bir krize sürükleyecektir.'' Hisarcıklıoğlu, Yunanistan'ın veto tehdit ve şantajıyla güney Kıbrıs'ın üyeliğini gerçekleştirmeye çalışmasına, AB'nin gerekli direnişi hala gösterebileceğini söyledi. 
     
     AB, YUNAN TARAFINDAN KULLANILIYOR 
     ''Eğer Rumlar AB'ye üye olmak istiyorlarsa, bunun artık tüm adayı temsilen olamayacağı vurgulanmalıdır'' diyen TOBB Başkanı, şöyle devam etti 
     ''Avrupa Birliği, Yunan 'megalo idea' sının gerçekleştirilmesinde Atina tarafından çok kötü bir şekilde kullanılmaktadır. Avrupa Birliği'ni sağduyuya davet ediyor ve bu tür şantaj ve baskı yöntemleriyle Türkiye'nin ve Kıbrıslı Türklerin anlaşmalardan kaynaklanan haklarının ortadan kaldırılması hevesinden vazgeçmeleri gerektiğini önemle hatırlatmak istiyorum. 
     Rumlar, yüzde 96 katılım oranı ile gerçekleştirilen son seçimlerde bir EOKA teröristini başkan seçmekle, zaten Kıbrıs Türkleri ile birlikte yaşamak istemediklerini net bir şekilde ortaya koymuşlardır. Rumların yüzde 75'i, Türklerle birlikte yaşamak istemediklerini ifade etmektedir.'' 2 tarafın egemen eşitliğinin kabul edilmesi ve 2 bölgeliliğin sağlanmasıyla çözüme ulaşılabileceğini belirten Hisarcıklıoğlu, ''Eğer AB çözüm bulmak istiyorsa, Rum tarafı üzerinde baskı yapmak gerektiğini unutmamalıdır. Adada çözüm olmamasının müsebbibi 'Çözüm olsa da olmasa da Rumları üye alacağız' diyen Avrupa Birliği'dir'' diye konuştu. 
     Hisarcıklıoğlu, AB tam üyeliği sürecinde yapılması gereken çalışmalara da dikkati çekerek, reform sürecinin tavizsiz sürdürülmesi gerektiğini bildirdi. 
     Bu kapsamda, Kopenhag siyasi kriterlerinin tamamının yerine getirilmesinin hükümetin temel öncelikleri arasında olması gerektiğini dile getiren Hisarcıklıoğlu, geçmiş dönemde AB ile ilgili çalışmalarda kamuda yaşanan karmaşa ve koordinasyon eksikliğinin de giderilmesi gerektiğini kaydetti. Hisarcıklıoğlu, AB kurumları ve üye devlet hükümetleri nezdinde yoğun bir bilgilendirme ve ikna kampanyası uygulanmasını istedi. 
     





</TEXT>
</DOC>
