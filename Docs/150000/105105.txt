<DOC>
<DOCNO> 105105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/yazar/cemal.html </URL>
<DATE> 2002/09/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türkiye’nin 3 Kasım seçiminde yırtması için... 
</HEADLINE>
<TEXT>

     Türkiye kritik bir kavşakta Her bakımdan öyle. Ekonomisiyle, iç ve dış ilişkileriyle 3 Kasım’ı gözlüyor. Herkes frene basmış durumda. Seçim sandığından ne çıkacak diye bekliyor. 
     3 Kasım bir fırsat olabilir. 
     Ve bu fırsat iyi kullanılırsa, emin olun, Türkiye yırtar. 
     Çünkü iyi bir noktadayız 
     Ekonomide yapısal değişim açısından son bir buçuk yılda çok önemli adımlar atıldı. Siyaset eskisi gibi devlet kasasına elini daldıramıyor. Kamu bankalarını babasının çiftliği gibi kullanamıyor. 
     Bankacılık reformuyla, Merkez Bankası’nın bağımsız kılınmasıyla ekonomi yönetiminde çağı yakalamaya başladık. Oy avcılığı için banknot matbaasını çalıştırmak, yani popülizm tarihe karışıyor. 
     Bunlar gerçekten önemli gelişmeler. 
     Bol kepçe devri bitti 
     Artık hesap kitap var. Mali disiplin ağır basıyor devlet işlerinde. Disiplini sistemli hale getirecek, yani kurumsallaştıracak kurallar bütünü gerçekleşme yolunda. 
     Bir başka deyişle 
     Türkiye enflasyondan tümüyle kurtulup istikrarlı ekonomik büyümeye geçebilir. Dış kaynak akışını, yabancı sermaye yatırımlarını hızlandırabilir. Böylece borç belası’ndan kurtulabilir, aş ve iş sorununu çözebilecek bir raya oturabiliriz. 
     Bu bir hayal değil. 
     Her şey 3 Kasım’a bakıyor. 
     Sandıktan istikrar çıkacak mı 
     Güçlü hükümet gelecek mi 
     Ekonomide olduğu gibi Avrupa Birliği’yle ilişkilerde de iyi bir noktadayız. Özellikle Ağustos ayı başında parlamentodan geçen AB uyum yasaları Türkiye’yi AB’ye hiç bugünkü kadar yaklaştırmadı. 
     Evet, hala ince uzun bir yoldayız. İç ve dış engeller var. Ancak reformcu adımlar devam eder, Kıbrıs’ta olmadık hatalar yapılmazsa, yıl sonunda AB’den üyelik için müzakere tarihi alabiliriz. 
     AB artık kolay kaçamaz. 
     Ama bu da 3 Kasım’a bakıyor. 
     Yani güçlü ekonomiye geçiş programını ciddiyetle uygulayacak, AB ile ilişkilere kararlılıkla asılacak bir hükümetin seçim sandığından çıkması şart 
     Dış konjonktür de olumlu. 
     11 Eylül lehimize işliyor. 
     Amerika’yla ilişkilerimiz belki de son çeyrek yüzyılın en iyi dönemini yaşıyor. 11 Eylül’le birlikte Irak kartı’nı da akıllıca oynayacak bir Türkiye, arkasına Amerikan desteğini alarak Avrupa hedefini çok daha çabuk vurabilir. 
     Güçlü ekonomi... 
     AB’ye üyelik... 
     Yani aş ve iş... 
     Demokrasi ve hukuk devleti... 
     Kısacası çağı yakalamak... 
     Bunlar hayal değil. 
     Elimizi kararlılıkla uzatırsak, hepsini avcumuzun içine alabiliriz. 
     Türkiye, tarihin kendisini sollayıp geçmesine izin vermeyecek kadar köklü bir tarih bilincine sahip, güçlü ve büyük bir ülke. 
     Eğer oylarımızı boşa atmaz, iyi kullanırsak, 3 Kasım seçimleri altından bir fırsat olabilir Türkiye’nin yırtması için... 
     
     







Vardikara geliyor, tasasından ölüyor... 


Rus mizahı 


Erdoğan’ın adaylığı 


Türkiye’nin 3 Kasım seçiminde yırtması için... 


Ufukta bulutlar 


Paşa, Efes’te olsaydı... 


Üniversiteler özgür mü 


Nereden, nereye baktığınıza bağlı... 


Kadın koalisyonu girişimi 


Ömer Uluç Türkbükü’nde müze kuruyor 


Dünyanın öldüren sessizliği 


Devlet borcunda gerçekler ve tevatür 


Balık mevsimi başladı 


Sanayici Ar-Ge’ye küskün’ 


</TEXT>
</DOC>
