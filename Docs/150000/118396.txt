<DOC>
<DOCNO> 118396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/yazar/cemal.html </URL>
<DATE> 2002/11/12/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tayyip Erdoğan başbakan olmalı 
</HEADLINE>
<TEXT>

     Tayyip Erdoğan partisini iktidara taşıyan bir lider. AKP’nin 3 Kasım seçim zaferine damgasını vurdu. Koalisyonlar döneminin sonunu getirdi. Partisinin TBMM çatısı altında tek başına hükümet kuracak rahat bir çoğunluğu elde etmesiyle, Türkiye’de istikrarlı bir dönemin kapısı da aralanmış oldu. 
     Ama başbakan olamıyor. 
     Bu çarpıklığı düzeltmek şart. 
     Eğer Türk siyasal yaşamının normalleşmesini gerçekten, içtenlikle istiyorsak başka çare yok. Liderlik koltuğunda oturacak, seçim kazanacak, partisini tek başına iktidara getirecek, ama kendisi başbakan olamayacak. 
     Haklı değil. 
     Demokratik değil. 
     İstikrara katkı da değil. 
     Oysa, öyle bir noktadayız ki, davul da tokmak da artık AKP liderinde olmalı... 
     Bu noktaya nasıl gelindi 
     Tayyip Erdoğan bir şiir okudu, hapse atıldı. Ve ömür boyu siyaset yasağına çarptırıldı. Cezasını çektikten sonra yasa değişti, mahkum olduğu suç ortadan kalktı. 
     Fakat Anayasa değişmediği için seçimlere katılamadı. Milletvekili olmadığı için de şimdi başbakan olamıyor. 
     Çare 
     Anayasa’yı değiştirmek... 
     Ama nasıl 
     Tayyip Erdoğan’la kurmaylarının üstünde durdukları bir formüle göre, Anayasa’yı değiştirmek ve milletvekili olmayan bir kişinin de Cumhurbaşkanı tarafından başbakan olarak atanabilmesi... 
     Cumhurbaşkanı Sezer’le CHP lideri Baykal buna karşı çıkıyorlar. TBMM dışından başbakan atama yolunun açılmasını rejim, hukuk ve demokrasi açısından sakıncalı buluyorlar. 
     Haklı, yerinde bir tutum. 
     Öyle anlaşılıyor ki, CHP lideri Baykal daha makul, rejimin özünü zorlamayan, iktidarla muhalefet arasında tansiyon yaratmayacak, Çankaya’yla ilişkileri germeyecek bir formül üstünde duruyor. 
     Şöyle özetlenebilir 
     Anayasal ve yasal düzenlemelerle Tayyip Erdoğan’ın dışarıdan başbakan yardımcısı olarak Bakanlar Kurulu’na girmesi... Daha sonra bir ara seçim ile Tayyip Erdoğan’ın milletvekili seçilerek Başbakanlık koltuğuna oturması... 
     Yalnız CHP lideri, anlaşılan, bu formülün bir paket olarak TBMM’ye getirilmesinden yana. 
     Jet Fadıl rezaletlerine son verecek, yani milletvekili dokunulmazlıklarını sadece siyasal sorumlulukla sınırlayacak anayasal düzenlemeler ve siyasal suç kavramını rafa kaldıracak yasal adımların bu pakette yer almasını istiyor. 
     Bir de seçimlerin beş yıl yerine dört yılda bir yapılmasının daha doğru olacağını belirtiyor CHP lideri. 
     Bunlar makul öneriler... 
     Tabii şu da akla geliyor 
     Tayyip Erdoğan’a Başbakanlık yolunu açacak anayasal ve yasal değişiklikler, Türkiye’nin Avrupa Birliği yolundaki taşların temizlenmesiyle, yani Kopenhag kriterleri’nin yerine getirilmesiyle eşzamanlı olabilir. 
     Hatta olmalıdır. 
     Neyin nasıl yapılacağı malum. 
     Dokuz on maddelik program hazır. Zaten bunların çoğunluğu hükümetin yapacağı işler... 
     Çankaya’nın da desteğiyle iktidar ve muhalefet, AKP ile CHP, Kopenhag zirvesi’ne giderken böyle bir demokratikleşme paketi’ni elbirliğiyle açıp Türkiye’nin yeni yıla büyük bir umut ve moralle girmesini sağlayabilirler. 
     Neden olmasın .. 
     
     







Azınlık ve parya duyguları 


CIA Yemen’de... 


Şener 109 değişebilir 


Tayyip Erdoğan başbakan olmalı 


AKP’de sesli düşünmek 


Çekilmiş liderin güncesi 


Ankara’da işler durdu 


İt ürür, kervan yürür... 


Hortumculardan arınmış temiz medya istiyorum 


İktidar paylaşımı 


AKP, CHP ve düzenin yabancılaşması 


Farkında olmadan büyüyoruz’ 


Rusya o kadar uzak değil 


</TEXT>
</DOC>
