<DOC>
<DOCNO> 111854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo14.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Panathinaikos'un kadrosunda, 8 ayrı ülkeden 11 yabancı var 
</HEADLINE>
<TEXT>

     Fenerbahçe'nin UEFA Kupası 2. turunda eşleştiği Yunanistan ekibi Panathinaikos, kupanın ilk turunda, Bulgaristan temsilcisi Litex'i her iki maçta da 1-0 ve 2-1'lik skorlarla yenerek eledi. 
     Eski Fenerbahçeli milli basketbolcu İbrahim Kutluay'ın da halen basketbol takımı kadrosunda yer aldığı Yunan ekibinin futbol takımı, şu anda kendi futbol liginde lider Olympiakos'un 7 puan gerisinde, 3 puanla 13. sırada bulunuyor. Yeşil-beyazlı ekip, kendi liginde yaptığı 4 maçta, 1 galibiyet, 3 yenilgi alırken, 2 gol atıp, 6 gol yedi. 
     Yaş ortalaması 26.6 olan Panathinaikos'un kadrosunda, 8 ayrı ülkeden, toplam 11 yabancı futbolcu yer alıyor. Yunan takımının kadrosunda, Hırvatistan, Polonya ve Danimarka'dan 2'şer, Portekiz, Romanya, Gana, Kıbrıs Rum Kesimi ve Finlandiya'dan 1'er futbolcu bulunuyor. Takımın en genç oyuncusu orta sahada görev yapan 19 yaşındaki Ganalı futbolcu Derek Boateng olurken, en yaşlı oyuncu ise forvetteki 38 yaşındaki Polonyalı Krzysztof Warzycha. 
     Yunan takımın en etkili oyuncuları, forvette görev yapan 30 yaşındaki Hırvat Goran Vlaoviç ve Polonya Milli Takımı'nın Nijerya asıllı golcü futbolcusu 24 yaşındaki Emmanuel Olisadebe olarak gösteriliyor. 
     Fenerbahçe, Panathinaikos ile ilk maçı 31 Ekim Perşembe günü İstanbul'da, rövanş karşılaşmasını da 14 Kasım Perşembe günü Yunanistan'da yapacak. 
     





</TEXT>
</DOC>
