<DOC>
<DOCNO> 144776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun67.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın öteki yüzü Yanmış çocuklar, parçalanmış cesetler... 
</HEADLINE>
<TEXT>

     Amerikan-İngiliz birliklerinin güneyden başkent Bağdat'a doğru ilerlemesi ve başkente yönelik bombardıman televizyonlardan ''naklen'' yayınlanırken, savaşın öteki yüzü de görülmeye başladı Yanmış çocuklar, parçalanmış cesetler, kan içinde kalmış yaralılar ve korku içindeki çocuklar... 
     Birinin elindeki beyaz bayrağa rağmen öldürülmüş 2 Irak askerinin siperdeki cesetlerinin başında bekleyen 2 İngiliz askerinin fotoğrafı, bugün Paris'ten başlayarak, Berlin'den Madrid'e tüm Avrupa'da dolaştı. 
     Türk gazetelerinde de yayınlanan ve İngiliz gazetelerinin çoğunda yayınlanan bu fotoğraf için Sunday Telegraph, kısaca şu yorumu yapıyor ''Yanlarındaki beyaz bayrak çok geç çekilmiş gibi görünüyor''... 
     Alman Bild gazetesinde yayınlanan aynı fotoğraf için, ''Bütün cephelerde ölüm'' alt yazısı kullanılırken, Die Welt'teki alt yazıda ''Savaş yıkıcı gücünü gösteriyor'' yorumu okunuyor. 
     Fransa'daki gazetelerden birinin birinci sayfasından verilen fotoğraf, ''Irak savaşının yıkımları'' alt yazısıyla dikkati çekerken, Le Journal du Dimanche, kollarında çocuğuyla acıdan gerilmiş yüzüyle bir kadının fotoğrafını kullanıyor. Fotoğraftakiler, evlerini yerle bir eden havan topuyla yaralanmış... 
     Le Journal du Dimanche savaşı, fazla söze gerek duymadan ''bütün çabalar boş, savaş öldürüyor'' diye özetlerken, Le Monde gazetesi, yanında yaralı bir kız çocuğuyla umudunu yitirmiş kadınların yanında yatan Iraklı sivil ölünün başındaki Amerikan askerlerinin fotoğrafını kullanarak, ''Aman Tanrım ölenler var '' alt yazısına yer vermiş. 
     El Cezire televizyonu, dün Amerikan saldırılarında ölen ve aralarında 1 çocuğun bulunduğu El Cumhuriye Hastanesi'nde yan yana sıralanmış 5 cesetle hastane koridorlarında yan yana sıralanmış 6 sivilin daha cesetlerinin görüntülerine yer vermiş ve bu ''vahşet sahnelerinden'' dolayı seyircilerinden özür dilemişti. 
     İsveç'te Expressen gazetesi, ''Amerikalıların televizyondan kafaları patlayarak ölmüş çocukların korkunç görüntülerini görmeye hakkı yok'' ifadesini kullanırken, Katalan El Periodico gazetesi, ''Bu, Iraklı ölülerin sessizlik içinde olduğu bir savaş'' yorumunu yaptı. 
     İspanya'nın genellikle hükümet yanlısı tavırlarıyla bilinen, ancak bu kez savaş karşıtı bir tavır takınan liberal eğilimli gazetesi El Mundo, ''Önemli olan gördüğümüz ya da hatta hayal ettiğimiz değil, göremeyip hayal bile edemediğimizdir'' ifadesine yer verdi. 
     Yunan Ethnos gazetesi gibi, bazı çatışmadan daha insani fotoğraflara yer verenler de var Sol eğimli Ethnos gazetesi, teslim olan bir Irak askerine su veren Amerikalı askerlerin fotoğrafını kullanmış... 
     





</TEXT>
</DOC>
