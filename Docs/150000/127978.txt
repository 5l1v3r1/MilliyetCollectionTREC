<DOC>
<DOCNO> 127978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/dunya/dun07.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den şerifsiz uçağa izin yok 
</HEADLINE>
<TEXT>

   Washington, yabancı uçaklarda bazı durumlarda silahlı güvenlik görevlileri bulundurulmasını istedi, aksi takdirde uçuş izni verilmeyeceğini açıkladı. Pilotlar ve havayolu şirketleri karara tepki gösterdi 
      DIŞ HABERLER SERVİSİ 

   
   Bush yönetimi, bazı durumlarda yabancı havayollarının ABD'ye gelen veya ABD'den hareket eden yolcu ve kargo uçaklarına silahlı koruma görevlisi konulması şartı getirerek emre uymayan uçakların Amerikan hava sahasını kullanmasına izin verilmeyeceğini açıkladı. 
   İç Güvenlik Bakanı Tom Ridge'in yayımladığı talimatta söz konusu kararın uçuş güvenliğini artırmak için son 2.5 yılda getirilen önlemler çerçevesinde alındığı belirtildi. Karara göre, yabancı havayolları ABD'den gelen talep üzerine uçaklara 2 - 6 arası silahlı koruma görevlileri koyacak. 
   İç Güvenlik Sözcüsü Dennis Murphy, elde edilen istihbarata göre, silahlı güvenlik görevlisi yerleştirilmesini isteyecekleri uçuşlar konusunda havayollarını önceden bilgilendireceklerini söyledi. 
   
   Saldırı istihbaratı 
   ABD'nin kararı, son zamanlara teröristlerin ABD kentlerine yönelik olarak uçaklarla saldırı hazırlığı içinde olduğu yolundaki istihbarat bilgileri ışığında aldığı belirtiliyor. 
   ABD iç hat seferlerinde silahlı sivil güvenlik görevlileri uzun zamandan beri yer alıyor. 
   ABD'nin bu kararı Uluslararası Hava Taşımacılığı Birliği IATA ve pilotlar tarafından tepkiyle karşılandı, ancak talimata uyulacağı belirtildi. IATA, uçakta silah bulundurulmasına karşı çıkarken, hükümetlerin terör riski konusunda kendilerinden daha bilgili olabileceklerini bildirdi. 
   Uygulamaya Almanya, Hollanda, Kanada, Rusya, Fransa, İngiltere, Meksika ve Avustralya uyacaklarını belirtti. 
   
   Şok tabancası kullanılacak    Amerikan İç Güvenlik Bakanlığı Ulaştırma Güvenlik Yönetimi TSA'nın Transport Security Administration tüm ülkelere gönderdiği 28 Kasım 2003 tarihli yazısı, Türk Hava Yolları'na THY da ulaştı. THY yetkilileri, kendilerine ulaşan yazıda şu ifadelere yer verildiğini belirtti "ABD, gerekli gördüğünde ve bir tehdit durumu sezinlemesi halinde alarm durumunu yükseltecek ve ilgili ülkeyi uçaklarında silahlı, eğitimli bir devlet polisi bulundurmasını isteyecektir. Eğer eğitimli bu devlet polis görevlisi bulundurulmaz ise, o uçakların ne Amerika'dan çıkışına, ne Amerika'ya inişine, ne de Amerika'nın üzerinden geçişine izin verilmeyecektir." 
   THY yetkilileri, konunun muhatabının kendileri değil Milli Sivil Havacılık Güvenlik Kurulu olduğunu söyledi. Yetkililer, "Ancak, bu silah mermi atan değil, elektrik şokuyla teröristi bayıltan bir silahtır. Şokun etkisi yarım saat sürüyor. Taser adlı silahın ateşleyici kısmı 8 adet kalem pille çalışıyor. Emniyet, bu adamları belirleyip eğitecek. Amerika bizi uyardığı vakit bu görevliyi uçaklarımıza koyacağız. Milli Sivil Havacılık Güvenlik Kurulu'nun kararını bekleyeceğiz" dediler. 
   
   
   
</TEXT>
</DOC>
