<DOC>
<DOCNO> 139878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/yazar/guclu.html </URL>
<DATE> 2003/03/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversite sanayi işbirliği 
</HEADLINE>
<TEXT>

     Önceki gün Ankara’da ODTÜ’de Üniversite Sanayi İşbirliği paneli vardı. Öteden beri konuya ilgi duyduğum için paneli yönetir misin tekliflerini severek kabul ettim. Oh be nihayet bir şeyler oluyor beklentisiyle koşa koşa Ankara’ya gittim. Ama maalesef büyük bir hayal kırıklığı ile geri döndüm. 
     Salonun dörtte üçü boştu. Sanayi Bakanı Ali Coşkun gelecekti. Gelmedi. Belli ki daha önemli işleri vardı Oysa geleceğini teyit etmiş, davetiyelere de adı konulmuştu. Sonunda anlaşıldı ki bu işi ciddiye almayan sadece Bakan değildi. Öğrenci ve öğretim üyeleri de birkaç yüz metre ilerideki ofislerinden ya da yurtlarından çıkıp kendileriyle ilgili bu çok önemli paneli izleme zahmetinde bulunmadılar. Gerekçeleri de komikti Kar yağıyor. Hava soğuk. Oysa biz ta İstanbul’dan gelmiştik... 
     ODTÜ, İTÜ, TÜBİTAK’ın desteklediği panel Türkiye Çimento Müstahsilleri Birliği tarafından düzenlendi. Geliştirilmiş bir model olarak da çimento sektörü ele alındı. 
     Çimento ve beton ile ilgili bugüne kadar fazla bir bilgim yoktu. Ama panel çerçevesinde çimento sektörünün ne kadar önemli olduğunu ve ne kadar yol kat ettiklerini gördüm. Gururlandım. 
     Çimento üretiminde dünya 8’incisiymişiz. Özelleştirmenin yıllar önce yüzde 100 gerçekleştiği nadide sektör olmuş. AB ile uyum yasalarından, dünya standartlarında üretim ve araştırma laboratuvarlarına kadar tüm altyapılarını tamamlamışlar. 
     
     Burs var, başvuru yok 
     En garibime giden ise iş yok, burs yok diye ağlayan mastır ve doktora öğrencilerinin duyarsızlığı oldu. Sektör ile ilgili araştırma yapan mastır öğrencileri için 250, doktora öğrencileri için de aylık 400 milyon lira burs vereceklerini açıklamışlar. Ancak, tüm üniversitelere duyurmalarına karşın bir tane bile başvuru olmamış .. 
     Üniversiteler, sanayi ile aralarındaki bu soğukluğu bir an önce sona erdirmeliler. Tıpkı siyasetçiler ile aralarındaki soğukluk gibi. Yoksa itilen, kakılan, kaybeden hep üniversite oluyor... 
     
     ÖSS’de adaletsizlik 
     Milli Eğitim Bakanı Mumcu’nun öncelikli hedeflerinden birisi de üniversiteye giriş sistemindeki adaletsizlikleri önlemekti. Ama YÖK bataklığına öylesine battı ki, boşuna kürek çekmenin ötesinde bir icraat yapamıyor. 
     Liselerin dil bölümünden mezun olanlar da tıpkı meslek lisesi mezunları gibi bu haksızlığı haykırıp duruyorlar. Öğretmen liselerinden mezun olanlara fazladan öylesine çok puan veriyorlar ki, bizim ODTÜ’ye, Boğaziçi’ne girmemiz imk nsız diyorlar. Doğru, hem de çok doğru. 
     Geçen yıllarda Dil sınavında Türkiye birincisi olan öğrenci bile ilk tercihine girememişti. Bakan Mumcu, öğrencileri mağdur eden bu temel sorunları çözmesi gerekirken, YÖK yasasının tümünü birden değiştirmeye kalkınca, hiçbir şey yapamaz noktaya geldi. Yazık. Çok yazık... 
     
     Gürtuna’ya sitem 
     İstanbul Anakent Belediye Başkanı Ali Müfit Gürtuna, öğrencileri ve gençleri çok seven ve destekleyen nadir belediye başkanlarından birisi. Her yıl on binlerce, hatta yüz binlerce öğrenciye eğitim desteği sağlıyor. Belediye bursları da bunlardan birisi. Öğrenciler, kendilerine tanınan bu olanak nedeniyle kendisine fazlasıyla müteşekkirler. Ama bursların üç - beş memur eliyle kağnı hızıyla dağıtılmasından da müthiş rahatsızlar. Soğukta, kuyrukta canımız çıkıyor, bu işi biraz hızlandıramaz mı diyorlar. Umarım bu haklı istekleri en kısa zamanda karşılık bulur... 
     
     







Karar, neye göre 


Siyasal irade şekersiz hoşafa döndü 


Ekonomik not... 


Ankara’nın iki kuşkusu 


Tezkere TBMM’de Hayır mı, evet mi 


Sağlam basmak 


"Tamam kocaoğlan, anlaştık " 


Üniversite sanayi işbirliği 


Her şık erkek biraz şövalye’ ruhlu olmalı 


Tüpraş, olası Irak savaşına hazır 


TRT’nin cevabı... 


Irak’tan barış mesajı 


Neden kalkınmış tek Müslüman ülke yok 3 


Suçlu ve mağdur 


İlk özel rakı Özlü’ Hanım’ın elinde 


</TEXT>
</DOC>
