<DOC>
<DOCNO> 111893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur26.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, yürürlüğü durdurma istemlerini reddetti... 
</HEADLINE>
<TEXT>

     Anayasa Mahkemesi, MHP'nin, AB Uyum Yasası'nın bazı maddelerinin iptali istemiyle açtığı davada, yürürlüğü durdurma istemlerini reddetti. 
     Yüksek Mahkeme, bu kararı oy birliğiyle aldı. 
     Anayasa Mahkemesi Başkan Vekili Haşim Kılıç, heyetin bugünkü toplantısının ardından yaptığı açıklamada, toplantılarında, MHP'li milletvekillerinin, 4771 Sayılı Çeşitli Kanunlarda Değişiklik Yapılmasına İlişkin Kanun'un bazı maddelerinin iptali ve yürürlüğün durdurulması istemiyle açtığı davada, yürürlüğün durdurulması talebini karara bağladıklarını söyledi. 
     Kılıç, AB Uyum Yasası'nın savaş ve yakın savaş tehdit halleri dışında idam cezasının kaldırılması, gayrimüslim vakıflarının Bakanlar Kurulu kararıyla taşınmaz edinmeleri, Türkçe dışındaki dillerde yayın ve öğrenim hakkı, bazı şartlarda Avrupa İnsan Hakları Mahkemesi'nce AİHM verilen kararların yeniden yargılama nedeni sayılmasına ilişkin düzenlemelerinin yürürlüğünün durdurulması istemini, oy birliğiyle reddettiklerini bildirdi. 
     Kılıç, 4771 sayılı yasanın kimi ceza yasalarında ölümü öngören cezaların ağırlaştırılmış müebbet ağır hapse dönüştürülmesine ilişkin 1. maddesinin yürürlüğünün durdurulması isteminin reddine karar verildiğini kaydetti. 
     Yasanın 4. maddesinin cemaat vakıflarının Bakanlar Kurulu kararıyla mal edinmesine ilişkin a bendinin yürürlüğünün durdurulması istemini de reddettiklerini belirten Kılıç, şu bilgileri verdi 
     ''Yasa'nın 6. maddesinin a ve 7. maddesinin a bentlerinin yürürlüğünün durdurulması isteminin de reddine karar verildi. 
     Bu 6. ve 7. maddenin a bentleri, Avrupa İnsan Hakları Mahkemesi'nin AİHM verdiği karar üzerine yargılamanın iadesi yolunu açan maddelerdir. Ancak bu maddelerin yürürlüğü, bu yasanın çıkış tarihinden bir yıl sonra olduğu için, henüz yürürlüğe girmemiş bu maddelerin yürürlüklerinin durdurulmasının reddine karar verilmiştir. 
     Geleneksel dil ve lehçelerle, radyo ve televizyonlarda yapılacak yayınlarla ilgili 8. madde ile Türkçe dışındaki dillerde öğrenimi öngören 11. maddenin yürürlüklerinin durdurulması istemi de reddedildi. 
     Yasa'nın 6. ve 7. maddelerinin, bu yasaların yayımı tarihinden bir yıl sonra yürürlüğe girmesini düzenleyen 13. maddesinin yürürlüğünün durdurulması isteminin de reddine karar verildi.'' Başkanvekili Kılıç, bu kararların oy birliğiyle alındığını belirtti. 
     Anayasa Mahkemesi, yasanın iptali istemini, raportörün esasa ilişkin raporunu tamamlamasının ardından, Başkan Mustafa Bumin'in belirleyeceği bir günde görüşecek. 
     
     HADEP'İN KAPATILMASI DAVASI 

     Haşim Kılıç, bir gazetecinin, HADEP'in kapatılması istemiyle açılan davanın ne zaman gündeme alınacağını sorması üzerine, bu davada ara kararla Yargıtay Cumhuriyet Başsavcılığı'ndan istenen bilgilerin geldiğini, bu bilgilere ilişkin raportörün ek raporunu hazırlamasının ardından Başkan Bumin'in belirleyeceği bir günde görüşüleceğini kaydetti. 
     





</TEXT>
</DOC>
