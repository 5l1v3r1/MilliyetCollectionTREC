<DOC>
<DOCNO> 124816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sonspo13.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da galibiyet hasreti bitti... 
</HEADLINE>
<TEXT>

     Birinci Süper Lig'de dün yapılan maçta Kocaelispor'u 1-0 yenerek 8 hafta sonra sahasında 3 puanla tanışan Adanaspor'da sevinç yaşanıyor. 
     Genel Menajer Şahabettin Yavuzer, yaptığı açıklamada, ''Sahamızdaki ilk yarı maçlarına galibiyetle başlamıştık, galibiyetle de bitirdik'' dedi. 
     ''Kocaelispor maçı her iki takım açısından da çok önemliydi'' diyen Yavuzer, şunları söyledi 
     ''Bir tarafta son 3 haftadır çıkışa geçen Kocaelispor, diğer tarafta da inişe geçen Adanaspor. Takım olarak dünkü maçta iç saha sendromunu yine yaşadık. Gerginlik ve stres nedeniyle futbolcularımız normal oyunlarını sahaya yansıtamadı. Çünkü bu müsabakanın sonucunda 3 puanın mutlaka ve mutlaka hanemize yazılması gerekliliği vardı. Futbolcularımızın, bu stres ve baskı altında çıktıkları maçta 3 puanı alarak hanemize yazdırmalarından dolayı mutluyuz. Maçta iyi futbol beklemek bence hayal olabilirdi. Çünkü bizim için önemli olan skordu. Bu skoru yaşatan sporcuları ve teknik heyeti kutluyorum.'' Yavuzer, önümüzdeki hafta sonunda yapacakları İstanbulspor maçını da kazandıktan sonra, verilecek devre arasını iyi bir şekilde değerlendireceklerini belirtti. 
     Bu sürede, takıma gerekli takviyeleri de yapacaklarını ve bu yöndeki çalışmaların sürdüğünü anlatan Yavuzer, ''İkinci yarıya daha iyi bir kadroyla gireceğiz'' dedi. 
     





</TEXT>
</DOC>
