<DOC>
<DOCNO> 105611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/siyaset/siy03.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BBP 16 istiyor, DYP 10 veriyor 
</HEADLINE>
<TEXT>

DYP, BBP’ye listesinde ilk sırada 10 kişilik yer veriyor ama BBP, 16’da ısrar ediyor. DYP, ATP’ye de 2 kişi teklif etti. ANAP - YTP - DTP ittifakı da kulislerde konuşuluyor 
     AYDIN HASAN Ankara 

     CHP ve AKP dışında kalan siyasi partiler arasında, parlamentoya girmek için yüzde 10’luk barajı aşamama olasılığı da dikkate alınarak, seçime ittifak yaparak girme arayışları hızlandı. DYP - BBP - ATP ANAP - YTP - DTP SHP - HADEP - ÖDP - EMEP ekseninde gelişen ittifak temasları, baş döndürücü görüşme trafiğine sahne oluyor. 
     DYP Genel Sekreteri Ali Şevki Erek, geçen hafta DTP yöneticileri ile görüşürken, Genel Başkan Yardımcısı Mehmet Sağlam da BBP Genel Başkanı Muhsin Yazıcıoğlu ile bir araya geldi. DYP, MHP’nin oylarını bölebilmek amacıyla Muhsin Yazıcıoğlu liderliğindeki BBP ve Tuğrul Türkeş liderliğindeki ATP ile yürüttüğü temaslarda önemli mesafe sağladı. BBP, DYP’nin listesinde 16 kişilik yer isterken, DYP yönetimi en fazla 10 BBP’liyi seçilecek yerden milletvekili adayı gösterme eğiliminde. DYP listelerinde ATP’den de 2 veya 3 isme yer verilebileceği belirtildi. DYP Grup Başkanvekili Nevzat Ercan, dün yaptığı açıklamada, DYP çatısında bütünleşme çabalarının sürdüğünü belirterek, ittifak görüşmelerini doğruladı. 
     DYP Genel Başkan Yardımcısı Hasan Ekinci ise BBP, ATP, DTP ve DP ile seçim işbirliği görüşmelerinin sürdüğünü söyledi. Ekinci, bu partilerin önereceği ve DYP listelerinden aday gösterilecek kişilerin "seçmeni ve tabanı rahatsız etmeyecek isimler olacağını" kaydetti. 
     
     ANAP eksenli ittifak 
     Kulislerde son günlerde gündeme gelen ittifak arayışlarından biri de, ANAP - YTP - DTP ittifakı. YTP ile DTP arasında oluşturulan işbirliğini ilerletmeye yönelik temaslar sürüyor. Ancak, DTP’de bir başka listeden seçime girmenin sıkıntısı yaşanıyor. Kulislerde, Hüsamettin Özkan ile Mesut Yılmaz arasındaki iletişim trafiğinde, ANAP - YTP - DTP ittifakı için zemin oluşturulmaya çalışıldığı ileri sürüldü. 
     Bu arada 9. Cumhurbaşkanı Süleyman Demirel için "siyasi gelişmeleri perde arkasından yönlendirmesi" nedeniyle "Dokuzuncu" yakıştırması da yapılmaya başlandı. DTP’li bir yetkili, "YTP ve DTP’nin ANAP listesinden seçime girmesi için önemli bir telkin var" derken, söz konusu telkinin kimden geldiği sorusuna, "Dokuzuncu..." karşılığını verdi. 
     
     Solda dörtlü cephe 
     Meclis dışı soldaki ittifak temaslarında uzlaşma noktasına gelindi. ÖDP Genel Başkanı Ufuk Uras, seçime tek bir parti çatısı altında girmek için, HADEP, EMEP ve SHP ile görüşmelerde uzlaşma sağlandığını ve bir iki gün içerisinde açıklamanın yapılacağını bildirdi. 
     



 SİYASET 













</TEXT>
</DOC>
