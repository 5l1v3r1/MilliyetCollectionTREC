<DOC>
<DOCNO> 125870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/soneko27.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Kamu harcamalarında köklü reform gideceğiz 
</HEADLINE>
<TEXT>

     Başbakan Abdullah Gül, hükümetin birinci önceliğinin ekonomi olduğunu söyledi. 
     Abdullah Gül, 27. İktisatçılar Haftası çerçevesinde düzenlenen ''Türkiye Ekonomisine Alternatif Çözümler'' konulu toplantıda yaptığı konuşmada, İktisat Fakültesi mezunları biraraya gelince muhakkak ki konunun esas kendi mevzuları olan ekonomi, iktisat olacağına işaret etti. Başbakan Gül, ''Bu da Türkiye'nin konusudur. İçinde bulunduğumuz şartlar, Türkiye'nin önceliği olarak ekonomiyi ön plana çıkartmaktadır. Bizim hükümetimizin de birinci önceliği budur'' dedi. 
     Türkiye'de önemli bir dönemin hep beraber yaşandığını vurgulayan Gül, konuşmasını şöyle sürdürdü 
     ''Eminim ki Türk siyasi tarihini yazanlar ileride bu dönemi daha iyi değerlendireceklerdir. Bununla 3 Kasım seçimlerinden sonraki dönemi kastediyorum. Daha önce siyasi istikrarsızlık, belirsizlikler koalisyon hükümetlerinin yapısından gelen belirsizlikleri içinde taşıyan hükümetler ellerinden gelen gayreti sarfettiler muhakkak ama ne yazık ki köklü sorunlar çözülemedi. Hatta öyle oldu ki sorunlar üzerine yeni sorunlar eklendi. 
     Türk halkı da, bütün bunları değerlendirdi ve Türk siyasi hayatında yeni bir dönemi başlattı tek partili iktidar ve iki partili parlamento. Fiilen bu gerçekleşmiş oldu. Bunun Türkiye için bir şans olduğuna inanıyorum. Yapılması gereken köklü değişikliklerin, köklü reformların yapılması, köklü dönüşümlerin gerçekleştirilmesi için Türkiye için bunun bir şans olduğuna inanıyorum.'' 
     
     İKTİDAR GÖMLEĞİNİN HARARETİ... 

     Parti olarak da, hükümet olarak da bu bilinç içinde olduklarını ifade eden Abdullah Gül, devamla şunları söyledi 
     ''Sizlerle daha açık konuşmam gerekirse, seçimlerden önce seçimi kazanacağımızı öngördük ve bu çerçeve içerisinde de hazırlıklarımızı yapmaya başladık ve iktidar gömleğinin hararetini o zaman hissetmeye başladık. Çünkü Türkiye'nin sorunları gerçekten kronikleşmiş sorunlardı. Türk halkının beklentileri haklı olarak çok büyük ve çok yüksekti. Ve yine ne acıdır ki bir tespiti hepimiz eminim ki kabul edeceğiz, Türkiye ve Türk halkı olması gereken yerlerde çok uzaklarda kaldı. 
     Dolayısıyla bütün bu arayı kapatmak, halkın beklentilerini yerine getirmek, iktidar olacak partiden ve hükümetten bekleniyordu. Biz de iktidar olunca önümüzde dosyalar ve dosyaların içinde de gerçekleri bulacağımızı biliyorduk. İşte bu bilinç içerisinde seçim öncesi hazırlıklarımızı yaptık. Seçim beyannamemizi hazırlarken, bir nevi hükümet programı şeklinde yaptık.'' 
     
     ENFLASYONU DÜŞÜRMEYE KARARLIYIZ 

     ''Türkiye'de güveni inşa etmenin en önemli mesele olduğunun farkındaydık'' diyen Başbakan Gül, ne yapacağını bilen bir hükümet olduklarını kaydetti. 
     Abdullah Gül, halkın da kendilerine bu kararlılığı verdiğini ifade ederek, ''Çoğunluğu arkamıza alarak, ne yapacağını bilen bir iktidarın başarılı olacağına inanıyoruz'' dedi. 
     Bunun ilk belirtilerinin hükümet kurulmadan önce iç ve dış piyasalarda görüldüğünü anlatan Başbakan Abdullah Gül, son günlerde bazı tereddütler ortaya çıkmış olabileceğini ancak önemli olanın yazılı belgeler olduğunu belirtti. 
     ''Önemli olan parti olarak, hükümet olarak milletin karşısına çıkarken, yayınladığımız yazılı belgeler, Hükümet olarak TBMM'de okuduğumuz hükümet programıdır'' diyen Gül, kısa vadeli değil, uzun vadeli kazançlar peşinde olduklarını, kısa vadeli kazançların Türkiye'ye ve halka mutluluk getirmediğinin daha önce görüldüğünü vurguladı. 
     Yılların getirdiği yapısal bozukluklara dikkat çeken Başbakan Abdullah Gül, ''Bunları çözmek böyle bir iktidara nasip olacaktır ve bunda da kararlıyız'' dedi. 
     Gül, devamla şunları kaydetti 
     ''Muhakkak ki bu enflasyonla devam edemeyiz. Enflasyonu yüksek ülkeleri yanyana getirip yazdığımızda, bunları karşılaştırdığımızda, Türkiye'ye benzeyen ülkelere baktığımızda eminim ki herkes üzülmektedir, hatta utanmaktadır. Kesinlikle enflasyonu düşüreceğiz, bunda ısrarlı bir şekilde devam edeceğiz.'' 
     
     İSTİHDAM VE BÜYÜME MESELESİ GÖZARDI EDİLMEYECEK 

     Gül, konuşmasında kamu kesiminin borçlanma sorununa da dikkat çekerken de şunları söyledi 
     ''Diğer taraftan hepimizin elini kolunu bağlayan kamu kesiminin borçları vardır. Tabii ki borç olacaktır, tabii ki borç alınmaya da devam edilecektir ama bunlar kabul edilebilir seviyede değilse, makul seviyede değilse o zaman bunların nasıl elimizi kolumuzu bağladığını da görürüz. Hatta o noktaya ulaşır ki ulusal çıkarlarını bile korumakta zorlanırsınız. Dolayısıyla burada da çok kararlı olacağız ve kamunun borç yükünü makul bir seviyeye indirmek için gayret edeceğiz. 
     Bunlar yapılırken şüphesiz Türkiye gibi nüfusu büyük olan bir ülkede istihdam meselesi ve büyümeyi kesinlikle gözardı etmemiz mümkün değildir. Bunların beraber gitmesinin ise nasıl bir denge ve beceri gerektirdiğini takdir edersiniz.'' 
     
     KAMU YÖNETİMİNDE KÖKLÜ REFORMLAR 

     Bunları gerçekleştirmek için köklü bir kamu reformunun gerekliliğine inandıklarını anlatan Başbakan Gül, kaynakların harcanmasının sadece yolsuzluklar, hırsızlıklar şeklinde olmadığını, etkin, verimli olmayan ama yasal olan harcamaların da bir noktada yolsuzluk gibi kabul edilebileceğini söyledi. 
     Bu yapıyla Türkiye'nin devam edemeyeceğini bildiren Başbakan Gül, sözlerini şöyle sürdürdü 
     ''Sürdürülebilir ekonomiden bahsederiz ama bir taraftan da sürdürülebilir kamu yönetim şeklinin olması gerekir. Kamu yönetiminde köklü reformlar yapacağız. Bunların hazırlıklarını yapıyoruz. İlki Ocak ayı içinde veya sonuna doğru TBMM'ye sevk etmeyi düşündüğümüz yerel yönetimler yasa tasarısı olacaktır. Birçok yetki ve otoriteyi merkezi hükümetin yerel yönetimlere vermesi gerekiyor. Bunda hiç kıskanç olmayacağız. Otoritemizi göstermek için elimizde daha fazla yetki toplamanın bir netice olmadığını biliyoruz. O açıdan yetki devrini yapağız. Bunu yaparken de yerel yönetimlere gerekli kaynakları oluşturacağız. Onlara kaynak verecek düzenlemeler de gelecektir.'' 
     
     KAMU HARCAMALARINDA KÖKLÜ REFORM 

     Başbakan Abdullah Gül, kamu harcamalarında köklü bir reforma gideceklerini açıkladı. Gül, harcama reformuyla ilgili çalışmalarının kısa, orta ve uzun vadeli olarak devam ettiğini söyledi. 
     ''Çünkü öyle bir ülkede yaşıyoruz ki asgari ücretten vergi almak zorundayız ne yazık ki. Böyle bir Türkiye'de bir taraftan sorumsuz harcamaların yapılmasına kesinlikle müsaade edemeyiz'' diyen Gül, bunu daha rahat, kolay yapmak ve cesaretli olmak için önce kendilerinden başladıklarını kaydetti. 
     Gül, konuşmasını şöyle sürdürdü 
     ''Bunlar semboliktir aslında. Yani milletvekilleri lojmanları falan bunlar çok semboliktir. Ama bazen sembolik hareketler bizim niyetimizi ve kararlılığımızı ortaya koyduğu için önem arzetmektedir. Dolayısıyla kamu yönetimindeki harcama reformunu çok dikkatli bir şekilde takip edeceğiz. Nasıl bazı ülkelerde 1 doların, bir markın, bir euronun neyse verginin peşine sanki ülkelerinin 1 metrekarelik topraklarının korur gibi hassasiyet gösteriyorlarsa biz de aynı hassasiyeti göstereceğiz. Yani kamunun parasını harcamada. Bu sadece iyi niyetli ve iyi insanlarla olmuyor. İyi insanlarda belli bir süre olabilir, iyi insanlarla belli bir kurumda olabilir. Ama herşeyin düzgün olabilmesi için kuralların ve prensiplerin muhakkak ki önce kesin ve açık bir şekilde ortaya konulması gerekiyor. O bakımdan kamu harcamalarında da köklü bir reforma önümüzdeki günlerde gidiyoruz. Bunların bir kısmını aslında başlattık bile. '' 
     
     MÜMKÜN OLDUĞU KADAR REALİST OLMAYA ÇALIŞIYORUZ 

     Mümkün olduğu kadar realist olmaya çalıştıklarını ifade eden Abdullah Gül, konuşmasını şöyle sürdürdü 
     ''Reel politiğe de inanıyorum realist olmaya da. Yoksa mahçup olursunuz. Mahçup olunca da güvelirliliğiniz tamamen gider. Zaten Türkiye'nin ve Türk siyasetinin en büyük sorunu da budur. Bunu muhakkak çözmek için bizim şunu yapmamız gerekiyordu. Yapabileceğimiz şeyleri söyledik. Ve yapabileceğimiz şeyleri ne kadar bir süre içinde yapacağımızı da takvime bağladık. Belki de Türk siyasetinde ilk defa, bir parti, bir hükümet Ben şunları şunları bir ay içinde, 3 ay içinde, 1 sene içinde başaracağım dedi. Ve açıkça Bizim de başarımızı, performansımızı bu şekilde ölçebilirsiniz diye halka seslendi. Bu aslında büyük cesaret işidir de. Ama kendimize güvendiğimiz için bunları söylemekten de çekinmedik. Türkiye'nin sorunları tabii ki çok büyük ama bu sorunları çözmek için bizler varız. Sorunların başında bu söylediğim meseleler geliyor. Bunları halletmeden iyi niyetlerle Türk ekonomisini düzlüğe çıkartmak, Türkiye'deki o mevcut potansiyeli, büyük potansiyeli harekete geçirmek mümkün değildir.'' 
     ÖZEL SEKTÖRÜN ÖNÜNÜ AÇMAK 
     Türkiye'de yatırımların devam edebilmesi, iş imkanlarının çoğalabilmesinin özel sektör vasıtasıyla olacağına inancını dile getiren Abdullah Gül, büyüme gerçekleştirilecekse muhakkak ki bunun dinamolarından en önemlisinin özel sektör olacağını vurguladı. 
     Başbakan Gül, şunları söyledi 
     ''O zaman bize düşen de özel sektörün önünü açmak olacaktır. Bugün birçok lüzumsuz meselelerden, bürokratik engellerden dolayı özel sektörün yeterince devreye giremediğini görüyoruz. Yabancı sermayenin Türkiye'ye yeterince gelmediğini görüyoruz. Bütün bunlara ortamı hazırlamak, Türkiye'de iklimi hazırlamak da hükümetin görevi olacaktır. Önce kendi özel sektörümüzün yani Türk müteşebbislerinin önünü açmak, tabii ki aynı zaman da da yabancı sermayenin...'' 
     
     YABANCI SERMAYE 

     Direkt yabancı sermayenin gelmesi için de şartların hazırlanmasına ihtiyaç bulunduğunu vurgulayan Gül, konuşmasını şöyle sürdürdü 
     ''Bu konuda hükümetimiz çok ciddi adımlar ve hazırlıklar yapıyor. Bunların bir kısmı dışarı yansımadı ama çok kararlıyız. Çünkü yine enflasyonda söylediğim rakamı burada da söylemek istiyorum. Türkiye'ye gelen yabancı sermayeyi, başka ülkelere giden yabancı sermaye ile mukayese ettiğimizde yine Türkiye'nin potansiyeline, konumuna hiç yakışmayacak rakamları görünce gerçekten çok üzülüyoruz. Ama yabancı sermaye de kendiliğinden bir ülkeye gelmez. 
     Eğer o ülke yabancı sermaye için cazip değilse, eğer çok açık seçik hukuki statü yoksa, eğer herhangi bir problem söz konusu olduğunda bunu hiç başı ağrımadan, objektif bir şekilde çözülebileceğine inanmıyorsa, o zaman tabii ki bir yabancının sermayesini getirip başka bir ülkeye yatırmasını da bekleyemeyiz. O zaman hepimize düşen şey nedir Türkiye'yi butün bu açılardan müsait, cazip bir ülke haline getirmek olacaktır.'' Bunların yapılmak zorunda olduğunu ve kalkınma ile gelir artışının bu şekilde olacağını kaydeden Gül, konuşmasını şöyle sürdürdü 
     ''Bizler görevimiz ve işimiz icabı halkın içinde çok daha fazla dolaşan insanlarız ve değişik kesimlerde dolaşan insanlarız. Doğrusu öyle manzaralarla karşı karşıya kalırız ki insan gerçekten çok zor duruma düşer ve sıkılır. 
     Bazen Nasılsınız diye elini sıktığınız insanı 70 yaşında görürsünüz ama yaşını sorsanız benden daha genç olduğunu anlarsınız. Bu şartlar altında vatandaşlarımızın büyük bir kısmı hayatlarını devam ettirmek durumunda. Türkiye nüfusunun yüzde 15'i açlık sınırının altında. İşçi emeklilerinin aldıkları en düşük maaşın 250 milyon, 257 milyon lira civarında oluduğunu düşünürseniz, Türkiye'de halkımızın büyük bir kesiminin ne kadar zor şartlar altında olduğunu görürsünüz.'' 
     
     ''ESKİ İLE UĞRAŞMAK ESKİNİN ALIŞKANLIKLARIYDI'' 

     Bütün bunları iyileştirmek için de sadece iyi niyetli olmanın veya bir araya gelip sadece dertleşmenin yetmediğini vurgulayan Gül, şöyle dedi 
     ''Doğru olan şeyleri kararlı bir şekilde yapmak gerekiyor. Bunların ne olduğu da artık ortada. Bunları yeni yeni tartışmaya hiç ihtiyaç yok kanaatindeyim. O bakımdan sözümün başına dönmek istiyorum, Türkiye'de yeni bir dönem gerçekten başlamıştır, bizim herhangi bir mazeret sürmeye de hakkımız yoktur. TBMM'de büyük bir çoğunluğumuz vardır. Tek başına bir iktidar vardır, hükümet vardır ve dolayısıyla doğru bildiği şeyleri kararlı bir şekilde yapması gereklidir ve bunları da yapacağız. 
     Bunun ileride çok takdir edileceğinden eminim ama muhakkak ki devraldığımız manzara, devraldığımız ülkenin şartları gerçekten çok sıkıntılıdır. Bunları ortaya koymayı hiçbir zaman doğru bulmuyorum. Çünkü Yeni bir dönem başladı dediğimize göre eski ile değil artık gelecekle uğraşmamız gerekir. Eski ile uğraşmak eskinin alışkanlıklarıydı onlara harcayacak hiçbir vaktimiz yok. O açıdan geleceğin daha iyi olacağına inanıyorum, daha parlak olacağına inanıyorum.'' Başbakan Gül, bunu tek başına da yapmayacaklarını belirterek, ''Meclis'te hükümet programımızı okurken de söyledim, evet TBMM'de büyük bir çoğunluğumuz var. Bu açıkçası bir siyasi partiye gurur verir, güç verir, şeref verir ama bir ülkenin ve özellikle Türkiye gibi bir ülkenin sadece Meclis çoğunluğuyla da idare edilemeyeceğini biliyorum'' diye konuştu. 
     Gül, meclis içi muhalefet, meclis dışı muhalefet ve sadece siyasi partiler değil, sivil toplum örgütleri, iş alemi, bilim alemi üniversiteler ve herkesle elele Türkiye'yi bu bulunduğu dönemden hakettiği duruma getirme inancında olduklarını bildirdi. 
     Bu yolda herkesin üstüne düşen görevi yapacağına ve hükümete destek vereceğine emin olduğunu belirten Gül, ''Bu desteği en başta sizlerden istiyorum, iktisat fakültesi mezunlarından, iktisat fakültelilerden istiyorum. Buna da herhalde hakkımız var diyorum'' dedi. 
     
     İKTİSATÇI BAŞBAKAN'A ROZET 

     Başbakan Abdullah Gül'e konuşmasının ardından İstanbul Üniversitesi İktisat Fakültesi Mezunları Cemiyeti'nin amblemini simgeleyen rozet takıldı. 
     Gül, rozetin takılması sırasında yaptığı konuşmada, kendisinin İstanbul Üniversitesi İktisat Fakültesi'nde Prof. Dr. Gülten Kazgan'dan para ekonomisi dersini aldığını belirterek, ''Bizde muhakkak ki çok emeği var, şimdi beraber olmaktan büyük bir mutluluk duyuyorum, saygılar sunuyorum'' dedi. 
     Halen Bilgi Üniversitesi öğretim üyesi olan Prof. Dr. Gülten Kazgan da 1972 mezunlarının üniversitenin en iyi sınıflarından biri olduğunu ifade ederek, ''İlk defa bir başbakan yetiştirmiş olmak, fakültemiz için de büyük bir mutluluk ve şeref. Şimdiye kadar birkaç maliye, iktisat bakanları vermiştik. İlk defa bir başbakanımız oldu'' diye konuştu. 
     Başbakan Gül, toplantıdan önce, İstanbul Büyükşehir Belediye Başkanı Ali Müfit Gürtuna ile Borsa Lokantası'nda yemek yedi. 
     





</TEXT>
</DOC>
