<DOC>
<DOCNO> 123313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun15.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Dönem Başkanı Türkiye'ye takvim verilmeyecek 
</HEADLINE>
<TEXT>

     AB dönem başkanı Danimarka Başbakanı Anders Fogh Rasmussen, üyelik müzakerelerine başlanması için Türkiye'ye Kopenhag zirvesinde takvim verilmeyeceğini söyledi. 
     Rasmussen, Almanya'da pazar günleri yayınlanan Welt am Sonntag gazetesine yaptığı açıklamada, ''Kopenhag'ta takvim verilmeyecek. Türkiye'den, ülkedeki reformların uygulamaya konulması konusunda bize somut bir takvim sunmasını istedik. Bu takvim, Türkiye hakkında alınacak nihai kararda ve özellikle önerinin nasıl olacağı konusunda çok önemli olacak. Bu konuda 5 seçenek var. Buna göre karar vereceğiz'' dedi. 
     Rasmussen, ''çözümün bir parçası para mı'' sorusu üzerine, ''Türkiye'ye tarih verilmesi konusunda para rol oynamıyor. Bu zaten Türkiye'nin beklentilerini yerine getirmez'' dedi. 
     Türkiye konusundaki kararıyla ilgili bir açıklama yapmak istemediğini, Kopenhag zirvesinde bu konuda bir öneride bulunacağını ifade eden Rasmussen, şunları söyledi 
     ''Temelde pozisyon belli. Türkiye 1999 yılından bu yana aday ülkedir. Bu nedenle aday ülkelere davranıldığı gibi davranılmalıdır. Türkiye, üyelik müzakerelerine başlanması için bir takvim almadan önce tüm siyasi kriterleri yerine getirmelidir. Türkiye bu kriterleri yerine getirdiği takdirde bir takvim vereceğiz. Tek sorun, bu temel ilkeyi Kopenhag zirvesinde nasıl anlatacağımız.'' Rasmussen, Kıbrıs sorunuyla ilgili olarak da sorunun Kopenhag zirvesine kadar çözüleceğini sanmadığını belirterek, ''Umarım zirveye kadar bir çözüm bulunur. BM'nin önerisi Kıbrıs sorununa uzun vadeli bir çözüm getirilmesi için iyi bir temel oluşturmaktadır'' dedi. 
     Kıbrıs sorununun Kopenhag zirvesine kadar çözülmemesi durumunda uygulamanın ne olacağının sorulması üzerine Rasmussen, ''Bu durumda kararımızı Helsinki Bildirisi temelinde veririz. Bildiride, Kıbrıs sorununun çözülmesinin bir avantaj olacağı, ancak üyelik için bir şart olmadığı belirtilmektedir. Kıbrıs'ın Rum Kesimi teknik açıdan üyeliği hazırdır, ancak bugüne kadar çözülemeyen bir sınır sorunu mevcuttur. Böyle bir durumu kabul edip etmeme konusunda biraz çekiniyoruz'' diye konuştu. 

     
</TEXT>
</DOC>
