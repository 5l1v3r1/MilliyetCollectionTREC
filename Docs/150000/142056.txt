<DOC>
<DOCNO> 142056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo16.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SS Lazio, Beşiktaş karşısına maaşlarını düşünerek çıkacak... 
</HEADLINE>
<TEXT>

     UEFA Kupası çeyrek final ilk maçında perşembe akşamı Beşiktaş'ın rakibi olan SS Lazio'da futbolcular maaşları konusunun ne olacağını düşünüyor. 
     Sezon başından itibaren ekonomik krizde olan ve en büyük hissedarı Cirio Grubu'nun satılığa çıkardığı SS Lazio'da ilk çözüm olarak futbolcuların maaşlarının azaltılması çalışmaları yapılıyor. 
     SS Lazio Kulübü Başkanı Ugo Longo başkanlığında yönetim kurulu ve 25 futbolcunun menajerleri bugün toplantıya çağırılmasına rağmen bunun 24 Mart tarihine ertelendiği bildirildi. 
     Kadrosunda Chiesa, Stam, Peruzzi, Fiore, Stankoviç, Couto, Simeone gibi ünlü futbolcuları bulunan Lazio'nun sezon başına toplam yaklaşık 80 milyon Euro'yu futbolcuların maaşlarından kesmeyi planladığı öne sürülüyor. 
     Bütçe açığını düzeltmek için kredi veren bankaların garantisinde sermaye artırımına gitmek zorunda kalan Lazio'da sezon sonunda satılacak olan isimler de şimdiden basında yer alıyor. İtalyan medyasına göre, Lazio'nun satarak kara geçmeyi planladığı ilk isimler Stam, Fiore, Couto olarak sıralanıyor. 
     Öte yandan Beşiktaş maçı hazırlıklarını sürdüren Lazio'da Portekizli defans oyuncusu Fernando Couto, İtalyan basınında yer alan demecinde, ''Beşiktaş maçı çok zor olacak. Onlar güzel ama sert bir futbolun oynandığı Türkiye'de lider konumdalar. Dikkatli olmak zorundayız. Çünkü UEFA bizim için çok önemli ve finale ulaşmak istiyoruz. Benim artı olarak özel bir durumum daha var. Çeyrek finallerde 2 Portekiz takımı Boavista ve Porto var. Ülkemden bir takıma karşı final veya yarı final oynamak beni sevindirir'' dedi. 
     





</TEXT>
</DOC>
