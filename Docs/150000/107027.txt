<DOC>
<DOCNO> 107027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sonspo17.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın'ı, Divan Kurulu'nda, ''Hakan'' sorusu kızdırdı... 
</HEADLINE>
<TEXT>

     Galatasaray Kulübü Divan Kurulu olağan toplantısı Atatürk Olimpiyat Stadı'nda yapılırken, kulüp başkanı Özhan Canaydın, başkanlık görevini sürdürdüğü 6 aylık süre içerisindeki yönetim kurulu faaliyetlerini anlattı. 
     Divan kurulu üyelerine stadı tanıtmak amacıyla, burada düzenlenen toplantıya yönetim kurulunu temsilen tek başına katılan başkan Özhan Canaydın, bir gün içerisindeki 11 saatlik mesaisinin hepsini Galatasaray'a harcadığını söyledi. 
     Sarı-kırmızılı kulübün büyük bir reform gerçekleştirdiğini belirten Canaydın, ''Galatasaray'da artık borçlardan, hacizlerden, oyuncu alacaklarından bahsedilmiyor. Bu ciddi bir reformdur. Yönetim kurulumuz yüzde 80'lik bir performansla çalışıyor. Belki gazetelerde ve magazin programlarında onları fazla göremiyorsunuz. Ama görevlerini tam anlamıyla yapıyorlar'' dedi. 
     Kulübün borçlarını daha uzun vadeli ve daha düşük faizli yeni borçlarla kapatmaya çalıştıklarını ifade eden Canaydın, konuşmasını şöyle sürdürdü 
     ''Bu kronikleşmeyi temizlemek zorundayız. Ciddi bir borç yükümüz var. Ama Galatasaray herşeyin altından kalkar. Hepimizin bu lokomotifi itmesi gerekiyor. Maddi ve manevi her türlü desteğe ihtiyacımız var. Galatasaray büyük başarılar elde etmiş, büyük borçlar altına girmiştir. 6 ayda çok büyük merhaleler katettik. 25'erli gruplar halinde bütün divan üyeleriyle yarından itibaren bir araya gelerek fikir alışverişinde bulunacağım.'' 
     
     ''AMATÖR ŞUBELER PROBLEM'' 

     Galatasaray'da basketbol forması giymiş bir kişi olarak bugünkü durumuna geldiğini ifade eden Canaydın, amatör branşlarda problemlerin henüz çözüme ulaşmadığını dile getirerek, sözlerini şöyle sürdürdü 
     ''UEFA'nın yürürlüğe koyacağı kurallar gereği futboldan gelen gelirleri başka branşlara harcayamayacağız. UEFA, 3 ayda bir gelip hesaplarımızı inceleyecek. Ya mahalli bir takım olacağız, yada bir Avrupa takımı olacağız. 62 milyon dolarlık vergi borcunu da dahil ettiğimizde kulübümüzün 32 milyon dolarlık kronikleşmiş bir borcu var. Basketbol ve voleybola 1996-2002 yılları arasında kulübümüzün harcadığı para, 36 milyon dolar. Bunun 24 milyon doları basketbola 12 milyon doları ise voleybola gitti. Aldığımız neticeler ise ortada. 4.kez 3 büyük kulübün başkanı olarak Ankara'ya gittik. Kimse kaynak yaratamıyor. Yeni Spordan Sorumlu Devlet Bakanı Erdoğan Toprak'ın kaynak yaratma çalışmaları var. Kendisine 1 hafta daha süre verdik. Basketbol için 1,5 milyon dolar, voleybol için de 750 bin dolarlık para talep ettik. Müessese takımlarıyla rekabet edecek güçte değiliz. Artık şube yöneticileri kendi kaynaklarını yaratacaklar.'' 
     
     ''ŞİRKETİMİZDE YÜZDE 63'LÜK HİSSEMİZ ORANINDA SÖZ SAHİBİYİZ'' 

     Galatasaray Sportif A.Ş'deki yüzde 20 hisseli AIG şirketinin yönetim kurulundaki üyelerinin geçtiğimiz günlerde yapılan bir operasyonla çıkarılması olayına da değinen başkan Canaydın, ''Artık şirketimizde yüzde 63'lük hissemiz oranında söz sahibiyiz'' dedi. 
     Sportif A.Ş'nin hisselerinin yüzde 20'sinin AIG şirketine, yüzde 63'lük bölümünün de Galatasaray Kulübü'ne ait olduğunu ve yüzde 17'lik bölümünün halka arz edildiğini hatırlatan Canaydın, ''Ama Galatasaray Sportif A.Ş şu andan itibaren yüzde 20 azınlık hakları tarafından yönetilen bir şirket değil, yüzde 63'lük büyük hisse sahibi tarafından yönetilen bir şirkettir. Halka açık bir şirket olması nedeniyle çok fazla şey söylemek istemiyorum. Ama divan kurulu üyelerinden destek bekliyorum. Ağır baskılar altında kalabiliriz. Şirketimizde hissemiz kadar yönetimde olacağız'' diye konuştu. 
     AIG şirketi ile ortaklığın devam edeceğinin sinyallerini aldığını söyleyen Canaydın, ''Karşılarına geçtim ve 'Beni sıkıntılı zamanımda, dara düşmüş bir kulübün başkanı olarak görmeyin. Ben UEFA sıralamasında 10. sırada yer alan bir takımın başkanıyım' diyerek söze başladım. İkna edici olduğuma da inanıyorum. Şimdi yeni atılımlara bakacağız. Pazarlama A.Ş'yi kurduk, yakında mağazalar açarak Galatasaray'ın ürünlerini daha iyi pazarlamaya başlayacağız. Futbol A.Ş'yi kurmanın da planlarını yapıyoruz. Bu şirketi de ileride halka açacağız'' diye konuştu. 
     
     ''YENİ STAT İÇİN ÇALIŞIYORUZ'' 

     Göreve geldiği genel kurul öncesi en büyük vaatlerinden birisi olan Ali Sami Yen Stadı projesiyle ilgili olarak da konuşan Canaydın, bu konudaki çalışmaların tüm hızıyla sürdüğünü kaydetti. 
     Stadın, 7 yıllık yap-işlet-devret modeliyle yapımına 5-6 firmanın talip olduğunu ifade eden Canaydın, şöyle konuştu 
     ''Bizim en büyük gelir kaynağımız stat gelirleridir. Bu şartlarda inşaat anlaşması imzalayamayız. Bu yıl 7-7,5 milyon dolarlık bir gelir elde ettik. Finansman şirketleri 10-15 yıllık bir ortaklıkla bu projeye girerlerse bizim için uygun olur. Şartlarımız kolay kabul edilebilir değil. Ama 55-60 milyon dolarlık bir ücret koyup, yüzde 45'lik payla bu süre içerisinde 200 milyon dolar kazanacaklar. Biz de bu süre zarfında 250 milyon doları kasamıza koyup stadın da sahibi olacağız. Ali Sami Yen Stadı projesinin uzamasının sebebi bunlardan dolayıdır. Şu an için görüşmelerimiz sürüyor ve yüzde 90 sonuca ulaştık diyebilirim. Ama kesinleşmeden açıklama yapamam.'' 
     
     CANAYDIN'I KIZDIRAN SORU 

     Divan Kurulu toplantısının sorular bölümünde üye Seyfi Çelikkalp'in, Hakan Şükür ile ilgili olarak yönelttiği '' Florya tarikat yuvasına döndü şeklinde gazetelerde haberler çıkıyor'' biçimindeki sorusu, Canaydın'ı bir hayli kızdırdı. 
     Sinirlendiği gözlenen başkan Canaydın, laik bir ülkede yaşandığını hatırlatarak, şöyle konuştu 
     ''İnsanların, inanışına müdahale edemeyiz. Mondragon sahaya çıkarken, haç çıkartıyor. Şimdi bunu eleştirmek mümkün mü Tüm gününü Florya'da geçiren bir başkana böyle bir sorunun yöneltilmemesi lazım. Florya tarikat yuvası değildir, orada cami de yoktur. Divan kurulu gibi yüksek bir karar organına bu tür konular getirilmemeli. Hakan Şükür bizim evladımız. Kulübe verdiği emeklerden dolayı tedavisini burada sürdürme talebini biz olumlu karşıladık. Bize son Malatyaspor maçı öncesi gelmek istediğini iletti. Biz de karşılaşma sonrası bunu gündemimize aldık ve teknik heyetimiz toplantıdan sonra, kadromuzun Hakan Şükür'e ihtiyaç duymadığı kararını aldı. Bizde zaten transferlere teknik heyet karar verir. Fiyat uygun ise de yönetim kurulu alır''. 
     Öte yandan, Türkiye Milli Olimpiyat Komitesi Başkanı Sinan Erdem, toplantı öncesinde Galatasaray Divan Kurulu üyelerine statda yemek verdi. 

     
</TEXT>
</DOC>
