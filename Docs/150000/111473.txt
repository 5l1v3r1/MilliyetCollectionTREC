<DOC>
<DOCNO> 111473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sonspo03.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
At yarışları... Elazığ hipodromunda koşular yarın başlıyor... 
</HEADLINE>
<TEXT>

     Türkiye'nin 7. hipodromu olan Elazığ Hipodromu'nda resmi at yarışları yarın başlıyor. 
     Türkiye Jokey Kulübü TJK tarafından yapılan açıklamada, İstanbul, Ankara, İzmir, Bursa, Adana ve Şanlıurfa'dan sonra Türkiye'nin 7. hipodromu olan Elazığ'da resmi at yarışlarının yarın başlayacağı ve 25 Kasım'a kadar devam edeceği belirtildi. 
     Elazığ at yarışlarında üç yaşlı Arap Tayları'na 4, A Grubu Safkan Arap Atları'na 6, B Grubu Arap Atları'na 6, C Grubu Arap Atları'na 9, üç yaşlı Safkan İngiliz Atları'na 7, üç ve daha yukarı yaşlı Safkan Arap Atları'na 9, dört ve daha yukarı yaşlı Safkan İngiliz Atları'na ise 8 yarış bulunduğu ifade edilen açıklamada şöyle denildi 
     ''Elazığ yarışlarında sezonun ilk büyük yarışı 7 Ekim'de koşulacak A Grubu Arap atlarına ait Vali Kupası yarışının birincilik ikramiyesi 24 milyar 100 milyon liradır. 28 Ekim günü koşulacak olan Elazığ Belediye Başkanlığı Koşusu'na ise, üç ve daha yukarı Safkan İngiliz Atları katılabilecek yarışın birincilik ikramiyesi 19 milyar 300 milyon liradır.'' 
     
     ELAZIĞ HİPODROMU.. 
     Hipodromun, Elazığ-Bingöl karayolu üzerinde bulunduğu ve kent merkezine 18 kilometre uzaklıkta olduğu bildirildi. 
     Hipodromun 500 dekarlık bir alan civarında olduğu kaydedilen açıklamada, ''Hazineden Tarım ve Köy İşleri Bakanlığı'na 49 yıllığına tahsis edilmiş ve daha sonrada TJK'ya devredilmiştir. Hipodromdaki mevcut kum pist 1550 metre olup yenilenmiş ve yarışlara uygun hale getirilmiştir. Şuanda mevcut 220 ahır bulunmaktadır. Ahırlar bölgesinde at hastanesi, at rampası, kır kahvesi, yem deposu ve 550 ton su kapasiteli içme suyu deposu yapılmıştır. Ayrıca, 200 araçlık katlı otopark bulunmaktadır'' denildi. 
     





</TEXT>
</DOC>
