<DOC>
<DOCNO> 108213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/yasam/yas03.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Piramit’in kalbi geçit vermedi 
</HEADLINE>
<TEXT>

Büyük Piramit’teki esrarengiz dehlize giren robot, koca bir kapıya takıldı. Böylece tam 4 bin 500 yıllık sır, kapının ardında kaldı... 
     DIŞ HABERLER SERVİSİ 

     Mısır’da Keops Piramidi olarak da bilinen Büyük Piramid’in en büyük sırrını çözecek teknolojiyi, 4 bin 500 yıllık bir kapı engelledi. 
     Pyramid Rover’ isimli 250 bin dolarlık teknoloji harikası robot, bundan 4 bin 500 yıl önce yapılan ve nereye açıldığı halen keşfedilemeyen minik dehlize önceki gün bırakıldı. Sadece 12 santimetrelik robot, Kraliçe Salonu’ndan bilinmeyene giden 65 metre uzunluktaki esrarengiz dehlizi, sadece birkaç dakikada katetti. 
     
     İlk kapıyı aştı ama... 
     Bu yolun sonunda, teknoloji harikası robotun önüne önce bir başka kapı çıktı. 
     Bu ilk engelde delik açmayı başaran robot, kapının ardında ne olduğunu görmek’ amacıyla fiber optik bir kamera uzattı. Ancak 4 bin 500 yıl önce piramidi yapanlar tünelin sonundaki sırrı sonsuza dek gizli tutmak istemiş olacaklar ki, kameranın karşısına bir kapı daha çıktı. Robot ilk kapıyı geçebilecek kadar bir delik açamadığı için de, Büyük Piramit’in en büyük sırrı, ikinci kapının ardında kaldı. 
     Mısır, Antikalar Yüksek Konseyi SCA Yöneticisi Zahi Havas, ikinci kapının arkasında ne olduğunu öğrenebilmek için bir 12 ay daha çalışacaklarını, bu sürenin sonunda geliştirilebilecek yeni bir teknikle sırrın aydınlatılabileceğini söyledi. SCA ve National Geographic ekibi, dün gerçekleştirilen operasyona bir yıldır hazırlanıyordu. 
     



 YAŞAM 





















</TEXT>
</DOC>
