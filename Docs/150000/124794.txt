<DOC>
<DOCNO> 124794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/soneko09.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine ihalesi... 
</HEADLINE>
<TEXT>

     Hazine, bu hafta 2 bono ve bir tahvil ihalesi birden düzenleyecek. Bu kapsamda, yarın, 91 gün vadeli referans bono ihalesi yapılacak. 
     İhraç tarihi 18 Aralık olarak belirlenen ihalede satılacak kağıtların geri ödemesi 19 Mart 2003 olacak. 
     Söz konusu ihalede net 1 katrilyon 302 trilyon lira tutarında ihraç yapılacak olup bu miktar Aralık ayında piyasaya yapılacak ödemeler ve kamu kurumlarına yapılan ROT rekabetçi olmayan teklif ve doğrudan satışların geri ödeme tutarları toplamının yüzde 15'ini oluşturacak. 
     Bu ihalede ROT ve ihale sonrası teklif yoluyla satış yapılmayacak. 
     
     TAHVİL İHALESİ 
     Hazine, 17 Aralık Salı günü de bir tahvil ve bir de bono ihalesi yerine getirecek. 
     Hazine 17 Aralık Salı günü ihraç tarihi 18 Aralık, geri ödemesi 11 Ağustos 2004 tarihinde yapılacak olan 3 ayda bir değişken faiz ödemeli tahvil ihalesi düzenleyecek. 
     İlk kupon ödemesi 12 Şubat 2003 tarihinde yapılacak olan ve söz konusu kupon ödemesine 13 Kasım 2002 tarihinde yapılmış olan 84 gün vadeli referans Hazine Bonosu ihalesinde oluşan faiz oranına göre 91 gün için hesaplanan dönem faizinin baz teşkil edecek. 
     İhraç edilecek kağıtlar, 23 Ekim 2002 ihraç tarihli değişken faiz ödemeli Devlet Tahvili'nin yeniden ihracı şeklinde olacak. 
     
     BONO İHALESİ 
     Hazine 17 Aralık Salı günü, ihraç tarihi yine 18 Aralık olan 350 gün vadeli bono ihalesi yapacak. 
     Geri ödemesi 3 Aralık 2003 olarak belirlenen 350 gün vadeli Hazine Bonosu ihalesinde satılacak kağıtlar 11 Aralık 2002 ihraç tarihli 357 gün vadeli Hazine Bonosu'nun yeniden ihracı şeklinde olacak. 
     
     SON İHALEDE DURUM 
     Hazine 10 Aralık tarihinde düzenlediği 161 gün ve 357 gün vadeli bono ihalelerinde nominal toplam 4 katrilyon 379.1 trilyon lira tutarında kağıt satmıştı. 
     161 gün vadeli bono ihalesinde 1 katrilyon 708.6 trilyon lira tutarında teklif gelirken, nominal satış tutarı 1 katrilyon 489 trilyon lira olmuştu. 
     Net satış tutarının 1 katrilyon 241.8 trilyon lira olduğu ihalede basit faiz yüzde 45, bileşik faiz yüzde 50.74 olarak belirlenmişti Hazine aynı gün düzenlediği 357 gün vadeli bono ihalesine nominal 3 katrilyon 50.2 trilyon lira tutarında teklif gelmişti. 
     Nominal satış tutarının 2 katrilyon 890.1 trilyon lira olduğu ihalede net satış miktarı 1 katrilyon 925.4 trilyon lira olmuştu. 
     357 gün vadeli bono ihalesinde basit faiz yüzde 51.11, bileşik faiz ise yüzde 51.33 olarak belirlenmişti. 
     Hazine'nin bu hafta 2 katrilyon 288.5 trilyon lira iç borç, 119.1 milyon dolar da dış borç geri ödemesi bulunuyor. 
     





</TEXT>
</DOC>
