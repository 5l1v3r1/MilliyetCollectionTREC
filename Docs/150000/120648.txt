<DOC>
<DOCNO> 120648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur11.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlerimize verdiğimiz "utanç maaşları" 
</HEADLINE>
<TEXT>

     Türk Eğitim-Sen'in araştırmasına göre, öğretmen maaşları, 1920 yılından bu yana cumhuriyet altını karşısında yaklaşık 5 kat azaldı. 
     Türk Eğitim-Sen, ''24 Kasım Öğretmenler Günü'' dolayısıyla öğretmenlerin yaşam standardına ilişkin araştırma yaptı. 
     Öğretmenlerin maaşlarındaki düşüşün, dolar ve cumhuriyet altını bazında değerlendirildiği araştırmada, maaşların, cumhuriyet altını karşısındaki değerinin, Kurtuluş Savaşı'nın yapıldığı 1920 yılından bu yana yaklaşık 5 kat azaldığı görülüyor. 
     1920 yılında 24 cumhuriyet altını karşılığı maaş alan öğretmenlerin bugün aylık geliri, 4.5 cumhuriyet altını düzeyinde kalıyor. 1965 yılında 28.6 cumhuriyet altınıyla ''altın çağını'' yaşayan öğretmenlerin 1980 yılındaki maaş karşılıkları ise yalnızca 1.5 cumhuriyet altını. 
     Öğretmenlerin, bazı yıllara göre maaşlarının cumhuriyet altını karşılığı değeri şöyle 
     ''1920'de 24, 1946'da 12.1, 1960'da 18.5, 1965'de 28.6, 1975'de 9.2, 1980'de 1.5, 1990'da 4.4, 1993'de 5.9, 1996'da 5.1, 1999'da 6.7, 2000'de 6.5, 2001'de 3.5.'' 
     
     KRİZLER ÖĞRETMENİ VURDU 
     Öğretmen maaşları dolar bazında değerlendirildiğinde de, başlangıç kabul edilen 1993 yılında bir öğretmen maaşının 570 dolara denk geldiği, 2002 yılında ise bu rakamın 336.7 dolara gerilediği görülüyor. 
     Yıllara itibariyle dolar bazında iniş çıkışlar gösteren öğretmen maaşları, ekonomik krizlerin yaşandığı 1995 ve 2001 yıllarında büyük düşüş gösteriyor. 
     1993 yılından itibaren öğretmen maaşlarının dolar bazındaki karşılıkları şöyle 
     ''1993'de 570, 1994'de 515, 1995'de 252, 1996'da 400, 1997'de 370, 1998'de 438, 1999'da 504, 2000'de 433, 2001'de 283, 2002'de 336.7 dolar'' 
     
     MAAŞ DÜZEYİ, AB ÜLKELERİNİN ÇOK GERİSİNDE 
     Araştırmada, Avrupa Birliği ülkeleri ile Türkiye'de görev yapan 15 yıllık öğretmenlerin aldıkları maaş da karşılaştırıldı. 
     Buna göre İsviçre'deki öğretmenler, bugün, Türkiye'deki meslektaşlarından yaklaşık 13 kat fazla maaş alıyor. 15 yıllık öğretmenler Türkiye'ye oranla Almanya'da 9.5, İngiltere'de 9.4, İrlanda'da 8.9, İspanya'da 7.9, Hollanda'da 7.7, Danimarka'da 7.6, Fransa'da 7.3, Avusturya'da 7.1, Belçika ve Finlandiya'da 6.9 kat fazla para kazanıyor. Yunanistan'da da 15 yıllık öğretmenlere, Türkiye'den 6.1 kat fazla maaş veriliyor. 
     
     5 YILDIZLI KONAKLAMA BEDELİ 22 GÜN 
     Öğretmenlerin gelirlerine oranla bazı faaliyetleri gerçekleştirebilmek için gereken çalışma süreleri de şöyle belirlendi 
     -5 yıldızlı otelde bir gecelik konaklama 250 dolar 22 gün, -Lüks bir lokantada akşam yemeği 144 dolar 13 gün, -Bir haftalık Uludağ gezisi 1 milyar 100 milyon 61 gün, -3 günlük Amerika gezisi 1249 dolar 3.7 ay -Seçkin bir markadan takım elbise 385 milyon 21.3 gün -0 kilometre yerli otomobil 18 milyar 2.9 yıl -Ankara'da normal bir semtte ev 55 milyar 10.1 yıl -Bir aylık ev kirası 200 milyon 11 gün 
     





</TEXT>
</DOC>
