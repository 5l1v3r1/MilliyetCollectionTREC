<DOC>
<DOCNO> 110337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/soneko07.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bu hafta, 30.1 milyon dolar dış borç ödeyecek... 
</HEADLINE>
<TEXT>

     Hazine bu hafta, 30.1 milyon dolar dış borç ödemesi gerçekleştirecek. 
     Müsteşarlık verilerine göre, Hazine haftanın en büyük dış borç geri ödemesini, 3 Ekim Perşembe günü 22.9 milyon dolar ile yapacak. 
     Müsteşarlığın bugün 4.8 milyon dolar, yarın 0.7 milyon dolar, 2 Ekim'de 1.4 milyon dolar, 4 Ekim'de ise 0.4 milyon dolar dış borç geri ödemesi bulunuyor. 
     Bu arada geçen hafta ödenen 118.6 milyon dolarla, Hazine'nin Eylül ayında yaptığı dış borç servisi tutarı 616.2 milyon doları buldu. 
     Hazine yılın dokuz ayında bakıldığında ise Ocak ayında 406.2 milyon dolar, Şubat ayında 1 milyar 0.5 milyon dolar, Mart ayında 759.7 milyon dolar, Nisan ayında 4.1 milyon dolar, Mayıs ayında 1 milyar 364.2 milyon dolar, Haziran ayında 1 milyar 274.6 milyon dolar, Temmuz ayında 5.3 milyon dolar, Ağustos'dt 495.1 milyon dolar dış borç servisinde bulundu. 
     Hazine'nin bugüne kadar yerine getirdiği dış borç servisi tutarı ise 6 milyar 904.9 milyon doları buldu. 
     
     EKİM-ARALIK DÖNEMİ 

     Hazine, bu yılın Ocak- Eylül döneminde 68.3 milyar dolar toplam borç servisi yerine getirirken, bu miktar kalan Ekim-Aralık döneminde 18.6 milyar dolar olarak öngörüldü. 
     Buna göre 2002 yılı toplamında 86.9 milyar dolar toplam borç servisi yerine getirecek olan Hazine, bu miktarı 2003 yılı için 73.3 milyar dolar olarak planladı. 
     Hazine Müsteşarı Faik Öztrak, Washington'da JP. Morgan toplantısında Türkiye'de uygulanan ekonomik programa ilişkin sunum yaptı. 
     Sunuma göre, 2002'nin son çeyreği için öngörülen 18.6 milyar dolar toplam borç servisinin 15.9 milyar doları iç borç, 2.7 milyar doları ise dış borç servisinden oluşuyor. 
     Bu dönemde gerçekleşecek 15.9 milyar dolar tutarındaki iç borç servisinin 9.7 milyar doları ana para, 6.2 milyar doları faiz, 2.7 milyar dolar tutarındaki dış borç servisinin 1.6 milyar doları ana para, 1.1 milyar doları ise faizi içeriyor. 
     
     BORÇLANMA 

     Yılın son çeyreği için Hazine 18.6 milyar dolar borçlanma öngörüyor. Bunun 13.4 milyar dolarını iç borçlanma yoluyla sağlamayı düşünen Hazine, bu çerçevede piyasadan 12 milyar dolar borçlanacak. 
     Kamu sektöründen 1.4 milyar dolar borçlanma öngören Hazine, özelleştirmeden gelir beklemezken, uluslararası kuruluşlar ile dış borçlanmadan 0.1'er milyar dolar gelir elde etmeyi planlıyor. 
     Ayrıca bu yılın Ocak-Eylül döneminde - eksi 2.2 milyar dolar olan Hazine nakit dengesinin, yılın son çeyreğinde 1.9 milyar dolar olması öngörülüyor. 
     Yılın dokuz ayı için yüzde 77 olan toplam borçlanmanın iç borç servisine oranının, yılın son çeyreği için yüzde 84 olması, Ocak-Eylül döneminde yüzde 103 olan piyasadan borçlanmanın piyasaya iç borç servisi oranının da yüzde 88 olması bekleniyor. 
     
     KONSOLİDE BÜTÇE BORCU 

     Türkiye'nin geçici rakamlara göre Ağustos 2002 tarihi itibarıyla, toplam konsolide bütçe borcu 139.5 milyar dolar olarak gerçekleşirken, bunun en büyük bölümünü yüzde 29.6 ile kamu kesimine olan borç oluşturdu. 
     Sunuma göre konsolide bütçe borç stokunda kamu kesimini, yüzde 26.8 ile iç piyasa, yüzde 14.1 ile IMF kredileri, yüzde 9.5 ile yabancı uluslararası kuruluşlar, yüzde 15.7 ile de uluslararası tahviller izliyor. 
     
     GELECEK YIL 

     Sunuma göre, gelecek yıl gerçekleştirilecek 62.6 milyar dolar tutarındaki iç borç servisinin 35.9 milyar doları ana para, 26.7 milyar doları ise faizden oluşuyor. 
     Aynı dönemde gerçekleştirilecek 10.8 milyar dolar tutarındaki dış borç servisinin 7.7 milyar doları anapara, 3.1 milyar doları ise faizi içeriyor. 
     
     BORÇLANMA 

     Hazine, 2003 yılı için öngördüğü 73.3 milyar dolar tutarında borçlanmanın 52.7 milyar dolarını, iç borçlanmadan karşılamayı öngörüyor. 
     Bu çerçevede 47.8 milyar dolar iç piyasadan, 5 milyar dolar da kamu kesiminden borçlanmayı öngören Hazine, 2003 yılında 5.1 milyar dolar dış borçlanma hedefliyor. 
     Aynı dönemde 20.6 milyar dolar olarak belirlenen diğer finansman kalemi içinde özelleştirmeden 1.7 milyar dolar, uluslararası kuruluşlardan 3.4 milyar dolar kaynak sağlanması öngörülüyor. 
     Hazine'nin nakit dengesinin gelecek yıl için 0.3 milyar dolar olması planlanırken, 2002 için yüzde 79 hedeflenen toplam borçlanmanın iç borç servisine oranının 2003 için yüzde 84 olması planlanıyor. 
     Bu yıl için yüzde 98 olması hedeflenen piyasadan borçlanmanın piyasaya iç borç servisi oranı da, gelecek yıl yüzde 92 olarak öngörüldü. 
     





</TEXT>
</DOC>
