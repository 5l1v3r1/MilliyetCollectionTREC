<DOC>
<DOCNO> 121305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun02.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, "Şükran Günü Hindisinin" canını bağışladı... 
</HEADLINE>
<TEXT>

     ABD'de ''hindi yenilerek kutlanan'' Şükran Günü hazırlıkları sürerken Başkan George Bush, geleneklere uyarak, ''Beyaz Saray hindisinin'' canını bağışladı. 
     Beyaz Saray'da düzenlenen yıllık törende, Katie adlı 14 kilogram ağırlığındaki iri dişi hindi, ziyaretçilerin önünde kurulan masanın üzerine getirildi. 
     Katie'nin Beyaz Saray'ın ilk dişi Şükran Günü hindisi olduğundan habersiz bulunan Başkan Bush, masaya yaklaşırken, ''Bu erkek hindi biraz sinirli görünüyor'' dedi. Bunun üzerine töreni izleyen grup, bir ağızdan, ''o hindi dişi'' diye bağırınca bir gülüşme oldu. 
     Bush, bunun ardından Katie'nin canını bağışladığını açıkladı. 34 haftalık olan Katie ile birlikte, Beyaz Saray'ın ''yedek hindisi'' Zack'in canı da bağışlandı. 
     İki hindi, bundan sonraki yaşamlarına başkent Washington'a komşu Virginia eyaletinin hayvanat bahçesinde devam edecek. 
     Katie ve Zack kadar şanslı olmayan milyonlarca hindi ise yarın kutlanacak Şükran Günü'nde Amerikalıların sofralarını süsleyecek. 
     





</TEXT>
</DOC>
