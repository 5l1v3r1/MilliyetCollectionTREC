<DOC>
<DOCNO> 139910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/soneko03.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası borsalarda dolar geçen hafta değer kaybederken, euro, Japon Yeni ve İsviçre Frangı güçlendi, sterlin geriledi. Altın fiyatları da düşüp, ons başına değeri 348-349 dolar civarına indi. 
     Japonya Merkez Bankası'nın Japon Yeni'ni zayıflatmak için bu ay piyasalara gizlice 4.5 milyar dolarlık müdahalede bulunduğunu itiraf etmesi üzerine, New York döviz borsasının Cuma günkü kapanışında dolar, yen karşısında biraz yükseldi. Buna karşılık, Irak ile savaşa dair endişeler nedeniyle euro ve İsviçre Frangı karşısında değer yitirdi. 
     Fakat, yine de, Amerikan ekonomisine dair iyi haberlere rağmen dolar, biraz zayıfladı. 
     New York borsasının Cuma günkü kapanışında dolar 117. yenden 118.08 yene, euro da 1.0766 dolardan 1.0797 dolara yükseldi. Dolar, 1.3588 İsviçre Frangı'ndan 1.3522 frangına gerilerken, sterlin 1.5802 dolardan 1.5730 dolara indi. 
     Borsacılar, İngiliz Merkez Bankası'nın daha zayıf sterlini tercih etmesi nedeniyle sterlinin Mayıs ayı sonlarında 1.51 dolar civarına düşebileceğini tahmin ediyor. 
     Londra borsasında Pazartesi günü 1.07 dolardan işlem gören euro, Cuma günkü kapanışta 1.0785 dolara çıktı. 
     
     MENKUL KIYMETLER BORSALARI 
     Irak'ın Ortadoğu'da askeri yığınağı sürerken ve savaş endişeleri Wall Street üzerinde toplanırken, Amerikan savunma sanayii sektöründeki şirketlerin çoğunun hisse senetleri değer kaybederek son 52 haftanın en düşük fiyatlarından işlem gördü. 
     Philadelphia menkul kıymetler savunma sektörü endeksi Perşembe günü yeni bir taban yaptı, endeksi oluşturan 17 şirketin hisse senetleri yaklaşık yüzde 15 değer kaybetti. S P 500 endeksi ise yüzde 4 puan kaybetti. ABD'nin en büyük savunma sanayi şirketlerinden Lockheed Martin ve Boeing gibilerinin hisse senetleri fiyatları yeni düşüş rekorları kırdı. 
     Amerikan Savunma Sektörü endeksi 11 Eylül 2001 tarihinden sonraki aylarda yüzde 40'dan fazla değer kazandıktan sonra bu kazancının çoğunu kaybetti. ABD Başkanı George W. Bush yönetiminin 2003 mali yılı bütçesini bir önceki yıla göre 40 milyar dolar artırıp 379 milyar dolara çıkarması bile savunma sanayi şirketlerinin hisse senetlerinin düşüşünü önleyemedi. 
     New York menkul kıymetler borsası Wall Street'te Dow Jones Endeksi geçen hafta 127.03 puan yüzde 1.6 kayıpla 7,891.08 puana indi. Nasdaq Bileşik Endeksi geçen hafta 11.50 puan binde 9 kayıpla 1,337.52 puana geriledi. S P 500 endeksi 7.02 puan binde 8 kayıpla 841.15 puana, Russell 2000 endeksi 3.84 puan yüzde 1.1 düşüşle 360.52 puana geriledi. ABD'de yerleşik 5 bin 700'ü aşkın şirketin hisse senetlerini gösterir Wilshire 5000 Total Market endeksi geçen hafta 63.37 puan kayıpla 7,972.60 puana indi. 
     İhracatçı şirketlerin hisse senetleri fiyatlarındaki yükselişin durması ve fiyat gerileyişi ile petrol fiyatlarındaki artışların bazı Japon şirketlerini zorlaması sonucu, Tokyo menkul kıymetler borsasında Nikkei Endeksi geçen hafta 150.50 puan kayıpla 8,363.04 puana indi. 
     Londra borsasında FTSE 100 endeksi geçen hafta 71.5 puan kayıpla 3,655.6 puana geriledi. 
     





</TEXT>
</DOC>
