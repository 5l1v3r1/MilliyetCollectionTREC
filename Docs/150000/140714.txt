<DOC>
<DOCNO> 140714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/yasam/yas07.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdür dayağı hastanelik etti 
</HEADLINE>
<TEXT>

Fakir öğrencilere dağıtılan önlükten almak isteyen öğrencisini dövüp ayağını dört yerden kırdığı iddia edilen okul müdürü hakkında soruşturma açıldı 
     UFUK BALKİS Ağrı DHA 

     Ağrı Patnos Kerem Şahin İlköğretim Okulu Müdürü Ergin Sökmez hakkında, fakir çocuklara dağıtılan önlükten almak isteyen birinci sınıf öğrencisi Songül Pilgi’yi döverek ayağını kırdığı iddiasıyla soruşturma başlatıldı. 
     İddialara göre olay şöyle gelişti. Okula geç yazılan Pilgi 10 , dar gelirli öğrencilere önlük dağıtıldığını duyunca okul müdürü Sökmez’in yanına gitti. Önlüğü olmadığını ve ailesinin alamadığını belirten Pilgi’ye önce bir tokat atan Sökmez, daha sonra öğrenciyi, arkadaşlarının önünde tekmelemeye başladı. Aldığı darbelerle yere düşüp ağlamaya başlayan Pilgi, arkadaşları tarafından evine götürüldü. 
     
     Dört kırık var 
     Baba Mehmet Sıddık Pilgi , kızını Ağrı Devlet Hastanesi’ne kaldırdı. Çekilen röntgen sonucu sağ ayağının topuğuna yakın bölgesinde dört kırık saptanan Songül şunları söyledi "Bir haftadır acı çekiyorum. İnşallah o da benim kadar acı çeker. Devletin dağıttığı önlüğü niye bana vermek istemedi, anlamadım." 
     Songül ameliyata alınırken, baba Pilgi de, Sökmez hakkında savcılığa suç duyurusunda bulundu. Ağrı Milli Eğitim Müdürü Turgut Koçak da olayı doğrularken, Sökmez hakkında soruşturma açıldığını söyledi. 
     



 YAŞAM 























</TEXT>
</DOC>
