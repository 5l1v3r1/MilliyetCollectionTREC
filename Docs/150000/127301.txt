<DOC>
<DOCNO> 127301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur04.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık krizi 41 bin bankacıyı işsiz bıraktı... 
</HEADLINE>
<TEXT>

     Bankacılık sektörü, krizde çok ağır bir fatura ödedi. Sektörde kriz nedeniyle 41 bin 69 kişi işsiz kaldı, 1681 şube kapandı. Başka bankalara devredilen, birleştirilen 
     ya da kapanan bankaların sayısı ise 24 oldu. 
     Türkiye Bankalar Birliği'nin TBB Eylül 2002 sonuna ilişkin verilerine göre, Kasım 2000 krizinden bu yanaki dönemde, başka bankalara devredilen, birleştirilen ya da kapanan bankaların sayısı 24 olarak gerçekleşti. Böylece, 2000 yılı sonunda 79 olan banka sayısı, 25 Aralık itibariyle 
     55'e indi. 
     
     BÜYÜK BÖLÜMÜ 2001'DE 
     Bankacılık sektörüne yönelik operasyonların büyük bölümü, Şubat krizinin patlak verdiği 2001 yılında gerçekleştirildi. Krizin ardından, sektöre yönelik sürdürülen yeniden yapılanma çalışmaları çerçevesinde geçen yıl birleşen ya da kapanan 18 banka sistemden çıktı. 
     2001 yılında 8 banka Tasarruf Mevduatı Sigorta Fonu'na 
     alındı. Fon bankalarından Egebank, Yurtbank, Yaşarbank, Bank Kapital ve Ulusal Bank Sümerbank'la birleştirildi. Sümerbank yıl içinde Oyak Grubu'na satıldı. Fon bünyesindeki İnterbank ve Esbank Etibank ile birleştirildi. Yılsonu itibariyle Etibank'ın bankacılık lisansı iptal edildi. Ayrıca, Demirbank'ın HSBC Bank'a, Sitebank'ın da Novabank'a satışları gerçekleştirildi. 2001 yılında İktisat Bankası, Kentbank, Okan Yatırım Bankası ve Atlas Yatırım Bankası'nın bankacılık işlemleri izinleri kaldırıldı. Rabobank Nederland ile mahkeme süreci uzun süre devam eden Türkbank tasfiye edildi. Ayrıca, kamu bankalarından Emlak Bankası, Ziraat Bankası'na devredilerek kapatıldı. Körfezbank ile Osmanlı Bankası Garanti Bankası bünyesinde, Sınai Yatırım Bankası TSKB'yle, EGS Bank ve Toprakbank Bayındırbank'la birleştirildi. Tekfen Yatırım Bankası, Bank Expres'e devredilerek "Tekfenbank"a dönüştü. 
     
     41 BİNDEN FAZLA KİŞİ İŞSİZ KALDI 
     Kasım krizinden bu yılın eylül ayı sonuna kadar olan dönemde, bankacılık sektöründe 41 bin 69 kişi işsiz kaldı. 
     Böylece, sektördeki toplam personel sayısı 2000 yılı sonundaki 170 bin 401'lik düzeyinden, bu yılın eylül ayında 129 bin 332'ye geriledi. İşsiz kalan personelin 36 bin 
     16'yla en büyük bölümünün kapanan bankalara ait olduğu 
     belirlendi. 
     Kamu bankalarında işsiz kalanların sayısı 13 bin 408 olarak gerçekleşti. Bunda, Emlak Bankası'nın Ziraat Bankası'na devredilerek kapatılması önemli bir rol oynadı. 
     Özel sermayeli ticaret bankalarının personel sayısı 7 bin 413 kişi, yabancı bankaların personel sayısı 2 bin 851 kişi artarken, Tasarruf Mevduatı Sigorta Fonu bünyesindeki bankaların personel sayısı 1459 kişi, kalkınma ve yatırım bankalarındaki personel sayısı 450 kişi azaldı. 
     
     1700'E YAKIN ŞUBE KAPANDI 
     Kasım krizinden bu yana yapılan bankacılık operasyonları nedeniyle kapanan şube sayısı ise 1681 oldu. 
     Bankaların Kasım 2000'de 7 bin 837 olan toplam şube sayısı, eylül ayı itibariyle 6 bin 156'ya indi. Sözkonusu şubelerin 929'u 2001 yılında, 752'si ise bu yılın ilk dokuz aylık 
     döneminde kapandı. 
     Kapanan bankalara ait olan şubelerin sayısı 1747 oldu. 
     Kamu bankalarının kapatılan şubelerinin sayısı 405 oldu. 
     Özel bankaların şube sayısı 397, yabancı bankaların şube sayısı 151 artarken, TMSF bankalarının şube sayısı 71, kalkınma ve yatırım bankalarının şube sayısı da 6 azaldı. 
     





</TEXT>
</DOC>
