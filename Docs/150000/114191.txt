<DOC>
<DOCNO> 114191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sondun05.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Temsilciler Meclisi Türkiye'ye destek tasarısını kabul etti 
</HEADLINE>
<TEXT>

     ABD Temsilciler Meclisi, Türkiye'nin terörizmle mücadelede gösterdiği işbirliğini, ABD'nin Afganistan'daki operasyonuna desteğini ve gerçekleştirdiği önemli ekonomik reformları öven bir karar tasarısını kabul etti. 
     Tasarıda, Türkiye'nin, ABD'nin uzun süreden beri müttefiki olarak, küresel barış ve istikrarı korumaya yönelik ortak amacı paylaştığı, terörizmle savaşa hemen destek verdiği ve Afganistan'daki Sürekli Özgürlük operasyonuna doğrudan askeri destek sağlayan ilk Müslüman ülke olduğu belirtildi. 
     İncirlik üssünden kalkan savaş uçaklarının, Afganistan'daki operasyonlara önemli katkıda bulunduğu kaydedilen tasarıda, Türkiye'nin Afganistan'daki Uluslararası Güvenlik Destek Gücü'nün ISAF komutasını üstlendiği anımsatıldı. 
     Tasarıda, Türk ekonomisinin 2000 ve 2001 yıllarında finansal krizlerle karşı karşıya kaldığı, mali disiplin ve uygun önlemlerle bankacılık sisteminde güvenin yeniden sağlandığı, böylece ekonomik düzelme yolunun açıldığı belirtildi. Türkiye'nin gelecekte büyüme ve refahının, önemli ölçüde, daha fazla yabancı yatırımın teşvikine ve ticari ilişkilerin geliştirilmesine bağlı olduğu ifade edilen tasarıda, ABD'nin çıkarının da, Türkiye ile ticaret ve yatırım ilişkilerini geliştirmede yattığı kaydedildi. Tasarıda, Türkiye'nin, özellikle özelleştirme ve uygun yatırım ortamının yeniden oluşturulmasında gösterdiği çabalar takdir edildi. 
     Türkiye'nin, ABD'de geçen yıl 11 Eylül'de düzenlenen terörist saldırıları hemen kınadığı anımsatılan tasarıda, Türkiye'deki Amerikan ordu personeli ve ekipmanının güvenliğinin sağlandığı belirtildi. 
     





</TEXT>
</DOC>
