<DOC>
<DOCNO> 138961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo02.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cibona VIP Zagreb, Efes Pilsen'in belalısı... 
</HEADLINE>
<TEXT>

     Avrupa Basketbol Kulüpleri Birliği ULEB tarafından organize edilen Avrupa Ligi'nde ikinci tura yükselen Efes Pilsen, D Grubu'ndaki ilk maçında yarın karşılaşacağı Hırvat KK Cibona VIP Zagreb karşısında zorlanıyor. 
     Efes Pilsen, KK Cibona Zagreb ile bugüne kadar 14 kez karşılaşırken, rakibi karşısında 8 yenilgi alarak başarısız bir görüntü çizdi. Lacivert-beyazlılar, Hırvat ekibini 6 kez yenme başarısı gösterdi. 
     Avrupa kupalarında Hırvat rakibiyle ilk maçını 1986-87 sezonunda Avrupa Kupa Galipleri Kupası'nda yapan Efes Pilsen, rakibi karşısında ilk galibiyetini de 1994-95 sezonunda Avrupa Şampiyon Kulüpler Kupası'nda aldı. 
     
     DEPLASMANDA TEK GALİBİYET 
     Efes Pilsen, KK Cibona Zagreb ile deplasmanda 6 kez karşılaşırken, bu maçlarda sadece 1 galibiyet alabildi. 
     Hırvat ekibine deplasmanda 5 kez yenilen lacivert-beyazlılar, rakibi karşısında ilk ve tek galibiyetini de 1997-98 sezonunda Avrupa Ligi'nde 102-98'lik skorla aldı. 
     
     İLK TURDA 1 GALİBİYET, 1 YENİLGİ 
     Efes Pilsen, bu sezon Avrupa Ligi'nin ilk turunda da Cibona Zagreb ile aynı gruba düşerken, rakibiyle yaptığı karşılaşmalarda 1 galibiyet, 1 yenilgi aldı. 
     Grubun ilk maçında deplasmanda Hırvat rakibine 64-56 mağlup olan Efes Pilsen, kendi sahasındaki maçı ise 34 sayı farkla 91-57 kazandı. 
     
     YAPTIĞI MAÇLAR 
     Efes Pilsen'in KK Cibona Zagreb ile yaptığı maçlar ve aldığı sonuçlar şöyle 
1986-87 Avrupa Kupa Galipleri Kupası 
Efes Pilsen-KK Cibona Zagreb............. 70 - 86 
KK Cibona Zagreb-Efes Pilsen............. 125 - 78 

1993-94 Avrupa Şampiyon Kulüpler Kupası 
Efes Pilsen-KK Cibona Zagreb............. 69 - 75 
KK Cibona Zagreb-Efes Pilsen............. 72 - 57 

1994-95 Avrupa Şampiyon Kulüpler Kupası 
Efes Pilsen-KK Cibona Zagreb............. 67 - 62 
KK Cibona Zagreb-Efes Pilsen............. 79 - 59 

1997-98 Avrupa Ligi 3. Tur 
Efes Pilsen-KK Cibona Zagreb............. 75 - 59 
KK Cibona Zagreb-Efes Pilsen............. 98 - 102 

1998-99 Avrupa Ligi 1. Tur 
Efes Pilsen-KK Cibona Zagreb............. 80 - 57 
KK Cibona Zagreb-Efes Pilsen............. 76 - 70 

1999-2000 Avrupa Ligi 1. Tur 
KK Cibona Zagreb-Efes Pilsen............. 71 - 69 
Efes Pilsen-KK Cibona Zagreb............. 69 - 60 

2002-2003 Avrupa Ligi 
KK Cibona VIP Zagreb-Efes Pilsen......... 64 - 56 
Efes Pilsen-KK Cibona VIP Zagreb......... 91 - 57 
     
     AVRUPA KUPALARINDA 283. MAÇ 
     Efes Pilsen, yarın Cibona VIP Zagreb ile yapacağı maçla Avrupa kupalarında 283. maçına çıkacak. 
     Lacivert-beyazlılar, Avrupa kupalarında bugüne dek 282 karşılaşma yaparken, 178 galibiyet, 104 yenilgi aldı. 
     Bu arada Oktay Mahmuti ile Avrupa'da 46 karşılaşma oynayan Efes Pilsen, bu maçlarda 28 galibiyet, 18 mağlubiyet elde etti. 
     





</TEXT>
</DOC>
