<DOC>
<DOCNO> 145461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun17.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Müttefikler strateji değiştirdi, Bağdat saldırısı gecikecek... 
</HEADLINE>
<TEXT>

     Amerikan New York Times gazetesi, koalisyon güçlerinin Bağdat'a saldırmadan önce ülkenin güneyindeki Saddam'ın Fedayileri ve diğer militanların direnişini kırmaya odaklanacağını yazdı. ABD'nin daha önce güneydeki şehirleri by - pass ederek Saddam'ı devirmek için doğrudan başkent Bağdat'taki Cumhuriyet Muhafızları'nın üstüne yürümeyi planladığını hatırlatan gazete, ancak güneydeki direniş nedeniyle komutanların önce bu sorunu halletmeye karar verdiğini belirtti. Haberini Amerikalı üst düzey komutanların açıklamalarına dayandıran New York Times bu yüzden Bağdat saldırısının gecikeceğini vurguladı. Ancak bir Amerikalı komutan bekleyişin uzun olmayacağını belirterek, "Haftalardan değil, günlerden bahsediyoruz" dedi. 
     
     ABD ORDUSUNUN KUZEYE İLERLEYİŞİ DURDURULDU 

     Nasiriye kentinin kuzeyinde Iraklı birliklerin direnişi ile karşılaşan Amerikan askerlerinin kuzeye ilerleyişinin durduğu bildirildi. 
     Askerlerle birlikte bulunan Reuters ajansı muhabiri, direnişle karşılaşan Amerikalı askerlerin ilerleyişinin, Nasiriye'nin kuzeyine 40 kilometre uzaklıktaki Aş Şatrah kasabasında durduğunu kaydetti. 
     

     
</TEXT>
</DOC>
