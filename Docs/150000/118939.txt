<DOC>
<DOCNO> 118939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/dunya/dun01.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Anlaşın, yoksa’ ültimatomu 
</HEADLINE>
<TEXT>

BM Genel Sekreteri Annan’dan Denktaş ve Klerides’e mektup Önemli konuları Kopenhag’dan önce halledin, yoksa görüşme biter 
     YORGO KIRBAKİ Atina 

     BM Genel Sekreteri Kofi Annan’ın Kıbrıs için çözüm planından sonra, KKTC Cumhurbaşkanı Rauf Denktaş ile Rum Yönetimi lideri Glafkos Klerides’e gönderdiği 3 sayfalık mektup, Yunan basınına sızdı. Atina ve Rum Kesimi’nde her ne kadar planın "dayatıcı" olmadığı söylense de, Annan’ın mektubunun içeriğinden durumun farklı olduğu anlaşıldı. Mektup, Atina’da, "Annan’dan ültimatom" şeklinde değerlendirildi. 
     Annan, "Note of Guidance" Kılavuz Notu başlıklı mektubunda, "Önemli anlaşmazlık konuları Kopenhag Zirvesi’nden önce halledilmelidir" dedi. Annan, Klerides ve Denktaş’tan egemenlik, toprak dağılımı ve göçmenler gibi önemli konuları 30 gün içinde çözmelerini istedi. Plan üzerinde taraflara fazla müzakere şansı bırakmamaya çalışan Annan, anayasa düzenlemeleri ve çözüm planında ikinci derecede önem taşıyan detayların 28 Şubat 2003’e kadar tamamlanmasını talep etti. BM Genel Sekreteri, Kopenhag Zirvesi’ne kadar temel konularda anlaşmaya varılmadığı takdirde müzakereleri sürdürmeyeceği imasında bulundu. 
     Annan mektubunda ayrıca, Kopenhag Zirvesi sonrasındaki müzakereler sırasında ortaya çıkabilecek anlaşmazlık konularında kendi görüşlerinin kabul edilmesi tavsiyesinde bulundu. Annan, planın uzun ve karmaşık olduğunu kabullendi ancak, uygulanacağı ilk andan itibaren Kıbrıs’ın yönetiminde net bir hukuki temelin bulunması ve ana anlaşmazlıkların 12 Aralık’taki Kopenhag Zirvesi’ne kadar çözüm ihtiyacı göz önünde tutularak hazırlandığını vurguladı. Yunan gazeteleri, Annan’ın bu mektubunu değerlendirirken, Rum tarafının, bu kadar kısa bir süre içinde anlaşmayı kabul etmemesi durumunda, AB üyeliğinin bile tehlikeye düşebileceğini belirttiler. 
     
     Bir haftalık süre uzatılmıyor 
     Annan’ın, taraflara sunduğu çözüm planını müzakereyi kabul etmeleri için tanıdığı bir haftalık süreyi uzatmayacağı açıklandı. BM sözcülerinden Hua Jiang, dünkü basın brifingindeki bir soru üzerine, Annan’ın, taraflara verdiği bir haftalık sürenin yeterli olduğunu düşündüğünü kaydetti. 
     



 DÜNYA 












</TEXT>
</DOC>
