<DOC>
<DOCNO> 108265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/soneko10.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü-Tiflis-Ceyhan Petrol Hattı'nın temeli atıldı... 
</HEADLINE>
<TEXT>

     Azerbaycan petrolünü Gürcistan üzerinden Türkiye'nin Ceyhan limanına taşıyacak Bakü-Tiflis-Ceyhan petrol hattı inşaatının temeli, Bakü yakınlarındaki Sengeçal Terminali'nde düzenlenen törende, Cumhurbaşkanı Ahmet Necdet Sezer, Azerbaycan Cumhurbaşkanı Haydar Aliyev ve Gürcistan Cumhurbaşkanı Eduard Şevardnadze tarafından atıldı. 
     
     YOĞUN İLGİ 

     Azerbaycan'ın başkentine yaklaşık 40 kilometre uzaklıktaki Sengeçal Terminali'nde düzenlenen Bakü-Tiflis-Ceyhan petrol boru hattı temel atma töreni, başta Türkiye, Azerbaycan ve Gürcistan basını olmak üzere, çok sayıda uluslararası basın kuruluşları ve haber ajansları tarafından izlendi. 
     Cumhurbaşkanı Ahmet Necdet Sezer, Azerbaycan Cumhurbaşkanı Haydar Aliyev ve Gürcistan Cumhurbaşkanı Eduard Şevardnadze'nin temel atması sırasında doruğa ulaşan izdiham, gazetecilerle ve korumalar arasında küçük tartışmalara da yol açtı. 
     Diğer taraftan Cumhurbaşkanı Sezer'in, tören konuşmalarının yapıldığı salona girişinde, en yoğun alkışı alanların başında geldiği gözlendi. 
     Sezer ayrıca, temel atma töreni sırasında fotoğraf ve görüntü alamayan basın mensuplarının ricası üzerine, bir kaç kürek daha toprak atarak, basın mensuplarının çalışmalarını kolaşlaştırdı. 
     Tören organizasyonunun iyi olduğunu belirten katılımcılar, en büyük sorunun ise nemli ve sıcak hava ile birlikte, zaman zaman çıkan toz fırtınasının en büyük sorunu oluşturduğunu ifade ettiler. 
     Temel atma törenine, Bakü'de görevli yabancı misyon temsilcileri ve uluslararası kuruluşların temsilcilikleri tarafından da büyük ilgi gösterilirken, Bakü'deki büyükelçilerin de tamamına yakınının tören sırasında VIP bölümünde yerlerini aldığı gözlendi. 
     





</TEXT>
</DOC>
