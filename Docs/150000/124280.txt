<DOC>
<DOCNO> 124280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/ekonomi/eko05.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada haksız rekabet kavgası 
</HEADLINE>
<TEXT>

THY Üretim ve Planlama Başkanı Nasuh Çetin, charter firmalarının Türkiye çıkışlı hatlarda fiyat kırdıklarını belirterek, bunun da Türkiye’ye zarar verdiğini söyledi 
     İSTANBUL Milliyet 

     THY, yolcu talebinin yoğun olduğu bayramlar ve özel günlerde düşük bilet fiyatlarıyla yolcu taşıyan charter firmalarının yarattığı haksız rekabetten şikayetçi. 
     Haksız rekabetin özel günlerde yolcuların en fazla talep gösterdiği Budapeşte hattında yaşandığına dikkati çeken THY Üretim ve Planlama Başkanı Nasuh Çetin, Sivil Havacılık Genel Müdürlüğü’nden İstanbul - Budapeşte seferini yapmak üzere izin alan charter firmalarının, Budapeşte’den İstanbul’a boş dönmeleri gerekirken yasalara uymayarak yolcu aldıklarını söyledi. 
     
     Zararı Türkiye görüyor’ 
     Çetin, "Türkiye’ye en az 250 dolara gelecek olan bir yolcu, charter firmalarının fiyat kırmaları sonucunda 50 dolara gidiş - dönüş bileti alıyor. Bu durumdan en büyük zararı Türkiye görüyor" diye konuştu. THY’nin geçtiğimiz Ramazan Bayramı’nda Budapeşte - İstanbul seferlerini 20-25 yolcuyla gerçekleştirirken, charter firmalarının verdikleri fiyatlar nedeniyle 150-170 kişi taşıdığını ifade eden Çetin, Sivil Havacılık Genel Müdürlüğü’nün bu haksız rekabete müdahale etmesi gerektiğini söyledi. THY’nin, haksız rekabetten dolayı Budapeşte’den İstanbul’a yapılan bir seferdeki kaybının yaklaşık 20 bin dolar olduğunu kaydeden Çetin, oysa charter firmalarının yolcu başına 20 doları bile kazanç olarak gördüklerini kaydetti. 
     



 EKONOMİ 



















</TEXT>
</DOC>
