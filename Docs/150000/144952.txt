<DOC>
<DOCNO> 144952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/yazar/akyol.html </URL>
<DATE> 2003/03/24/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkmenler, Atatürk ve reel politik 
</HEADLINE>
<TEXT>

     Saatçi, Türkmenlerin Irak’a miladi 7. asırda yerleşmeye başladığını, Selçuklu Sultanı Tuğrul Bey’in Bağdat’ı fethiyle Irak’ta Türkmen nüfusun arttığını anlatıyor. Sünni Türkmenler ve Kürtler Şii Araplara karşı Abbasi Hilafeti ile Selçuklu İmparatorluğu’nun dayanağıdır. Sf. 40 vd. 
     Sonra, Iraklı Türkmenler Musul Atabeğliği, Erbil Atabeğliği, Kıpçak Atabeğliği gibi prenslikler kuruyor. Hükümdarları Aksungur, Tutuş, Gürboğa, Karakuş, Gökbörü gibi isimler taşımaktadır. Sf. 61 vd. 
     Karakoyunlular, Akkoyunlular ve Osmanlılar... IV. Murat Bağdat seferlerinde güvenilir nüfus tabanını güçlendirmek için bölgeye ilave Türkmen aşiretleri yerleştiriyor. Sf. 67 vd. 
     Müziğimizdeki "Bayati Makamı", Sultan Murad’ın Irak’tan getirdiği Bayat aşiretine mensup musikişinasların eseridir. Sf. 269 
     
     MUSUL meselesi konusunda Lozan’da Türkiye’nin tezi, bugünkü Kerkük ve Süleymaniye’yi de içine alan Musul vilayetinde, "biz Türkler ve Kürtler"in ezici çoğunluğa sahip olmasıdır. 
     Lord Curzon da Türkmenlerin "özellikle Erbil, Altunköprü, Kerkük ve Kifir şehirlerinde" yaşadığını kabul eder ama "Türkmen başka, Türk başka" tezini savunur. Sf. 141 
     Mustafa Kemal ve arkadaşları Musul vilayetinin "kesinlikle Misakı Milli sınırları içinde" olduğunu defalarca belirtir. Lozan’da sonuç alınamaz, iş Milletler Cemiyeti’ne gider. 
     Yeni Türkiye’yi süratle istikrara kavuşturmak ve devrimleri sürdürmek isteyen Mustafa Kemal, değişen reel politik durum karşısında, Meclis’teki gizli oturumlarda "Misakı Milli’nin bir sınır çizmediğini" söylemekte, Musul’suz bir barışa Meclis’i ikna etmek için "bir yıl sonra daha güçlü olur, Musul’u alırız" demektedir. Sf. 151 - 158 
     
     1926 yılında, Milletler Cemiyeti’nin önerdiği bugünkü Irak sınırımızı Ankara da onaylar. Türkmenleri koruyacak hükümler istemeyi Ankara’nın düşünmemiş olması dikkat çekicidir. 
     Dünyanın stratejik dengeleri değişmiştir. 
     Milli Mücadele’nin dış politika dayanağı "Mazlum Milletler", İslam dünyası ve Sovyetler koalisyonu idi. Devrimlerle birlikte Batılılaşma öne çıkmıştır. İçeride Şeyh Sait isyanı, dışarıda Faşist Mussolini’nin talepleri Türkiye’yi tehdit etmekte, Ankara artık İngiliz dostluğuna ihtiyaç duymaktadır... Sf. 178 
     Atatürk’ün Dışişleri Bakanı Tevfik Rüştü, 1926 andlaşmasını imzalarken "mazlum milletleröden değil, "Türkiye’nin medeni milletler arasında intizam ve terakki unsuru olması"ndan bahseder. "Memleket nazik durumdadır" diyerek "Britanya İmparatorluğu ile ilişkilerimizi normal hale getirmek için... fedakarlığa katlandığımızı" belirtir. Sf. 179 
     Zamanımızdaki "reel politik" de Ankara’nın Amerika ile ilişkilere önem vermesini gerektiriyor. 
     
     







</TEXT>
</DOC>
