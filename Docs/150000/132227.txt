<DOC>
<DOCNO> 132227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sonspo11.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Maradona golfçü oldu... 
</HEADLINE>
<TEXT>

     Arjantinli ünlü futbolcu Armando Diego Maradona, golfçü oldu. 
     Havana'daki bir turnuvaya katılan Maradona, Associated Press Haber Ajansı'na yaptığı açıklamada, golf oynarken futboldaki heyecanı duymadığını söyledi. 
     Maradona, kesintisiz her gün golf oynadığını ve çok yoğun bir şekilde antrenman yaptığını kaydederek, bazen uyurken, yanlış bir hareket yaptığını düşünerek kalktığını ve odasında doğru olan hareketi tekrar ettiğini söyledi. 
     Arjantinli futbolcu, oynarken en çok zorlandığı şeylerden birinin de sessiz konuşmak zorunda kalmasını göstererek, ''Bazen yüksek sesle konuşuyorum, bağırıyorum ve heyecana kapılıyorum o zaman herkes bana kötü kötü bakıyor. Bu durum biraz beni sıkıyor ama golfü hala fevkalade bir spor olarak görüyorum'' dedi. 
     1986'da dünya şampiyonu, 1990'da ikinci olan Arjantin Milli Takımı'nın kaptanlığını yapan ve Brezilyalı Pele ile birlikte FIFA tarafından tüm zamanların en iyi fubolcusu olarak gösterilen Maradona, Arjantin'in birinci turda elendiği 2002 Dünya Kupası'ndan ise söz etmekten hiç hoşlanmıyor. 
     2000 yılından buyana Küba'da bulunan Maradona, burada uyuşturucu tedavisi görüyor ve bazı sağlık sorunlarını gidermeye çalışıyor. 
     Başkent Havana'da halka açık olan bir kulüpte 1 aydır golf oynayan Maradona, pazar günü de erkekler yüksek atlamada dünya rekortmeni olan Kübalı ünlü atlet Javier Sotomayor ile biraraya geldi. 
     Sotomayor, Maradona'yı izledikten sonra yaptığı açıklamada, ''Umarım Maradona, bana golfün nasıl oynandığını öğretecektir. Onunla yalnızca kaliteli bir futbolcu değil insan olarak da ilgileniyorum'' dedi. 
     





</TEXT>
</DOC>
