<DOC>
<DOCNO> 120754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun03.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Nesin için New York'ta tören... 
</HEADLINE>
<TEXT>

     Türk edebiyatı ve öykücülüğünü New York'ta yaşayan kuşaklara tanıtmak amacıyla ''Light Millennium'' Işık Binyılı adlı kuruluş tarafından düzenlenen ''Öykülü Geceler'' adlı etkinliğin ikincisinde, ünlü yazar Aziz Nesin anıldı. 
     Türk Amerikan Dernekleri Federasyonu TADF sponsorluğunda, Elif Özmenek ve Buket Şahin tarafından hazırlanan ve Light Millennium dergisi yöneticisi Bircan Ünver'in konuşmasıyla New York'taki Türkevi binasında başlayan toplantıda, Nesin'in ''6 Bekçi Atlıkarıncada'', ''Sizin Memlekette Eşek Yok mu '' ve ''Du bakalım N'olecek '' adlı öyküleri okundu. 
     Aziz Nesin'in yaşamını konu alan bir de belgeselin gösterildiği gecede Buket Şahin, Aziz Nesin'in ''Sivas Acısı'', Elif Özmenek ise ''Son İstek'' adlı şiirlerini okudular. Daha sonra düzenlenen açık oturumda, Aziz Nesin'in Türk öykücülüğündeki yeri ele alındı. 
     Toplantının son bölümünde ise katılımcılar, Nesin'in beğendikleri bir hikayesinden yola çıkarak oluşturdukları kendi öykülerini okudular. 
     Toplantıda gösterilen Aziz Nesin belgeseli, 1993 yılında Ethem Özgüven tarafından, Sivas katliamından bir hafta sonra çekildi. Belgeselin daha önce, Almanya, İsviçre, Avusturya ve ABD QPTV televizyonlarında yayınlandığı bildirildi. 
     





</TEXT>
</DOC>
