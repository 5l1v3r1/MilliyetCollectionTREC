<DOC>
<DOCNO> 123616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur32.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal da Sezer'in izinde... Kopenhag'a gitmiyor... 
</HEADLINE>
<TEXT>

     Avrupa Birliği başkentlerinden Kopenhag Zirvesi öncesinde gelen olumsuz hava CHP Genel Başkanı Deniz Baykal'ı umutsuzluğa itti. Cumhurbaşkanı Ahmet Necdet Sezer gibi Baykal'ın da 12 Aralık'ta yapılacak Kopenhag Zirvesi'ne katılmayacağı öğrenildi. 
     Deniz Baykal, sabah erken saatlerde görüştüğü Başbakan Abdullah Gül ile ağırlıklı olarak dış politika konularını ele aldı. Görüşmede kısa da olsa anayasa değişikliklerinin de gündeme geldiği bildirilirken, Başbakan Gül'ün Baykal'a ikinci Anayasa değişkilik paketi konusunda kısa bilgi verdiği kaydedildi. 
     İki parti yetkililerin de katıldığı görüşmenin 10 dakikalık bölümünde Gül ile baş başa kalan Baykal'ın, hükümete AB konusunda tam destek vererek "arkanızdayız" mesajı verdiği ifade edildi. Baykal'ın AB konusunda ortada parlak bir tablo olmadığını dile getirdiği ve yakın çevresine AB konusunda hükümetin de son gelişmelerden sonra kendisi ve CHP ile aynı fikirde oluğu değerlendirmesini yaptığı öğrenildi. 
     Baykal'ın görüşmede Gül'e Kıbrıs konusundaki çekincelerini bir kez daha ifade ettiği belirtilirken, BM Genel Sekreteri Kofi Annan'ın Kıbrıs Planı'nda, Kıbrıslı Türklerin güvenliği konusunda olumsuz etki yaratabilecek unsurların bulunduğunu anlattığı kaydedildi. 
     





</TEXT>
</DOC>
