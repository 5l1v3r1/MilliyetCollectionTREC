<DOC>
<DOCNO> 120195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko16.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP Bölgesi'nde "erozyon" tehtit ediyor... 
</HEADLINE>
<TEXT>

     GAP Bölgesi'nde, bilinçsiz sulama ve yetersiz tesviye nedeniyle günde 450 ton toprağın erozyon sonucu kaybolduğu, 20 bin hektar alanın ise tuzlama tehlikesiyle karşı karşıya bulunduğu bildirildi.Yetkililerden alınan bilgiye göre, 75 bin 358 kilometrekare alana sahip GAP bölgesinin, Türkiye yüzölçümünün yüzde 9.7'sini kapsadığını, Türkiye'de sulanabilir 8.5 milyon hektar tarım arazisinin ise yüzde 20'sinin bölgede bulunduğunu belirtildi. 
     GAP projesiyle bölgedeki arazinin sulanması, tarımsal üretimin ve ürün çeşitliliğinin artırılmasının hedeflendiğini belirten yetkililer, buna bağlı olarak tarımsal sanayinin geliştirilmesi ve bölgenin sosyo-ekonomik geri kalmışlığının ortadan kaldırılmasının planlandığını ifade ettiler. 
     Yetkililer, Şanlıurfa Harran Ovası'nda, yoğun pamuk tarımı ile birlikte bilinçsiz sulama ve tarım yöntemlerinin uygulanması sonucu, ''taban suyunun yükselmesi, tuzlanma, erozyon, sulama suyunun yetersizliği, ürünlerde hastalık ve zararlıların artması'' gibi bazı sorunların yaşandığına dikkat çekerek, şu bilgileri verdiler 
     ''Aşırı sulama ile birlikte taban suyu seviyeleri, ovanın güneyi başta olmak üzere toprak yüzeyinde görülmeye başlandı. Akçakale İlçesi'nde 3 bin 400 hektar tuzlu, 6 bin 700 hektar da aşırı sulak alan bulunmaktadır. Bunlara ilave olarak 20 bin hektar alan da ikinci ve üçüncü sınıf tuzlama tehdidiyle karşı karşıyadır. Bilinçsiz sulama ve yetersiz tesviye nedeniyle günde 450 ton toprak erozyon nedeniyle kaybedilmektedir.'' GAP projesinin tamamlanacağı 2010 yılına kadar, çağdaş tarımsal üretim gereği başta traktör olmak üzere bölgede çok sayıda tarım makinesi alımının yapılacağını belirten yetkililer, ''Üreticiye modern tarım uygulamaları anlatılırsa, sürdürülebilir kalkınma sağlanabilir'' dediler. 
     Bu arada sulama ile birlikte drenaj sorunu görülen Akçakale ve Harran'a bağlı Aşağıderen, İkizce, Uzunyol, Sütlüce, Konağa, Öncüler, Arıcan, Fatmakuyu ve Varlılan köylerinde 6 bin 650 hektar alanda çalışmaların sürdürüldüğü bildirildi. 
     





</TEXT>
</DOC>
