<DOC>
<DOCNO> 103811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/spor/aspo.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal Tümer'le solladı 
</HEADLINE>
<TEXT>

İstanbul’u süper solağının füzesiyle avladı 
     Şipşak Nouma 
     GÜNGÖREN Stadı’nın bozuk zemininde İstanbulspor karşısına çıkan Beşiktaş, mağlup duruma düştüğü maçı çevirmeyi bildi, kritik bir 90 dakikayı kayıpsız geçti. Cenk’in röveşata golüyle öne geçen İstanbulspor karşısında Siyah - Beyazlılar, Sergen’in aynı güzellikteki vuruşuyla dengeyi sağladılar. İkinci yarıdaki değişiklikler Kartal’ı ateşledi, Tümer’in nefis golü üç puanı getirdi. Nouma’nın oyuna girmesinden 5 dakika sonra kırmızı kart görmesi gol sevincine gölge düşürdü. 
     
Aydın cesurdu      BEŞİKTAŞ - Kocaelispor maçındaki tartışmalı kararlardan sonra MHK, en iyi hakemi Ali Aydın’ı kritik gördüğü bu karşılaşmada görevlendirdi. Aydın, çok koşarak pozisyonları yakından takip etti ve neredeyse hatasıza yakın bir yönetim gösterdi. İkili mücadeleleri kurallar çerçevesinde süzüp kartlarını yerinde kullandı. Seyirci tepkisinden çekinmedi, Pascal Nouma’yı ikinci sarı karttan cezalandırdı. 
     
Lucescu suskun      TEKNİK Direktör Lucescu maçtan sonra hiçbir açıklama yapmadan staddan ayrıldı. Sinirli olduğu gözlenen Rumen hoca gazetecilerin tüm ısrarlarına rağmen konuşmadı. Bu arada Beşiktaş seyircisinin sahaya attığı bıçak ve yabancı maddeler nedeniyle Siyah - Beyazlı kulübe ihtar ve 1.5 milyar lira para cezası verilecek. 
     

</TEXT>
</DOC>
