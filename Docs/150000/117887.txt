<DOC>
<DOCNO> 117887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/guncel/agun.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer heyete alırsa Kopenhag’a giderim 
</HEADLINE>
<TEXT>

Cumhurbaşkanı, Başbakan ve ana muhalefet liderinin Kopenhag’a birlikte gitmesi fikrine sıcak bakan Baykal, "Sezer beni heyete dahil ederse, zevkle giderim" dedi 
     SERPİL ÇEVİKCAN Ankara 

     Cumhurbaşkanı Ahmet Necdet Sezer’in, AKP Genel Başkanı Tayyip Erdoğan ve CHP Genel Başkanı Deniz Baykal’la yaptığı görüşmeler sonrasında Kopenhag zirvesine "üçlü katılım" olasılığı ortaya çıktı. Sezer’in, Erdoğan’a Kopenhag zirvesine, "Cumhurbaşkanı, Başbakan ve ana muhalefet lideri"nin birlikte katılmasının yararlı olacağı görüşünü bildirdiği, Erdoğan’ın da bu öneriyi kabul ettiği kaydediliyor. Baykal, dün bu konuda Milliyet’e şu değerlendirmeyi yaptı 
     
     BAŞBAKANLA GİDERİZ’ 
     "Cumhurbaşkanı, Erdoğan’a bu görüşünü söylemiş. Erdoğan da olumlu karşılamış. Zaten Sezer, AB konusunda AKP ve CHP’nin seçimden sonra gösterdiği uyumdan duyduğu memnuniyeti ifade etmişti. Eğer Sezer, 12 Aralık’ta yapılacak Kopenhag zirvesine gidecek heyete beni de alırsa, elbette büyük memnuniyetle giderim. Resmen davet olursa benim için görev olur. Ancak sanıyorum Erdoğan’la değil, Başbakan’la gideriz. Cumhurbaşkanı, Başbakan ve resmi heyet mensubu olarak ben de katılırım." 
     
     SEZER’İN DUYARLILIĞI 
     Sezer’in, Kopenhag zirvesine başbakan ve ana muhalefet liderini birlikte götürmesi, ulusal konularda "birlikte hareket" edilmesine verdiği önemi gösteriyor. Sezer’in Erdoğan ve Baykal’la yaptığı görüşmelerde sadece Avrupa Birliği konusunda değil, diğer ulusal ve dış konularda da iktidar ve muhalefetin birlikte hareket etmesini, sorunlara birlikte sahip çıkmasını istediği vurgulanıyor. Sezer’in de Avrupa Birliği başta olmak üzere dış sorunlarda aktif rol oynama kararında olduğu, bu sorunlarla ilgili olarak iktidar ve muhalefet arasında köprü işlevi göreceği bildiriliyor. 
     
Hükümet ayın 29’una yetişir      Ankara, Kopenhag zirvesine hazırlanırken, yeni hükümetin Milli Güvenlik Kurulu’nun toplanacağı 29 Kasım’a kadar oluşturulmasına çaba gösterilecek. MGK toplantısının da Kopenhag zirvesi öncesinde önem taşıdığı, AB konusunun yeni hükümetle MGK’de ele alınmasının tercih edileceği ifade ediliyor. Bu amaçla da AKP hükümetinin 29 Kasım’dan önce kurulması gerektiğine dikkat çekiliyor. 
     
Arap ülkelerinden Baykal’a tebrik      Filistin Büyükelçisi Fuad Yasin önderliğinde 15 Arap ülkesinin büyükelçi ve maslahatgüzarları, Baykal’ı seçim sonucu nedeniyle tebrik etti. CHP Genel Merkezi’nde gerçekleşen görüşmeye Yasin’in yanı sıra Lübnan, Mısır, Sudan, Tunus, BAE, Suudi Arabistan, Fas, Kuveyt, Suriye, Yemen, Cezayir, Libya, Ürdün ve Irak büyükelçileriyle Katar ve Umman maslahatgüzarları katıldı. 
     
İLK KEZ OLACAK      Sezer’in Kopenhag’a gidecek resmi heyete Baykal’ı da katması halinde bu bir ilk olacak. İlk kez, ana muhalefet lideri, Başbakan’la resmi heyette yer alacak. Ancak Erdoğan Başbakan olamayacağı için resmi heyete dahil olmayacak. 
     



 GÜNCEL 


















</TEXT>
</DOC>
