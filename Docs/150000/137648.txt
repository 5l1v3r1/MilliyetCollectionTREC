<DOC>
<DOCNO> 137648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/yasam/yas01.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata iple bağlandı 
</HEADLINE>
<TEXT>

Gaziantep Nizip’te akli dengesi bozuk 7 yaşındaki bir çocuk, alevler içinde kalan evden çatıdan sarkıtılan iple kurtarıldı 
     METİN İLİKSOY Gaziantep DHA 

     Nizip’te bir evde çıkan yangından kaçmak için balkona çıkan akli dengesi bozuk 7 yaşındaki Nabi Oğuzcan’ı, çatıdan ip sarkıtıp inen itfaiye eri kurtardı. 
     Fırat Mahallesi Hürriyet Sokak’taki Birlik Apartmanı’nın 4. katındaki dairede kömür sobasından sıçrayan alevin eşyayı tutuşturması üzerine yangın çıktı. Alevler kısa sürede büyüyerek evi sardı. Evde bulunan Nabi, alevlerden kurtulmak için kendini balkona atarken, anne Meryem Oğuzcan 32 dışarı fırladı. Komşularının ihbarıyla olay yerine gelen Nizip Belediyesi itfaiye ekipleri yangına müdahale etti. Oğlunun balkonda kaldığını gören annenin eve girme çabasıysa, komşuları ve polis tarafından engellendi. 
     
     Yangın söndürüldü 
     Binanın çatısına çıkan itfaiye erlerinden biri de, Nabi’nin bulunduğu balkona iple indi. Balkon pencerelerinden vuran alevlerin yakmak üzere olduğu Nabi’yi son anda kucaklayan itfaiye eri, yürekleri ağza getiren operasyonla küçük çocuğu kurtararak yeniden çatıya çıktı. Nabi Oğuzcan hastaneye kaldırılırken, yangın da kısa sürede söndürüldü. 
     



 YAŞAM 




















</TEXT>
</DOC>
