<DOC>
<DOCNO> 130848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur37.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir'de bir müze dolusu tarihi eser ele geçti... 
</HEADLINE>
<TEXT>

     Balıkesir'de düzenlenen operasyonda, Hitler döneminde Nazi subaylarının kullandığı 2 tabancanın da aralarında bulunduğu tarihi nitelikli binlerce adet eser ele geçirildi. Olayla ilgili olarak, bir kişi tutuklandı. Balıkesir Emniyet Müdürlüğü'nden yapılan açıklamaya göre, bir ihbarı değerlendiren Kaçakçılık ve Organize Suçlarla Mücadele Şubesi ekiplerince, uzun süredir takip altında tutulan Arif Kılıçaslan'ın 50 Bahçelievler Mahallesi'ndeki evine düzenlenen operasyonda, çoğunluğu eski dönemlerde kullanılan silah, kılıç, kama, tüfek ile Osmanlı ve Roma dönemlerine ait ''tarihi nitelikli'' eserler bulundu. 
     Emniyet Müdürlüğü yetkilileri, operasyonda, üzerinde Osmanlı tuğrası bulunan ayarlı tabancanın, Hitler döneminde Nazi subaylarınca kullanılan ''Waffenfabrik Mauser Oberndorf A Nacer'' ibareli 2 tabanca ile bu tabancaların kabzalarına takıldığı zaman seyyar dipçik olabilen ahşap kılıfların da aralarında bulunduğu ''tarihi nitelikli'' 7 tabanca ve 5 tüfeğin ele geçirildiğini bildirdiler. 
     Operasyonda, kalaşnikof, G-3 piyade tüfeği ve ''ZWRA Co MAUSER'' marka tüfeklere ait 347 adet çeşitli çapta dolu fişek, değişik dönemlere ait 11 adet kılıç, kama ve mızrak ucunun yanı sıra tabanca kabzası, tüfek mekanizması, kemik ve deri barutluk bulunduğunu belirten yetkililer, zanlının evinde ayrıca Roma dönemine ait 3 adet toprak testi, 4 adet kase, 5 adet cam gözyaşı şişesi, 1 adet bronz ayna, 2 adet bronz haç, 5 adet bronz cımbız, 2 adet kemik iğnesinin de aralarında bulunduğu 244 tarih eser, 603'ü Osmanlı dönemine ait 1703 adet bronz sikkenin ele geçirildiğini kaydettiler. 
     ''Tarihi nitelikteki'' silahların paha biçilemeyecek değere sahip olduklarını belirten yetkililer, Nazi subaylarınca kullanılan iki tabancanın, ''İki Mercedes marka otomobil alacak kadar'' değerli olduğunu, bu tabancaların bir örneğinin de, Berlin Müzesi'nde bulunduğunu öğrendiklerini bildirdiler. 
     Daha önce de tarihi eser kaçakçılığı yapmak suçundan sabıkası bulunduğu öğrenilen Arif Kılıçaslan'ın, sorgulamasının tamamlanmasının ardından sevk edildiği nöbetçi mahkemece tutuklandığı, ele geçirilen eserlerin, Balıkesir Müze Müdürlüğü'ne teslim edileceği bildirildi. 
     





</TEXT>
</DOC>
