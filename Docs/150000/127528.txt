<DOC>
<DOCNO> 127528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/spor/aspo.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin, yazarımız Rıdvan Dilmen’e kafasındaki yeni Fenerbahçe’yi anlattı 
</HEADLINE>
<TEXT>
TEK FORVETLİ SİSTEM 
Sarı - Lacivertli takımın hocası, ikinci yarı 4 - 2 - 3 - 1 düzenine geçeceğini söyledi. Pozisyon vermeyen, rakibi sahasından çıkarmayan bir oyun planı hazırladığını belirtti 
     Özel röportaj RIDVAN DİLMEN 

     Futbol Federasyonu Coşkun Özarı Teknik Direktörlük kursunda iki haftadır iyi bir eğitimden geçtik. Şöyle bir baktım da etrafımda bir yakın geçmişimizin Metin, Oğuz, Feyyaz, Aykut gibi yıldızları bir dolu ders ile boğuşuyor. 
     Anatomi, psikoloji, fizyoloji, kısacası gerçekten bir antrenörde olması gereken her türlü bilgi. 
     İçimizde belki de derslerine en sıkı sarılan oydu. Kolay değil tabii, omuzlarına öyle bir yük bindi ki. Allah yardımcısı olsun. 
     Fenerbahçe Teknik Direktörü Oğuz Çetin’den bahsediyorum. Geçmişte takım, şimdi sıra arkadaşım. Takımla ilgili sohbet ettik, düşüncelerini öğrendik. 
     Oğuz’un gerçekten sakin bir yaradılışı var, ancak bu kişiliğin altında müthiş bir heyecan hissettim. Çünkü aldığı sorumluluk çok ağır. Sadece kendisi için değil, başkan, yönetim hatta ilerki dönemlerde yeni antrenör adayları için önemli bir yola girdi. İlk sorum sistemle ilgili oldu. 
     - Fenerbahçe’yi nasıl oynatmayı düşünüyorsun 
     "Son iki hafta göreve geldim ve dolayısıyla Lorant’ın sistemini değiştirmek istemedim, yine 3-4-1-2 ile devam ettim. Sadece Lorant, Tuncay’ı çok nadir forvette kullanmıştı. Ben iki maçta da forvette ısrar ettim. Ancak devre arası kampında alacağım iki - üç oyuncuyla oyun düzenimiz değişecek. En çok takıldığım olay iyi bir santrfor. İyi bir santrfor derken sadece gol atan değil, arkadan gelecek yetenekli oyunculara boş kulvar açacak bir isim bulmalıyız. Yani düşündüğüm sistem dörtlü savunma, önünde iki pres yapan, alan savunan orta saha, onların önünde üç tane ofansif yönü güçlü aynı zamanda defansa gelebilecek isimler ve de tek forvet. 4-2-3-1’i düşünüyorum." 
     - Bu takım 2-3 yıldır yemeği sağ elle yiyor, 3-4-1-2 gibi oynuyor. Devre arası değişim için yeterli mi Sol elle yemeğe kalkarlarsa üstlerine dökebilirler. 
     "Sistemde kesinlikle ısrarcı değilim. Antrenmanlarda ve hazırlık maçlarında olumlu sinyaller alırsam devam ederim, aksi halde eskiye dönerim." 
     - Peki transfer politikan nasıl olacak 
     "Öncelikle kimsenin gitmesini istemiyorum. Bu takımla devam etmek amacındayım. Ancak kafamda üç oyuncu var. Bunlar konusunda sabırlı davranacağım. Aceleci olmayacağım. Düzgün bir santrforun yaratacağı boşluklara Tuncay, Serhat, Ortega gibi oyuncuları sokmak istiyorum. Orta saha ve sağ dışa da oyuncu bakıyorum. Yardımcı antrenör getireceğim, bu konuda da dikkatli davranacağım. Çünkü yardımcının önemli görevleri var. 23 oyuncuyla uğraşmak kolay değil. Zaten Nurettin hoca ile iyi bir uyumumuz var." 
     - Ortega için ne düşünüyorsun 
     "Kendisine bir hoca gibi değil, bir arkadaş gibi yaklaşacağım. Sevgiyle onu kazanmaya çalışacağım. İkinci yarı Ortega’nın konsantrasyonunu sağlayacağız." 
     - Ligi kaç puanla bitirmeyi hedefliyorsun 
     "Tabii ki bütün maçları kazanmak istiyoruz, ancak kafamdaki puan 80. Bu bize yeterli olacak." 
     - Ben, Rıdvan hocaya, Oğuz hocaya destek gibi sözlere karşı çıkıyorum. Bu destek kelimesi kişileri hafifletiyor. Senin fikrin ne 
     "Evet kesinlikle katılıyorum. Bu işi başaracak gücüm var. Önemli olan kulübün ve camianın birlikte beraber hareket etmesi. Takımın başarılı için bu şart. Yeter ki bana güvenenleri mahcup etmeden hedeflere koşarken bölünmeler yaşamayalım. Fenerbahçe taraftarının biz sözü vardır. Fenerli’nin Fenerli’den başka dostu yoktur diye. Bu söz uygulanmalı. Ortada Oğuz, Lorant, Mustafa Denizli meselesi yok, tek amaç Fener’in başarısı." 
     
Rebrov Rickettsİngiltere’de santrfor arayışlarını sürdüren Sadettin Saran’ın bu iki isim üzerinde yoğunlaştığı belirtildi 
     YALÇIN TÜRK 

     Fiyatı yüksek 
     TRANSFER çalışmalarına hız veren Fenerbahçe santfor konusunda Tottenhamlı Rebrov ile Bolton Wanderers’te forma giyen Michael Ricketts’e ağırlık verdiği belirtildi. Önceliğin Ukraynalı Rebrov’da olduğu, maliyeti ağır gelen Ricketts’in ikinci planda tutulduğu öğrenildi. Yönetimin, Ankaragücülü Augustine defterini de henüz kapatmadığı, yönetici Nihat Özdemir’in Cemal Aydın ile bir kez daha pazarlık masasına oturabileceği kaydedildi. 
     
     Kemal ısrarı 
     YERLİ transferinde ise Gaziantepli Kemal’in peşine düşen Sarı-Lacivertliler’in Başkan Celal Doğan’ın istediği 2.5 milyon dolarda indirim yapmaya çalıştığı belirtildi. Doğan’ın da bu konuda yeşil ışık yaktığı kaydedildi. Oğuz Çetin’in menajer Saffet Sancaklı ile biraraya geldiği ve sağ kanat oyuncusu istediği öğrenildi. Menajerlerin ise Uruguaylı Morales’i önerdikleri bildirildi. İtalya’ya geçen Sadettin Saran bugün Roma’da oynayan Batistuta ile görüşecek. 
     
     Sergei Rebrov kimdir 
     3 Haziran 1974’te Dünya’ya geldi. 1.75 boyundaki forvet oyuncusu, Ukrayna’da Shaktar Donetsk takımında iki, Dinamo Kiev’de ise sekiz yıl forma giydikten sonra 2000 - 2001 sezonunda İngiltere Süper Ligi takımlarından Tottenham’a transfer oldu. Geçen sezon ligde sadece dokuz maçta oynayan Rebrov, buna karşın beş gol kaydetme başarısını gösterdi. Bu sezon ise henüz forma şansı bulamayan Rebrov, Ukrayna Milli Takımı’nda ise 41 kez görev yaptı. 
     
     Michael Ricketts kimdir 
     4 Aralık 1978’de Birmingham’da Dünya’ya geldi. 1.88 boyundaki golcü, 2000 yılında Walsall’dan Bolton Wanderers’e transfer oldu. Eski kulübü Walsall’da yıldızı parlayan ve Manchester United’e karşı Manchester’da attığı golle ün yapan Ricketts, bu sezon Bolton formasıyla şu ana kadar altı gol kaydetti. Ricketts, İngiltere Milli Takımı Teknik Direktörü Sven Goran Eriksson tarafından da 2002 Dünya Kupası aday kadrosuna çağırılmıştı. 
     



 SPOR 




























</TEXT>
</DOC>
