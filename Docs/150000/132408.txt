<DOC>
<DOCNO> 132408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/soneko09.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın ve Euro, savaşın gölgesinde rekora koşuyor... 
</HEADLINE>
<TEXT>

     ABD Başkanı George W. Bush'un Irak'ı ''savaşın önlenmesi için zamanın azalmakta olduğu'' uyarısında bulunmasıyla, altın ve euro yeni rekorlar kırdı. 
     Singapur borsasında altının ons fiyatı Mart 1997'den beriki en yüksek düzeyine, 360.25 dolara çıktıktan sonra 359.65 dolara geriledi. Altının ons fiyatı New York borsasında dün geceki kapanışına göre 3.15 dolar yükseldi. 
     Altın fiyatları geçen 12 ayda dolar bazında yüzde 25'den fazla arttı. Kimi borsacıya göre, ABD'nin Irak'a askeri operasyonu halinde altının ons fiyatı 375 dolara çıkabilir, fakat, çatışmalar Mart ayı başında çıkmazsa, hava şartlarından dolayı, sekiz ay daha yeni bir askeri operasyon olmaz. 
     Altın fiyatları çok dalgalı seyir izliyor 1980 yılı başlarında 850 dolarla rekor kıran altının ons fiyatı, Ocak 1991'de Körfez Savaşı'nın başlamasından sonra 24 saat içinde 25 dolardan fazla düşüşle 400 doların biraz üzerinde kalabildi. 
     Borsacılara göre, savaş endişeleri ve doların değer kaybı, yatırımcıları, güvenilir yatırım aracı gördükleri altın ve euro'ya yöneltiyor. Borsacılar, ''yatırımcılar, kaliteye, euro ve değerli metaller ve mallara kaçıyor'' diyor. 
     Borsada euronun dolar karşısındaki değeri son üç yılın en yüksek düzeyine 1.0744 dolara çıktıktan sonra 1.0723 dolara indi. Doların yen karşısındaki değeri ise dünkü değerine göre pek değişmeden 118.22 yende kaldı. 
     Japonya Başbakanı Junichiro Koizumi'nin piyasalara müdahalede bulunabilecekleri uyarısını göndermesi, euro karşısındaki değeri son üç yılın en düşük düzeyine inen ve diğer para birimleri karşısında da zayıflayan dolara güç verdi. 
     Borsacılara göre, savaş çıkması halinde doların daha da değer kaybetmesi muhtemel. 

     
</TEXT>
</DOC>
