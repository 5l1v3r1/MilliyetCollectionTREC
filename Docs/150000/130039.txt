<DOC>
<DOCNO> 130039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo15.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beschastnykh Çaba göstereceğimi garanti ederim... 
</HEADLINE>
<TEXT>

     Fenerbahçe'ye transfer olan Rus futbolcu Vladimir Beschastnykh, ''Ben profesyonelim. Çok çalışacağımı ve çaba göstereceğimi garanti ederim'' dedi. 
     Rus futbolcu, bugün ''Novi Izvestiya'' Gazetesi'nde yayımlanan demecinde, ''Hangi duygularla Türkiye'ye gidiyorsunuz '' sorusuna, ''Çalışmak için. Ben profesyonelim. Çok çalışacağımı ve çaba göstereceğimi garanti ederim'' karşılığını verdi. 
     Dil sorununun olup olmayacağı sorusuna da Rus futbolcu, ''Bu, önemli bir sorun değil çünkü önemli olan futbol dili. Oyunda yalnızca tek bir dil vardır ve o a futboldur. Ben de onu iyi bilirim'' karşılığını verdi. 
     Transfer ücretiyle ilgili bir soruyu, ''Bu şimdilik sır olarak kalsın'' biçiminde yanıtlayan Beschatnykh, ''Ortega kadar aldığınız söyleniyor'' sorusuna ise, ''Onun ne kadar aldığını bilmiyorum'' karşılığını verdi. Muhabirin, ''Ortaga yılda 700 bin dolar alıyor'' demesi üzerine de, ''Benim sözleşmem daha az miktar içeriyor. Bu parayı almak için her maçta ne kadar güçlü olduğunuzu göstermeniz gerekiyor. Ama ben takıma daha yeni geldim'' dedi. 
     Sözleşmesinin 2.5 yıllık olduğunu belirten Rus futbolcu, ''Bu süre içinde hem şampiyon olacağımızı, hem de Avrupa Şampiyonlar Ligi'nde de başarılı olacağımı düşünüyorum'' dedi. 
     Rus golcü, Spartak Moskova'dan ayrılmasının nedeni için de, ''Önceki sözleşmemem göre daha az para önerdiler. Ben bunu kabul etmedim ve takım aramaya başladım. Bunu çözmek için 1 ay süreleri vardı. Birkaç temasımız oldu ama tutum değiştirmediler.'' 

     
</TEXT>
</DOC>
