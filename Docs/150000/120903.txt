<DOC>
<DOCNO> 120903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sondun18.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da monarşi tartışması... 
</HEADLINE>
<TEXT>

     Belçika'da koalisyon ortağı Valon Yeşiller partisinin ''cumhuriyetçi'' bir politikaya yönelmesi, monarşi tartışmalarını tekrar canlandırdı. 
     Valon Yeşiller, 7 ay sonra yapılacak genel seçimlere hazırlanırken, seçim programını açıkladılar. 
     Programda Belçika Kraliyeti'nin bir cumhuriyet rejimi haline dönüştürülmesini öneren Yeşiller, ilk aşamada Belçika Kralı'nın rolünü ''sembolik düzeye'' indireceklerini ve asalet ünvanlarını kaldıracaklarını belirttiler. Parti yetkilileri, bu şekilde, kamuoyunun aşamalı olarak cumhuriyet rejimine hazırlanacağını savundular. 
     Yeşiller, liberaller ve sosyalistlerden oluşan Belçika hükümeti bünyesinde monarşi tartışmaları başlarken, Valon Yeşillerin cumhuriyet önerisinin ''tehlikeli'' görüldüğü, Kraliyet'in, ''Belçika'yı bölünmekten kurtaran tek unsur olduğu'' görüşü ön plana çıkıyor. 
     Siyasi partiler, seçimlerden sonra gerçekleşecek olası koalisyon müzakereleri sırasında Valon Yeşillerin bu önerisini tartışmayı ve pazarlık konusu yapmayı reddedeceklerini duyurdular. 
     





</TEXT>
</DOC>
