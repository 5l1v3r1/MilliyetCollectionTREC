<DOC>
<DOCNO> 107251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo18.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs "Ekip olmayı öğrenmeliyiz" 
</HEADLINE>
<TEXT>

     A Milli Erkek Basketbol Takımı Baş Antrenörü Aydın Örs, Dünya Şampiyonası'na ''Sıra dışı'' bir hedefle gittiklerini, ancak istedikleri başarıyı elde edemediklerini söyledi. 
     Polat Renaissance Oteli'nde düzenlenen basın toplantısında konuşan Örs, 32. Avrupa Şampiyonası'nda elde ettikleri ikincilikle, Dünya Şampiyonası'na, Avrupa'yı temsil ederek gittiklerini belirterek, ''Bu başarıdan sonra bizim için sıradan hedef olmazdı. Dokuzunculuk bizim için başarı değil. Şanssızlıklar yaşadık. Bunlar Porto Riko ve Brezilya maçlarıyla başlamadı. Önemli oyuncuların sakatlığıyla başladı'' dedi. 
     Yaşanan sakatlıkların, hazırlık maçlarında tam kadro mücadele etmelerini engellediğini ve çok şey beklediği sporcuların performanslarını arttıramadıklarını kaydeden Örs, şöyle konuştu 
     ''Dünya Şampiyonası'na heyecanlı gittik. Porto Riko karşısında tutuk oynadık. Brezilya maçını son saniyede kaybetmemiz şok etkisi yarattı. İspanya ve Yugoslavya'ya yenildik, ama sonra toparlandık. Çin ve Rusya'yı yenerek 9. olduk. Ben her şeye karşın Milli Takım'ın görevini yaptığını düşünüyorum.'' Önemli oyuncuların sakatlığının, hazırlık maçlarında sıkıntılar yaşattığını, şampiyona maçlarında da rol alacak oyuncuların etkili olamadığını kaydeden Örs, ''Belirsizlikler, sporcularımızın doğru yönlenmesini engelledi'' dedi. 
     Son 3 sezondur 50-60 günlük kamplar yaptıklarını hatırlatan Örs, oyuncuların da büyük bir özveriyle çalıştığını vurgulayarak, sözlerini şöyle sürdürdü 
     ''Oyuncularım, buna rağmen disiplinli bir şekilde çalıştı. Hepsini karakter olarak tanıyorum. Türk basketbolunu yüceltmek için çalışıyorlar. Kendilerine gözüm kapalı izin verebilirim.'' 
     
     ''EKİP OLMAYI ÖĞRENMELİYİZ'' 
     Aydın Örs, büyük organizasyonlarda iyi mücadele etmek için, legal sertliği ve ekip olmayı öğrenmeleri gerektiğini söyledi. 
     Dünya Şampiyonası sırasında Milli Takım olarak alışılagelmiş sert savunmalara karşı hücum organizasyonlarının yeterli olmadığını gördüklerini dile getiren Örs, şunları kaydetti 
     ''Şampiyonalarda sert savunmalar gündemde. Bunu öğrendik. Herkesin sorumluluğu var. Liglerin durumundan, Avrupa'da kaç Türk oyuncunun oynadığına kadar tartışmamız gerekir. Legal sertliği öğrenmemiz lazım. Yüksek tempolu oyunda kendi içimizde aşama yaptık. Ama yeterli değil.'' 
     
     OYUNCULARA GÜVENOYU 
     Antrenör Örs, bu şampiyonada oyuncuların da iyi mücadele ettiğini ve sporcularına güvendiğini söyledi. 
     Hüseyin'in performansına değinen Örs, şöyle konuştu 
     ''Hüseyin 27 yaşında olmasına rağmen yaşlı gösteriliyor. NBA'de 40 yaşında oyuncular var. Bu eleştirilerle büyük bir değeri harcıyoruz. Hüseyin şampiyona öncesinde sakatlanmıştı. Şampiyona sırasında onu kazanmaya çalıştım. Bu nedenle oynattım. İspanya ve Yugoslavya maçlarını, pivot pozisyonundaki oyuncunun katkısıyla kazanacağımızı düşündük. Hüseyin'i o yüzden oynattım. Kerem'e de değinmek istiyorum. Geçen yıldan beri eleştiriliyor. Ama yaptığı olumlu şeyler, olumsuzluklarından daha fazla.'' Mirsad'la aralarında sorun olmadığını da vurgulayan Örs, konuşmasını şöyle tamamladı 
     ''Yalan haber insana çok koyuyor. Mirsad'ın bir antrenman sırasında benim boğazıma sarıldığı yönünde haberler çıktı. Ne ben buna izin veririm, ne de Mirsad bunu yapacak karakterde bir oyuncu. Mirsan'ın agresifliği sadece saha içinde.'' 

     
</TEXT>
</DOC>
