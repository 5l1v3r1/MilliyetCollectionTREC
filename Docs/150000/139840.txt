<DOC>
<DOCNO> 139840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/siyaset/siyz1.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Irak ordusunda firar dalgası 
     DIŞ HABERLER SERVİSİ 

     Amerikan Washington Times gazetesi, Irak ordusunda morallerin çok düşük olduğunu ve son haftalarda onlarca askerin firar ettiğini iddia etti. Gazetenin bölgedeki istihbarat kaynakları ve Irak ordusundan yakın zamanda kaçan iki askere dayandırdığı haberine göre, son zamanlarda firarların artması üzerine, Irak lideri Saddam Hüseyin komutanlara "yakaladıklarınızı vurun" emri verdi. 
     1. Kolordu’ya bağlı 5. Mekanize Tümeni’nden firar eden bir yüzbaşı, tüm tümenin savaşma kapasitesinin yüzde 35’lere düştüğünü söyledi. Aynı tümenin Musul’da konuşlanmış 34. Tugayı’ndan firar eden bir başka asker de kendine bağlı 28 tanktan sadece 6’sının çalıştığını söyledi. 
     
     Irak Türkiye pişman olacak 
     BURÇUN İMİR Mısır DHA 

     Irak Dışişleri Bakanı Naci Sabri, Arap Birliği zirvesinden önce Şarm el - Şeyh kentinde düzenlenen Dışişleri Bakanları toplantısı öncesi DHA’ya açıklamalarda bulundu. Sabri, TBMM’de bugün ele alınacak asker bulundurma ve gönderme tezkeresini, "Türkiye’nin ABD taleplerine yaptığı demokrasi ambalajı" olarak nitelendirdi. Sabri şöyle konuştu "Türkiye altından kalkamayacağı bir risk alıyor" diyen Sabri, " Türkiye Körfez Savaşı’nda da aynı hatayı yaptı, bedelini 180 milyar dolar zararla ödedi. Aynı hatayı tekrarlarsa bu kez pişmanlıktan parmağını ısıracak. Sınırları kapatmak da başka bir hata. Bu savaştan en çok zarar gören yine Türkiye olacak" dedi. 
     
     Amerika, Rusya’yı iknaya uğraşıyor 
     CENK BAŞLAMIŞ Moskova 

     Birleşmiş Milletler Güvenlik Konseyi’nde yapılacak Irak’la ilgili oylamada veto yetkisini kullanmakla tehdit eden Rusya’yı ikna etmek için ABD girişimlerde bulunuyor. Rus ve Amerikalı yetkililerin görüşmelerinde gündeme gelen konulardan biri, Moskova’nın isteği doğrultusunda iki ülke arasındaki ticarette uygulanan kısıtlamaların kaldırılması. Diğer konu, geçen yıl imzalanan stratejik saldırı silahlarının azaltılmasıyla ilgili anlaşmanın onaylanması. 
     Moskova’nın diğer bir beklentisi, Çeçen örgütlerinin terörist örgütler listesine alınması. Washington, son haftalarda bu yönde adımlar atıyor. Moskova, ayrıca Saddam’ın devrilmesinden sonra yeni yönetimin anlaşmalara sadık kalmasını istiyor. 
     
     Sımud 2’ler imha ediliyor 
     DIŞ HABERLER SERVİSİ 

     BM silah denetçilerinin Sımud 2 füzelerinin imha edilmesi çağrısına olumlu yanıt veren Irak’ın, füzeleri bugünden itibaren imha etmeye başlayabileceği belirtildi. BM’ye mektup gönderen Saddam’ın danışmanı Emir El Sadi, füzelerin imhasını ilke olarak kabul ettiklerini belirtti. Füzelerin ortadan kaldırılacağını vurgulayan Irak, füzelerin imhasıyla ilgili zaman sınırlamasının siyasi olduğunu savunmaktan da geri kalmadı. BM Sözcüsü Hiro Ueki de, "Iraklı yetkililer teknik konularla ilgili görüşme talebinde bulundu. İmha biçimi konusunda anlaşma sağlanması halinde, imha işlemi bugün başlayabilir" dedi. Irak’ın Sımud 2 füzelerinin imha edileceğini açıklaması, İngiltere ve ABD’yi ise tatmin etmedi. 
     



 SİYASET 




















</TEXT>
</DOC>
