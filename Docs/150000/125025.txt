<DOC>
<DOCNO> 125025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sonspo23.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe... Basın mensuplarından Ceyhun'a protesto 
</HEADLINE>
<TEXT>

     Fenerbahçe, ligin 18. haftasında Trabzonspor ile kendi sahasında yapacağı maçın hazırlıklarını bugün yaptığı tek antrenmanla sürdürdü. 
     Samandıra Tesisleri'nde teknik sorumlu Oğuz Çetin yönetiminde gerçekleştirilen ve 1,5 saat süren antrenmanda futbolcular, koşu ve pas çalışmasının ardından taktik ağırlıklı tek kale maç yaptılar. 
     Çalışmada, sakatlıkları bulunan Rüştü ve Yusuf takımdan ayrı koşu yaparken, iki futbolcu kısa bir süre topla çalıştılar. 
     Kaleci Rüştü'nün zorlu Trabzonspor maçına hazırlandığı ve bu karşılaşmada forma giyebileceği öğrenildi. 
     İdmana, sakatlıkları bulunan Rapaiç, Serhat, Mirkoviç ve İsmail'in yanı sıra tedavilerine yurt dışında devam edilen Ortega ile Steviç katılmadı. 
     Dünkü antrenmanda hastalığı nedeniyle yer alamayan Volkan ise bugün takımla birlikte çalıştı. 
     
     RAPAİÇ İLE SERHAT'A MUAYENE 
     Fenerbahçe'nin sakat futbolcuları Rapajiç ile Serhat'ın bugün Prof.Dr. Ömer Taşer tarafından kontrolden geçirildiği bildirildi. 
     Serhat'ın sol diz tendonunda iki haftadır devam eden bir sakatlığının bulunduğu, Rapaiç'in de sağ dizinde zorlanma olduğu kaydedilirken, iki futbolcunun Trabzonspor karşılaşmasına yetiştirilmeye çalışıldığı öğrenildi. 
     Bu arada, futbol şube sorumlusu Saadettin Saran, teknik heyet ve futbolcularla bugün Samandıra Tesisleri'nde öğlen yemeği yedi. 
     Öte yandan, kulüp başkanı Aziz Yıldırım'ın Gaziosmanpaşa'da bulunan Mass Plaza'da yarın bir açılışa katılacağı bildirildi. 
     Aziz Yıldırım'ın, takım hakkındaki çeşitli iddialar nedeniyle 18 Aralık Çarşamba günü de bir basın toplantısı yaparak cevap vermesi bekleniyor. 
     
     BASINDAN CEYHUN'A PROTESTO 
     Basın mensupları, kendilerine karşı davranışlarından dolayı Fenerbahçe'nin orta saha oyuncusu Ceyhun Eriş'i protesto etti. 
     Basın sorumlusu Necmi Gülümsel, antrenman sonunda Göztepe maçında yaşanan olaylar nedeniyle Ceyhun'un bir açıklama yapacağını söylerken, basın mensupları, Ceyhun'u kendilerine karşı tavırlarından dolayı protesto ettiklerini kaydettiler. Basın mensupları, Ceyhun'un açıklamayı sadece Anadolu Ajansı'na yapmasını ve gerek gördükleri halde bilgileri buradan alacaklarını bildirdiler. 
     İdman sonrasında Necmi Gülümsel durumu Ceyhun'a bildirince, sarı-lacivertli futbolcu açıklama kararından vazgeçtiğini bildirdi. 
     Fenerbahçe, yarın yapacağı antrenmanla Trabzonspor maçı hazırlıklarını sürdürecek. 
     





</TEXT>
</DOC>
