<DOC>
<DOCNO> 140083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun27.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin Irak krizinin çözümü uluslararası hukuka uygun olmalı 
</HEADLINE>
<TEXT>

     Rusya Devlet Başkanı Vladimir Putin, Irak krizinin barışçı yollardan çözülmesi gerektiğini belirterek, ''Krizin çözümünde ana kriter de uluslararası hukuka uygunluk olmalıdır'' dedi. 
     Resmi ziyaret için Bulgaristan'da bulunan Putin, Cumhurbaşkanı Georgi Pırvanov ile biraraya geldi. Görüşmede, iki ülke arasındaki ilişkilerin son durumu, ekonomik ve ticari alanda işbirliği olanakları ve Irak krizi değerlendirildi. Pırvanov ve Putin, görüşmenin ardandın ortak basın toplantısı düzenlediler. 
     Putin, Bulgaristan-Rusya ilişkilerinin son 10 yıldır bir durgunluk dönemi geçirdiğini, artık bu dönemin sona erdiğini söyledi. Rusya'nın başta enerji alanında olmak üzere Bulgaristan ile işbirliğine hazır olduğunu kaydeden Putin, Bulgaristan üzerinden Makedonya, Yunanistan ve Türkiye'ye verilen Rus doğalgazının miktarının 12 milyar metreküpten 18 milyar metreküpe çıkarılabileceğini belirtti. Putin, ayrıca atom enerjisi alanında da Bulgaristan'a yatırıma açık olduklarını dile getirdi. 
     Irak krizine ilişkin bir soruyu yanıtlarken Putin, Rusya'nın krizin barışçı yollardan çözülmesi taraftarı olduğunu bildirdi. ''Krizin çözümünde ana kriter de uluslararası hukuka uygunluk olmalıdır'' diyen Putin, Avrupa Birliği'nin AB ortak tutum belirlemekte ''çok geç'' kaldığını söyledi. Putin, Rusya ve Bulgaristan'ın Irak krizi konusunda aynı görüşleri paylaşmadığına dikkat çekerek, ''Bulgaristan'ın devlet politikası konusunda yorum yapmak istemiyorum. Her ülke kendi tutumunu milli güvenliğinin çıkarları doğrultusunda belirleme hakkına sahiptir'' dedi. 
     Bulgaristan Cumhurbaşkanı Georgi Pırvanov da aynı konuya değinirken, Irak krizi konusunda Bulgaristan'ın tutumunun AB'nin tutumundan çok farklı olmadığını öne sürdü. Pırvanov, ''Bizim için önemli olan Irak lideri Saddam Hüseyin'in yönetiminin şartsız ve çok hızlı olarak kitle imha sılahlarından arındırılmasıdır'' diye konuştu. 
     Putin, basın toplantısının ardından Başbakan Simeon Sakskoburgotski ile biraraya geldi. Görüşmede, Rusya'nın Bulgaristan'da yapmak istediği yatırımlar ile iki ülke arasındaki vize sorunu değerlendirildi. Putin, Rusya'nın Bulgaristan'daki Kozloduy Atom Santralı'nın 5. ve 6. reaktörlerinin modernizasyonu ile Belene'de yapılması planlanan yeni atom santralı projesine talip olduğunu bildirdi. 
     Rusya Devlet Başkanı Vladimir Putin'in Bulgaristan ziyareti yarın sona erecek. Putin, yarın, Bulgaristan'ın milli bayramı olan 1878 Osmanlı-Rus Savaşı'nın 125. yıldönümü dolayısıyla Şipka tepesinde yapılacak törenlere katılacak. 
     





</TEXT>
</DOC>
