<DOC>
<DOCNO> 117634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo33.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe, Trabzonspor maçından ümitli... 
</HEADLINE>
<TEXT>

     Birinci Süper Futbol Ligi ekiplerinden Göztepe'nin profesyonel şube sorumlusu Halil Kiraz, Trabzonspor karşısında galip geleceklerine inandığını söyledi. 
     Kiraz, yaptığı açıklamada, sarı-kırmızıların Trabzonspor maçı hazırlıklarını bugün Narlıdere Gürsel Aksel Tesisleri'nde yaptıkları antrenmanla sürdürdüklerini söyledi. 
     Trabzonspor karşısına iyi motive olmuş bir Göztepe'nin çıkacağını belirten Kiraz, ''Trabzonspor ligin en formda ekiplerinden biri. Zor maç olacak. Artık taraftarlarımızın yüzünü güldürmek istiyoruz. Bu hafta galip geleceğimize inanıyorum'' dedi. 
     Yönetim Kurulu'nun bu hafta futbolculara ödeme yapılacağı yönündeki sözünü tuttuğunu ifade eden Kiraz, ''Artık futbolcuların tek düşüncesi Trabzonspor maçı'' diye konuştu. 
     Sarı-kırmızılılarda sakatlığı süren Şenol'un dışında sakat oyuncu bulunmadığı, takımın yarın akşam kampa gireceği belirtildi. 
     





</TEXT>
</DOC>
