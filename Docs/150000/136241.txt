<DOC>
<DOCNO> 136241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/ekonomi/eko01.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile KDV tartışması 
</HEADLINE>
<TEXT>

IMF’nin 2 puanlık KDV artışı önerisine sıcak bakmayan hükümet, vergi reformunda yapılacak revizyonla 1 katrilyon liralık gelirin sağlanabileceğini belirtiyor 
     Hükümet IMF ile 2003 bütçesinde hedeflerin tutturulması için görüşürken IMF, Katma Değer Vergisi KDV genel oranlarında 2 puan artış yapılmasını istiyor. 
     AKP hükümeti iktidara gelirken, ekonomide dengelerin tutturulması durumunda KDV’de indirim yapılacağını söylemişti. IMF ile uygulanan ekonomik programın kilit göstergesi olan faiz dışı fazlanın FDF GSMH’ye oranı, 2002 bütçe gerçekleşmelerine göre 2002 hedefi olan yüzde 6.5’in altında çıktı. Bu yıl yüzde 6.5 veya üstünde gerçekleşmesi mali disiplin ve kararlılık açısından önemli bir gösterge sayılıyor. Yüksek FDF verilmesi kamu borç stokunun yüzde 90’lar civarında seyreden GSMH’ye milli gelir oranının aşağıya çekilmesi için kritik öneme sahip bulunuyor. İMF ile hükümet ve ekonomi yetkilileri, 4. gözden geçirmenin tamamlanması için Türkiye’de bulunan IMF heyetiyle yapılacak görüşmede bütçe konusunun sonuçlandırılmasını bekliyorlar. 
     Bir ekonomi yetkilisi, "IMF ile görüşmelerde tedbirler paketinde ciddi bir uzlaşmazlık yok. Kalemler birer birer gözden geçiriyor, bugün dün yapılacak görüşmelerde bütçe görüşmeleri büyük ölçüde tamamlanır" dedi. 
     Vergi artışına sıcak bakmayan IMF’nin görüşmelerde KDV’de genel oranlarda yüzde 2’lik artış istediğini kaydeden yetkili, "Uygulanan politikalar çerçevesinde KDV artışına kesinlikle sıcak bakılmıyor" dedi. Yetkili, IMF’nin KDV artırılmadan gelirlerin alınacak tedbirlerle artırılması konusunda ikna edileceğini kaydederek, vergi reformunda alınacak tedbirlerle bir vergi artışı yapılmadan gelirlerinin artırılması yönetimini hayata geçirmeyi planladıklarını söyledi. 
     Vakıf ve derneklerin faiz gelirlerine stopaj uygulanması yöntemi ile vergi gelirinde artış yapılmasının değerlendirilebileceğini kaydeden yetkili vergi reformunda yapılacak revizyon ile 1 katrilyon liralık bir gelirin sağlanabileceğini söyledi. 
     
Hesaplar arasında 4 katrilyonluk fark var      "Yüzde 6.5’lik faiz dışı fazla hedefine ulaşmak konusunda bir sıkıntı olmayacak" diyen bir yetkili, "Bütçede harcamaların kısılması yöntemi ile faiz dışı fazla hedefine ulaşılması yöntemi düşünülüyor" dedi. 
     Yetkililer bazı yatırımların devre dışı bırakılması ya da sosyal güvenlik harcamalarında kısıntı yoluyla bu hedefe ulaşılabileceğine dikkat çektiler. 
     IMF’den iki bütçe uzmanı ile ekonomi yetkilileri 2003 bütçesi için çalışmalarını sürdürürken, alınacak tedbirlerle giderlerin kısılarak bütçe büyüklüğünün daraltılması, gelirlerin artırılması üzerinde duruluyor. 
     Mevcut rakamlarla faiz dışı fazla hedefinin tutturulması için bazı ayarlamaların yapılacağını kaydeden yetkili de, yaklaşık 4 katrilyon liralık farkın gelir artırıcı düzenlemeler ve harcamaların kısılması gib tedbirlerle kapatılacağını söyledi. 
     



 EKONOMİ 














</TEXT>
</DOC>
