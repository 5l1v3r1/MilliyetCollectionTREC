<DOC>
<DOCNO> 131078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur17.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı'ndan keşif izni ile ilgili açıklama 
</HEADLINE>
<TEXT>

     Dışişleri Bakanlığı Sözcüsü Büyükelçi Yusuf Buluç, ABD'nin Türkiye'deki üs ve limanlarda keşif yapma talebine ilişkin imzalanan izin mutabakatının, ABD'nin bundan sonraki müteakip adımlarına Türkiye'nin onay verdiği anlamına gelmediğini söyledi. 
     Buluç, haftalık basın toplantısında, bir soru üzerine, ABD'nin Türkiye'deki üs ve limanlarda keşif yapma talebine ilişkin izin mutabakatının askeri makamlar arasında imzalanan teknik nitelikli bir belge olduğunu hatırlatarak, şunları söyledi 
     ''Bu, tartışma ve esaslı bir müzakere konusunu teşkil etmiştir. Ortaya iki tarafı da tatmin eden bir sonuç çıkmıştır. Hukuki yönünü hükme bağlayan maddeler, Türkiye'nin bu konudaki hukuki ihtiyaçlarıyla, Amerika'nın kendi ihtiyaçlarını optimal bir şekilde bağdaştıran, Türkiye'nin hukukundan ya da egemenliğinden herhangi bir istisna yaptığı anlamına gelmeyen bir çözümdür.'' Söz konusu belgenin, belirli bir askeri faaliyetin hangi esaslar ve ilkeler çerçevesinde yaşama geçirilebileceğini tespit eden bir belge olduğunu ifade eden Buluç, ''Müzakere edilen ve sonuçlandırılan belge, sadece belirli askeri üs ve tesislerde bir keşif çalışması yapılmasıyla ilgili bir belgedir, dolayısıyla mahiyeti sınırlıdır ve teknik kurallar da doğrudan bir keşif faaliyetini ilgilendiren kurallardır'' diye konuştu. 
     Keşif çalışmalarını bazı başka hazırlık adımlarının izlemesi durumunda, şartlara göre yeni bir belge hazırlanması ya da mevcut belgenin ihtiyaçları karşılayacak şekilde genişletilmesi gerektiğini kaydeden Dışişleri Bakanlığı Sözcüsü Büyükelçi Yusuf Buluç, ''Bu belgenin sonuçlandırılması, müteakip adımlara Türkiye'nin onayını verdiği anlamına da gelmemektedir'' dedi. 
     





</TEXT>
</DOC>
