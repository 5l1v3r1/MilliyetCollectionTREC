<DOC>
<DOCNO> 140599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sonspo22.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Başkanı UEFA'dan kazancımız sentetik çim 
</HEADLINE>
<TEXT>

     Denizlispor Kulübü Başkanı Mustafa Baysal, ''İlk 5'e girmek için bütün maçları final havasında oynayacağız'' dedi. 
     Denizlispor Kulübü Başkanı Mustafa Baysal, düzenlediği basın toplantısında, UEFA Kupası'na yeniden katılabilmek için ligi ilk 5 içinde bitirmeyi hedeflediklerini söyledi. 
     Elazığspor maçında ligde, sezonun ilk deplasman galibiyetini aldıklarını kaydeden Baysal, ''İlk deplasman galibiyetimizi Elazığ'da aldık. Artık bundan sonra tüm maçlara final havasında çıkıp, ilk 5 hedefimizi gerçekleştirme uğraşı vereceğiz'' dedi. 
     
     UEFA KAZANCI SENTETİK ÇİM 
     Denizlispor'un ilk kez katıldığı UEFA Kupası'nda başarılı olduğunu kaydeden Baysal, şöyle konuştu 
     ''Elazıspor maçlarını boş tribünlere oynuyormuş. Ama bizim karşılaşmayı 15 bin kişi izledi. Elazığlı sporseverler Denizlispor'u izlemek için stadı doldurdu. Ayrıca kulüp yönetimi olarak deneyim edindik, kurumsallaşma yönünde altyapımız oluştu. UEFA yönetimi, Türkiye, Hollanda, Avusturya, Rusya ve İsveç'e sentetik çim saha yardımı yapacak. Türkiye'de bu uygulama Denizli Atatürk Stadı'nda olacak. UEFA Kupası'na katılmamızın kazancı sentetik çim oldu.'' Denizlispor Kulübü Başkanı Mustafa Baysal, sentetik çim çalışmasının sezon sonunda başlayacağını ve sahanın 3 ayda hazır hale geleceğini bildirdi. 
     
     ALTAY MAÇI HAZIRLIKLARI 
     Öte yandan, yeşil-siyahlı takım, bu hafta kendi sahasında yapacağı Altay maçının hazırlıklarına başladı. Sakat olan Bülent Üçüncü ile sakatlıkları bulunan Kabat ve Hiatenen'in de iyileşmesiyle takımda eksik futbolcu kalmadı. 
     





</TEXT>
</DOC>
