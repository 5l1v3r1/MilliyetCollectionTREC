<DOC>
<DOCNO> 107928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sonspo17.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'nın teknik direktörü fikir değiştirdi Galatasaray favori 
</HEADLINE>
<TEXT>

     Avrupa Şampiyonlar Ligi'nde Galatasaray'ın ilk maçını oynayacağı Rusya'nın Lokomotiv Moskova takımının teknik direktörü Yuri Syomin, daha önce açıkladığı ''Grubumuzdaki dört takımın da şansı eşit'' şeklindeki görüşünü değiştirdi ve ''Grubun favorisi Galatasaray'' dedi. 
     Galatasaray-Kocaelispor maçını izleyen Syomin, Rusya'da yayınlanan Sport Ekspress gazetesinde bugün yer alan demecinde, şu görüşleri dile getirdi 
     ''Maçı izlemeden önce de Galatasaray'ın futbolunun iyi olduğu şeklinde bir görüşüm vardı. Önümüzdeki maçın bizim için çok zor olacağı kanaatindeyim. 
     UEFA Kupası'nı almış, birçok oyuncusu Dünya Şampiyonası'nda üçüncülük madalyasını kazanmış olan ve Türk futbolunun lideri Galatasaray'ın hiçbir tavsiyeye ihtiyacı yok. Hatta daha da fazlasını söyleyebilirim onların, grubumuzun favorisi olduğunu düşünüyorum.'' Yuri Syomin, Galatasaray'ın oyuncularını ayrı ayrı değerlendirmesini isteyen muhabire, ''Bu takımda hiçbir futbolcuyu bir diğerinden ayırmaya kolay kolay imkan yok. Takım oyunu oynuyorlar, aşağı yukarı eşit derecede katkı sağlıyorlar'' yanıtını verdi. 
     Lokomotiv Moskova Teknik Direktörü Syomin, önceki hafta yaptığı açıklamada ise Galatasaray'dan çekinmediklerini, grupta herhangi bir takımın sürpriz yapabileceğini, birinci veya ikinci olabileceğini ifade ederek, ''Herkesin şansı eşit. Her takımın gruptan çıkma şansı aynı'' demişti. 
     





</TEXT>
</DOC>
