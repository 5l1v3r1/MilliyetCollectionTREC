<DOC>
<DOCNO> 101344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/guncel/agun.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇILDIRTAN TATİL 
</HEADLINE>
<TEXT>

Bodrum’a gelen 14 Alman turist, otelde yer ayrılmadığı için 3 gece şezlongda sabahladı ülkelerine dönmek istedi, dönemedi, sonunda sinir krizi geçirdi 
     YAŞAR ANTER Bodrum DHA 

     Bodrum’a gelen 14 Alman turist, 4 yıldızlı otelde tatil yapmayı hayal ederken, tesiste adlarına rezervasyon yapılmadığı söylenince 3 geceyi plajda şezlong üzerinde uyuyarak geçirdi. Sinirleri bozulan turistlerden bazıları ağladı. 
     Almanya’nın Nurnberg Kenti’nde yaşayan 14 Alman ile yeni evli Türk çift, merkezi İstanbul’da bulunan Olive Turizm Seyahat Acentesi’nin Nurnberg bürosuna başvurup Bodrum’da tatil için kişi başına 550’şer Euro ödeyip rezervasyon yaptırdı. 9 Ağustos Cuma günü Milas - Bodrum Havalimanı’na gelen 16 turist, Olive Turizm otobüsüyle Torba Mahallesi’ndeki 4 yıldızlı Park Resort Otel bırakıldı. 
     
     Boş oda da bulamadılar 
     Otele girdiklerinde rezervasyonlarının yapılmadığını öğrenince şok olan ve boş oda da bulamayan turistler, 3 gün plajdaki şezlogların üzerinde sabahladı. 
     Şirket yetkililerini arayan grup, sorun çözülmeyince Almanya’ya dönmek istediklerini söyledi. Şirket yetkilileri de dün saat 14.45 uçağına yer ayırtıldığını, otobüs gönderileceğini söyledi. 3 saat bekledikten sonra otobüs gelmeyince minibüs tutup havalimanına ulaşan grup, şirketin bu kez uçakta yer ayırtmadığını öğrenince sinir krizleri geçirdi. 
     Balayı için Bodrum’a geldiklerini söyleyen Ayşe - Zeki Korkmaz çifti, "Balayımız zehir oldu. Türkiye indiğimizden beri dolandırılıyoruz. Böyle rezalet olmaz. Hukuki yollara başvuracağız" derken, Türkiye’de tatilin kabusa döndüğünü söyleyen Alman öğretmen Dorothea Gıesswein ise, "Bu tür organizasyonlarda bazı hallerde aksaklıklar olabilir. Ancak, bizden kaçmalarına çok üzüldük" diye konuştu. 
     
Diz boyu rezillik      Güzel birkaç gün geçirme umuduyla geldikleri Bodrum’da, belki de hayatlarının en rezil’ günlerini yaşadı Alman turistler. 3 gece kumların üzerindeki şezlonglarda sabahlayan turistler, yaşadıkları onca aksiliğin üzerine, bir de havaalanına gidip uçakta yer ayrılmadığını öğrenince, sinir bozukluğuyla gözyaşı döktü. Olive Turizm’in Bodrum’da temsilciliğini yapan Reis Tekalan ise, basit bir yanlışlık yapıldığını savunarak, "Elimizden gelen gayreti göstereceğiz" demekle yetindi. 
     



 GÜNCEL 












</TEXT>
</DOC>
