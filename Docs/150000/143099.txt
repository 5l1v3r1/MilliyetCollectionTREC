<DOC>
<DOCNO> 143099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/spor/aspo.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ANKARA CELLADI 1 - 0 
</HEADLINE>
<TEXT>

Beşiktaş son haftalardaki kötü futbolunu Ankaragücü önünde de devam ettirdi, ancak rakibini ligin ilk yarısında olduğu gibi yine Ahmet Dursun ile devirdi, avantajını kaybetmedi 
90 dakika      BİLAL MEŞE 

     Beşiktaş stresli, gergin... Siyah - Beyazlı ekip, hem UEFA’da, hem de ligde büyük "hedef" peşinde koşuyor. Bu zorlu iki maratonda iyi futbol beklemek, onlara haksızlık olur. Çünkü üç puanlık mücadelede Beşiktaş, futbol adına kaliteli bir oyun ortaya koyamadı. Ne var ki, Ahmet Dursun’un tek golüyle üç puanı buldu, haftayı moralli kapadı. 
     Ankaragücü, İnönü’ye çıkarken hesap peşindeydi "Kapanırım, puan alır giderim" mantığıyla kapalı savunma taktiğiyle oynadı. Oyunu kendi yarı alanında kabul eden Ankaragücü, bu yarıda Beşiktaş kalesine bir şut attı, o kadar. Ancak bu yarıda Ahmet Dursun, attığı golle takımını üç puana taşırken, Ankaragücü’nün hesaplarını alt üst etti. Yani "evdeki hesap çarşıya uymadı". 
     Beşiktaş, Ankaragücü karşısında sıkıntı çektiyse bunun da temelinde ilk kırk beş dakikalık bölümde yakaladığı pozisyonları cömertçe harcaması yatıyordu. 9. dakikada soldan kazanılan serbest atışı İlhan Mansız kullandı, kaleci Zafer topu üstten tokatlayarak kornere gönderdi. 14. dakikada Ankaragücü savunmasında meydana gelen karambol... Savunmadan seken topla solda Serdar buluştu, yerden kesti. Ahmet Dursun kale yerine yan ağları tercih etti. Kartal, yüklendikçe yüklendi. Nitekim 22. dakikada bu kez Giunti ceza alanı yayının üzerinden topa gelişine sert vurdu. İlhan araya girdi. Zafer sakatlanma pahasına pozisyonu iki hamlede önledi. 29. dakikada Kaan Dobra sağdan indi. Topu solunda bekleyen Ahmet Dursun’a kazandırdı. Golcü futbolcu elverişli durumda topu dışarı attı. Bu yarıda Ankaragücü’nün tek ve en ciddi pozisyonu 40. dakikada gelişti. Hakan Keleş soldan topla indi. Augustin’e çıkardı. Tecrübeli futbolcu kafa ile topu Cordoba’nın kucağına bıraktı. 42. dakikada hem Beşiktaş, hem de tribünler rahat nefes aldı. Yasin, solundan hareketlenen Zago’yu topla buluşturdu. Brezilyalı futbolcu orta alandan Ahmet Dursun’u gördü. Tecrübeli oyuncu topu düzeltti, döndü, sert vurdu 1 - 0 
     İkinci yarıda savunma anlayışından sıyrılan Ankaragücü, Beşiktaş kalesinde sürekli pozisyon aradı. 
     Bu yarıda iki takım adına yazacağımız ciddi bir pozisyon bulmak mümkün olmadı. Her iki takım da ceza alanı içinde son vuruşlarda yeterli olamadılar ve maç da Ahmet Dursun’un attığı golle son buldu. 
     Beşiktaş, Ankaragücü karşısında bize göre çok önemli üç puan aldı. Beşiktaş’ta defansta başta Ronaldo olmak üzere Zago, göze batan isimlerdi. Forvette Ahmet Dursun’u tek golde izlerken, İlhan Mansız’ı da mumla aradık. 
     
     Taraftar atıştı polis yaralandı 
     BEŞİKTAŞ maçını izlemek üzere İstanbul’a gelen Ankaragücü taraftarları dün olay çıkardı. Önce Taksim’de taşkınlık yapan Sarı - Lacivertliler, daha sonra İnönü Stadı’na gelip, Beşiktaşlı taraftarlar ile atıştı. Tezahürat ile başlayan tartışma, karşılıklı taşlamaya dönüştü. Bu esnada bir polis memuru da başından yaralandı. 
     
     Gol Lucescu'ya 
     HAFTA arasındaki "Futbolcular Lucescu’ya isyan bayrağı açtı" şeklindeki asılsız haber, Beşiktaş’ı tekvücut hale getirdi. Bundan büyük rahatsızlık duyan Siyah - Beyazlı futbolcular, önceki gece bir toplantı yaptı. Takım, atılacak golden sonra Lucescu’ya koşma kararı aldı. Bu nedenle Siyah - Beyazlılar, Ahmet Dursun’un golünden sonra yedek kulübesine koşarak hocalarına sarıldı. Rumen çalıştırıcı bundan çok duygulanırken, Başkan Bilgili ve yöneticiler olayı ayakta alkışladı. 
     
     Maçın hakemi 
     Rahat yönetti 
     BEŞİKTAŞ - Ankaragücü karşılaşmasını yöneten Bülent Uzun belki de en rahat maçlarından birini yönetti. Sahadaki futbolcular da hakeme yardımcı olunca temiz bir 90 dakika çıkardı. Kart uygulamaları da doğruydu. 
     
     Maçtan rakamlar 
     Ahmet Dursun, attığı golle 7 gollü Pancu ve İlhan Mansız’ı yakaladı. 
     Zago, verdiği gol pasıyla bu sezonki asist sayısını 4’e çıkardı ve takımın en çok asist yapan ikinci futbolcusu durumuna yükseldi. 
     Siyah - Beyazlı ekip, 4 Mayıs 2002’den bu yana ligde 315 gündür kimseye yenilmedi. 
     Serdar Topraktepe, 23 maçlık lig maratonunda ilk kez üç maç üst üste oynadı ve 100. kez takımının formasıyla sahaya çıktı. 
     Pancu 22 lig maçında da oynayan tek Beşiktaşlı oldu. 
     Beşiktaş’ın en çok asist yapan birinci, en çok gol atan ikinci futbolcusu Sergen, 21 Aralık’tan 85 gün bu yana ilk kez ilkonbirde sahaya çıktı. 
     
     Göze batanlar 
     Cordoba Kalesinde bir tehlike yaşamadı. Rakibin özellikle yan toplarında yer tutması ve çıkışlarında başarılıydı. 
     Ronaldo Her maçı hatasız kapatıyor. Ne yerde, ne de hava toplarında rakiplere geçit vermiyor, görevini yapıyor. 
     Zago Kanat adamı mı, defans adamı mı anlayamadık Hem savunmada iyi işler yaptı, hem de sürekli ileri çıktı 
     Sergen Oyunda kaldığı sürede fazla ön plana çıkamadı. Antrenman eksikliği devam ediyor. Koşularda yetersiz. 
     Augustine Konuk takımda sivrilen tek isimdi. Yanındaki partneri Hakan Keleş’in kötü oyunu onu verimsiz kıldı. 
     
     Maçtan notlar 
     Lazio galip 
     BEŞİKTAŞ’IN UEFA Kupası’ndaki rakibi Lazio ligde kendi sahasında oynadığı Empoli karşılaşmasını 4 - 1 kazandı, Beşiktaş maçı öncesinde moral buldu. Konuk ekibin tek sayısı maçın 5.dakikasında Busce’den gelirken Mavi - Beyazlıların golleri 7. dakikada Lopez, 40’da Corradi, 70’de Simeone ve 84’te Castroman’dan geldi. Bu sonucun ardından Lazio ligde dördüncü sıradaki yerini korudu. 
     
     Tolga cezalı 
     ANKARAGÜCÜ karşılaşmasında sarı kart gören Tolga cezalı duruma düştü. Siyah - Beyazlı futbolcu, Gaziantepspor deplasmanında takımdaki yerini alamayacak. 
     
     Mehmet’in sağ kolu kırıldı 
     KAAN Dobra ile girdiği mücadele sırasında yere yuvarlanan ve omuzunun üzerine düşen Mehmet Türkmehmet’in sağ kolu kırıldı. İlk müdahalesi sahada yapılan Sarı - Lacivertli oyuncu, daha sonra Memorial Hastanesi’ne kaldırıldı. 
     
     Biletlere indirim 
     BEŞİKTAŞ 2. Başkanı Hüsnü Güreli, UEFA Kupası çeyrek finalinde Lazio ile perşembe günü İstanbul’da yapacakları maçın biletlerini düşük tutacaklarını söyledi. Güreli, taraftara ihtiyaçları olduğunu belirterek, "Bu maçın açık tribün biletleri 7-8 milyon lira civarında olacak. Taraftarlarımızın desteği paradan daha önemli olduğu için Lazio maç biletlerini ucuz tutacağız" dedi. 
     
     Beşiktaş’ın forma uğuru 
     KARTAL, dünkü Ankaragücü maçına kırmızı formasıyla çıktı. İnönü Stadı’nda oynanan karşılaşmalarda bu formanın uğuruna inanan Siyah - Beyazlılar’ın bu düşünceleri de gerçek oldu. 
     
     PAF’lar 1-1 berabere 
     BEŞİKTAŞ ile Ankaragücü PAF takımları arasında oynanan karşılaşma 1-1’lik beraberlikle sonuçlandı. Bahçelievler Stadı’ndaki maçta Siyah - Beyazlılar’ın golünü Berkant, Başkent ekibinin sayısını ise Burhan attı. 
     
     Nouma’nın cezası bitti 
     GENÇLERBİRLİĞİ ile oynanan Türkiye Kupası maçında kırmızı kart görüp, iki maç ceza alan Pascal Nouma, Trabzon ve Ankaragücü maçlarında forma giymeyerek cezasını tamamladı. Siyah - Beyazlı oyuncu bu hafta Gaziantep maçında takımdaki yerini alabilecek. 
     
     Karaborsacı zarar etti 
     HER zaman olduğu gibi yine İnönü Stadı’nın çevresinde yerlerini alan karaborsacılar, bu kez zarar etti. Taraftarın maça ilgi göstermemesi nedeniyle fırsatçılar, biletleri normal fiyattan bile satamadı. 
     



 SPOR 





























</TEXT>
</DOC>
