<DOC>
<DOCNO> 122557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/ekonomi/eko03.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Giyime Türk başkan 
</HEADLINE>
<TEXT>

TGSD Başkanı Umut Oran, Avrupa Hazırgiyim Federasyonu’ndan sonra Uluslararası Hazırgiyim Federasyonu IAF Başkanlığı’nı da aldı 
     MELİHA OKUR Miami 

     Türkiye Giyim Sanayicileri Derneği TGSD Başkanı Umut Oran, Uluslararası Hazırgiyim Federasyonu IAF Başkanı oldu. 37 ülkeden 130 bin firmanın yer aldığı IAF, 5 milyon kişiye istihdam sağlıyor. IAF’ye bir yıl boyunca başkanlık yapacak olan Umut Oran, 24 - 25 Haziran’da İstanbul’da IAF Kongresi de düzenleyecek. Türkiye’de yapılacak IAF kongresi sayesinde Kenzo, Hugo Boss gibi dünya markalarını ağırlayacak. 
     Türkiye ilk kez 1996 yılında IAF Başkanlığı görevini üstlenmişti. Oran, o dönemde başkanlık görevini üstlenen Hasan Arat zamanında, Türkiye’ye hem yabancı sermaye girişi sağlandığını hem de ithalatla ihracat hacminde artış olduğuna dikkat çekti. 
     Hasan Arat’ın IAF Başkanlığı döneminde Boss, Manzotti gibi dünya devlerinin Türkiye’ye yatırım yaptığına işaret eden Umut Oran, IAF başkanlığının avantajlarını şöyle sıraladı 
     "IAF sayesinde öncelikle her ülke kendini daha fazla tanıtma olanağı buluyor. Yabancı sermaye girişi artıyor. ithalat ihracat hacmi yükseliyor." 
     
     Türkiye üretimde marka oldu 
     IAF’ın yeni başkanı Umut Oran, törende yaptığı konuşmada Güney Asya, 2001 depremi gibi çok önemli krizler yaşayan Türkiye’nin aynı süreçte hazırgiyimde rüştünü ispatladığnı söyledi. 
     Türkiye’nin hazırgiyimde güçlü bir ulusal sanayiye sahip olduğuna dikat çeken Umut Oran, "Artık üretimde marka olduk" dedi. 
     
2005 sendromumuz yok’      Dünyada 2005 yılında tekstil kotlarının kalkacağını söyleyen Oran, Türkiye’nin 2005’te kötü bir tablo ile karşılaşmayacağına dikkat çekti. Türkiye’nin, dünyanın altıncı, Avrupa’nın ise en büyük tekstil sanayisine sahip olduğunu vurgulayan Oran, "İş gücü kalitemiz yüksek, finansman ihtiyacımız yok. Türkiye için en büyük rakip olarak gösterilen Çin, Türk hazırgiyim sektörü için sorun olmayacak. Tersine kotalar kalktığı için ABD pazarına daha rahat gireceğiz. Ayrıca tekstilde dünyanın ikinci büyük ithalatçısı Japonya pazarı da açılacak" dedi. 
     
     130 bin üyeli örgüt 
     Avrupalı ve Amerikalı bir grup hazır giyim sanayicisi tarafından 1976’da kurulan Uluslararası Hazır Giyim Federasyonu International Apparel Federation, IAF , üyelerinin ortak çıkarlarını desteklemeyi ve tüm dünyadaki hazır giyim sanayicilerine tecrübelerini aktarmayı amaçlıyor. IAF’ta 27 ülkenin dernekleri, 130 bini aşkın firmayı temsil ediyor. 
     



 EKONOMİ 

















</TEXT>
</DOC>
