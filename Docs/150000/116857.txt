<DOC>
<DOCNO> 116857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/yasam/yas05.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP zamana yenildi 
</HEADLINE>
<TEXT>

Cem, seçim yenilgisini, YTP’nin henüz üç ay önce kurulmuş olması ve zaman darlığıyla açıkladı. Cem, YTP’nin yenileşme işlevini taşıdığını söyledi 
     ANKARA Milliyet 

     Kesin olmayan ilk sonuçların genel merkeze ulaşmasının ardından YTP’de moral çöküntüsü yaşandı. Genel Başkan İsmail Cem genel merkeze gelmezken Metin Bostancıoğlu, Recep Önal ve Gönül Saray Alphan sonuçları, genel merkezde basın mensuplarıyla beraber izledi. 
     Oyların dağılımının TV’den aktarılması sırasında Alphan, Amasya’daki köyünden YTP’ye oy çıkmaması üzerine telefona sarıldı. Köyünü arayan Alphan, "Biz sizi DSP’li sanıyorduk" yanıtını alınca da şoke oldu. 
     PM üyesi Reşat Kadayifçiler, morallerinin bozuk olmadığını ve birtakım çevrelerin isteği üzerine Türkiye’nin iki partili bir seçime itildiğini savundu. Kadayifçiler, "Türkiye açısından endişe ediyoruz. AKP, Anayasa değişikliği yapabilecek bir yüzdeye ulaşıyor" dedi. 
     YTP’de seçim sonuçları Kadayifçiler başkanlığında oluşturulan Bilgi İşlem ve Seçim Merkezi’nde 10 görevli tarafından değerlendirildi. Milletvekili adaylarının bazıları da sonuçları genel merkezde izledi. Türkiye’nin tercihini yaptığını ve YTP’nin olumlu sonuç alamadığını dile getiren Cem ise yazılı açıklamasında şunları söyledi 
     "Bunun başlıca nedeni, partimizin henüz üç ay önce kurulmuş olması ve seçim dönemindeki zaman darlığıdır. YTP Türkiye’nin ve solun yenileşmesi işlevini taşımaktadır. Yenileşmeye her zamankinden daha fazla ihtiyaç olduğu, bu seçimde daha iyi görülmüştür." 
     
     Meclis yolu YTP ile kapandı 
     Hüsamettin Özkan’ın DSP’den istifasıyla başlayan ve İsmail Cem’in ayrılmasıyla partileşen YTP, başta bu iki isim olmak üzere pek çok ünlü siyasetçinin umutlarının söndüğü yer oldu. "Galiba demokratik sol" tanımlamasıyla su üstüne çıkan parti politikasındaki belirsizliğin etkisiyle tutmayan YTP, seçim pastasına adını bile yazdıramadı. 
     
Morali bozulan maç izledi      ŞENOL DEMİRCİ İstanbul 

     Cem, oyunu kullandıktan sonra yaptığı açıklamada, "Böyle güzel ve güneşli bir günde Türkiyemizi, güneşli, aydınlık bir geleceğe götürecek bir seçim olmasını ve memleketimiz için hayırlı olmasını diliyorum" dedi. 
     YTP İstanbul İl Başkanlığı’nda toplanan ve milletvekili adaylarının da aralarında bulunduğu yaklaşık 30 partili, sonuçların açıklanmasından iki saat sonra yavaş yavaş binadan ayrılmaya başladı. Morali bozulan bazı partililer de İspanya Ligi’nde lider olan Nihat Kahveci’nin takımı Real Sociedad ile Villareal karşılaşmasını izledi. YTP İl Başkanı Mustafa Ağan, bu sonuçta, partisinin barajı aşamadığını gösteren araştırmaların etkili olduğunu savundu. Bazı partililer de DSP’nin de gerisinde kalmaktan duydukları üzüntüyü dile getirdi. 
     



 YAŞAM 

























</TEXT>
</DOC>
