<DOC>
<DOCNO> 149354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko09.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜKDER Tüketici kredisi mağdurları ne olacak 
</HEADLINE>
<TEXT>

     Tüketicileri Koruma Derneği TÜKDER Genel Başkanı Necati Yentürk, kredi kartı borçlarını ödeyemeyerek temerrüde düşen, icra takibine uğrayan kredi kartı mağdurlarına tanınan kolaylığın tüketici kredisi mağdurlarına da tanınmasını istedi. 
     Yentürk, düzenlediği basın toplantısında, Tüketicinin Korunması Hakkındaki Kanun'da yapılan son değişiklikle, icralık olan ya da temerrüde düşen kredi kartı mağdurları adına olumlu bir adım atıldığını belirtti. 
     Bu düzenlemeyi, ''yeniden elden geçmesi şart olan Türk hukuk sistemi için güzel bir adım, güzel bir başlangıç'' olarak nitelendiren Yentürk, bankaların ''insafsız'' uygulamalarının sadece kredi kartı kullananları mağdur etmediğini, bu nedenle değişikliğin olumlu olmasına rağmen eksik bir düzenleme olduğunu söyledi. Günümüzde en az kredi kartı mağdurları kadar tüketici kredisinden mağdur olan kişilerin bulunduğuna işaret eden Yentürk, şöyle devam etti 
     ''Kredi kartı tuzağında olduğu gibi, aynı acımasız zihniyetin kurbanı olan tüketici kredisi mağdurları unutulmuştur. Tüketici kredisi kullanma hususundaki düzenlemelere aykırı olarak, süresinden önce yasal işlem başlatıp, icra takibi ile yüzde 300'lü faizlerle evlerden eşya kaldıran, kalan borcunun tamamının kapatmak isteyen müşteriyi yeniden mağdur durumuna düşürüp, haksız, hukuka aykırı olarak kanuni işlem başlatan bankalar, tüketicilerin onuru ile oynamanın yanı sıra onları altından kalkamayacakları bir borç yükünün de altına sokmuşlardır. Kredi kartları ile ilgili son yasal düzenlemedeki amaç, bir dönemin mağdurlarını tekrar topluma ve üretime kazandırmak ise aynı yaklaşım ile tüm tüketici kredisi mağdurlarına da rahatlatılmalı, kredi kartı mağdurlarına tanınan kolaylık tüketici kredisi mağdurlarına da tanınmalıdır.'' Yentürk, bankaların ''yasa tanımaz bir biçimde'' kredi kartı mağdurlarının mağduriyetlerini katlamaya devam ettiklerinden yakınarak, birçok bankanın kendi hazırladığı ve ''yeni tuzaklarla dolu'' taahhütnameleri tüketicilere imzalattıklarını savundu. 
     Sanayi ve Ticaret Bakanlığı'nın, bankaların haksız ve yanlış uygulamalarına engel olmak amacıyla 2 Nisan'da bir tebliğ yayınladığını hatırlatan Yentürk, bankaların bu tebliğe göre, kredi alan tüketicilerin yazılı başvurularını derhal kabul etmeleri, bu kişilere peşin ödeme için taahhütname imzalatmamaları, kanunda gösterilen hesaplama tekniği ile belirlenen yeni borç miktarına, her ay için ayrıca yüzde 50 faiz uygulamamaları gerektiğini anlattı. 
     Yentürk, ''Ne yazık ki, bu tebliğ ile uyarılan bankalar, yasa tanımaz uygulamalarını pervasızca sürdürmektedirler. Böylesi bir uygulama ile karşılaşan tüketicilerin hemen cumhuriyet savcılıklarına suç duyurusunda bulunmalarını öneriyoruz'' dedi. 
     





</TEXT>
</DOC>
