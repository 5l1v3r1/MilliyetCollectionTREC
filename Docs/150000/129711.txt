<DOC>
<DOCNO> 129711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/yazar/cemal.html </URL>
<DATE> 2003/01/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Gül’ün söylemi ile eylemi 
</HEADLINE>
<TEXT>

     İktidar ateşten gömlek 
     Allah kolaylık versin. 
     Ama belirtmekte yarar var 
     Hükümet erken bocalamaya başladı. Bazen çok sesli, çok başlı bir görüntü veriyor. Ekonomide öyle, dış politikada öyle. Eşgüdüm, yani eski deyişle koordinasyon eksiği kendini birçok açıdan belli ediyor. 
     İlk akla gelen şu 
     Tayyip Erdoğan bir an önce milletvekili seçilse ve başbakan olsa... 
     Keşke 
     Bu belki hükümette taşların daha yerli yerine oturmasına yol açar. Ekonomide, dış politikada daha az kafa karıştırıcı ya da daha istikrarlı bir çizgi ortaya çıkabilir. 
     Tayyip Erdoğan’ın hükümet dışında kalması, - Başbakan Gül’le Tayyip Erdoğan arasında bilinçli rol paylaşımı var mı, bilemiyorum - içte ve dışta olumsuz yansımalara neden oluyor. 
     Bir diğer nokta ekonomi. 
     Bıçak sırtındayız. 
     Hükümetin elinde bir yol haritası var. Bir önceki hükümetten kalan bir yol haritası bu. IMF ile anlaşmaya varılmış ve finansmanı belirli koşullara bağlanmış bu ekonomik programı, öyle anlaşılıyor ki, yeni hükümet elinde hala evirip çeviriyor. Acaba başka yollar var mı diye düşünüp taşınıyor. 
     Ve geciktikçe, piyasa huzursuzlanıyor. 
     Hükümet, bir yandan bazı adımları geciktirirken, diğer yandan kaynağı sağlam gözükmeyen bazı harcamalar için düğmeye basıyor. Piyasa böylece biraz daha rahatsız oluyor. 
     Sonuç 
     Kur yükseliyor. 
     Faiz yükseliyor. 
     Borsa düşüyor. 
     Bunun anlamı malum 
     Piyasanın sopası kalkıyor 
     Hükümetin çok fazla gecikmeden bunun önemini anlaması lazım. Elindeki yol haritası belli ve bu bakımdan manevra alanı çok dar.Adım atmakta gecikmesi, tereddüt etmesi, başka yollar aramaya kalkışması, yine geçmiştekine benzer yol kazaları’na zemin hazırlayabilir. 
     Erbakan Hoca’nın başbakanlığı döneminde bir kaynakçı Kamil varmış bürokraside. Hoca, harcama düğmesine basmak isteyince, Kamil Bey kaynağı bulurmuş. Ama tabii bu kaynak genellikle fos çıkarmış... 
     Başbakan Gül, temenni ediyoruz, kaynakçı Kamil’lere fazla güvenmesin. Dün Bakanlar Kurulu toplantısından sonra basına bilgi verirken, "Hesaplarımız tutarlıdır, şişirilmiş değildir" dedi. 
     Dileriz öyledir. 
     Gül ayrıca, mali disipline, enflasyonla mücadeleye verdikleri önemi belirtti. Yüzde 6.5’luk faiz dışı fazla hedefinin tutturulacağını, reel faizlerin düşürülmesine dönük politikanın devam ettirileceğini, kamuda savurganlığın önleneceğini, bütün bunlarda kararlı olduklarını söyledi. 
     İyi güzel. 
     İnşallah hepsinin gereği yapılır. Bu hepimizin ortak dileğidir. Çünkü Sayın Gül’ün dediği gibi hepimiz aynı teknedeyiz. Ekonominin düze çıkması herkesin yararınadır. 
     
     







Yine hukuk 


Karşıyaka’daki son atlı tramvaylar 


Neşter keser mi 


Kıbrıs ve değişiklik 


Gül’ün söylemi ile eylemi 


Musul Kerkük geceleri 


Poker yüzü 


TRT’den nasıl istifa ettim 


Türk siyasetinin ekonomiye kazandırabileceği Nobel 


Savaşta Türkiye’nin artıları, eksileri 


Nasıl bir politika 


İki yılda bir vergi affı 


Devletin has evlatları 


Hükümet üstü liderlik 


Tayyip Bey muhalefet lideri gibi 


Özel finans kurumları 


Hadi bunu da kurtarın 


</TEXT>
</DOC>
