<DOC>
<DOCNO> 138465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/dunya/dun01.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’tan son bir şans 
</HEADLINE>
<TEXT>

     ABD Başkanı George W. Bush, Irak’ın BM ile tam işbirliği yapmadığı yolunda Güvenlik Konseyi’ne son bir şans olarak tanımladığı yeni bir karar tasarısı sunacaklarını açıkladı. Başkan Bush, dün Texas’ta konuğu İspanya Başbakanı Jose Maria Aznar ile düzenlediği basın toplantısında, Saddam’ın silahsızlanmadığına vurgu yaptıktan sonra, "Müttefiklerimiz ve dostlarımızla çalışarak, gelecek haftanın başında, açık ve basit ifadelerle, Irak’ın BM Güvenlik Konseyi’nin 1441 sayılı kararına uymadığını belirten ek bir karar tasarısı sunacağız" dedi. 
     Bush, karar tasarısının BM’ye "konuya uygunluğunu göstermesi" için son bir şans vereceğini söylerken, Konsey’in karar alması için 2 ay bekleyip beklemeyeceklerinin sorulması üzerine, "Hayır. Zaman kısa" diye yanıtladı. Bush, Aznar ile görüşmesi sırasında, telekonferans yoluyla İngiltere Başbakanı Tony Blair ve İtalya Başbakanı Silvio Berlusconi ile de Irak konusundaki stratejiyi ele aldıklarını söyledi. Bush’u desteklediğini belirten Aznar ise, "Kitle imha silahları ve terörizme karşı birlikte savaşmaya hazırız" şeklinde konuştu. 
     



 DÜNYA 












</TEXT>
</DOC>
