<DOC>
<DOCNO> 139131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun06.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Kürtler, ABD'den Türkiye'ye karşı koruma istedi 
</HEADLINE>
<TEXT>

     Iraklı Kürtler'in, bir mektup yazarak Türkiye'ye karşı ABD Başkanı George Bush yönetiminden, ''acil'' koruma istediği ileri sürüldü. 
     Iraklı Kürtler'in, daha önce de birkaç kez Türkiye'nin Kuzey Irak'a müdahalesine karşı ABD'den koruma istedikleri ancak bunu ilk kez yazılı olarak Beyaz Saray'ın dikkatine getirdikleri ve ''acil'' olarak sundukları belirtiliyor. 
     Irak Kürdistan Demokratik Partisi IKDP ve Irak Kürdistan Yurtseverler Birliği Partisi IKYB temsilcileri, Türk ordusunun Kuzey Irak'a girmesine karşı çıktıklarını belirterek, ''çatışma'' tehdidinde bulunmuşlardı. Türkiye ise, Türk ordusunun Kuzey Irak'ta insani amaçlar için bulunacağına dikkati çekiyor. Irak'ta savaş durumunda göçü ve terörist unsurların ülkeye sızmasını önlemek için Türkiye, Kuzey Irak içinde önlem almak istiyor. 
     Iraklı Kürtler'in mektubunun, Beyaz Saray'a 10 gün önce ulaştığı ve mektupta, ''Türkiye'nin asıl gündeminin'', Kuzey Irak'taki Kürt bölgesinde kurulan ''demokratik hükümeti'' yok etmeyi amaçladığı iddia ediliyor. ABC televizyonunun haberine göre mektupta, ''eğer Türk ordusu Kürtler'le biraraya gelirse, gerçek bir çatışma riski var'' ifadeleri yer alıyor. 
     IKDP lideri Mesud Barzani ile IKYB lideri Celal Talabani'nin, bu mektupla Beyaz Saray'dan, Irak'ın hiçbir komşusu tarafından müdahalede bulunulmayacağına dair garanti olarak resmi bir ''mutabakat metni'' istediği belirtiliyor. Bu belgeye karşılık Iraklı Kürtler, ''Irak'ın toprak bütünlüğünü desteklemek ve kendi başına askeri eylemlere girişmeme sözü'' veriyor. 
     





</TEXT>
</DOC>
