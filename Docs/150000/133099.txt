<DOC>
<DOCNO> 133099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sondun02.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak konusunda beklemeye karar verdi... 
</HEADLINE>
<TEXT>

     ABD'de Başkan George Bush yönetimi, Irak'a karşı askeri harekata şu aşamada karşı çıkan Avrupalı müttefikleriyle arasını bozmamak ve gerginliği azaltmak amacıyla BM Güvenlik Konseyi'ne operasyon konusunda baskı yapmama kararı aldı. 
     New York Times gazetesinin, Bush yönetimine yakın kaynaklara dayandırdığı haberde, yönetimin, silah denetçilerinin Irak'ta incelemelerini sürdürmelerine fırsat vermek için harekatı bir süre ertelemeyi kabul etmekten yana olduğu, bu süre içinde, müttefikleri iknaya çalışacağı, ancak Washington'un, denetlemelerin 3-4 ay daha devam etmesini istemediği bildirildi. 
     Bush yönetiminin tutum değiştirmesine, Fransa ve Almanya gibi Avrupalı müttefiklerin yanı sıra BM Güvenlik Konseyi'nin veto yetkisine sahip üyeleri Rusya ve Çin'in, harekat konusunda acele edilmesine karşı çıkmalarının neden olduğu belirtiliyor. 
     Bu arada Bush yönetiminin, muhalifleri ikna edebilmek için Irak'a ilişkin istihbaratın, BM silah denetçileri ve kamuoyuna ne ölçüde açıklanabileceği konusunu incelemeye başladığı kaydedildi. 
     BM silah denetçileri komisyonu UNMOVİC Başkanı Hans Blix ve Uluslararası Atom Enerjisi Ajansı IAEA Başkanı Muhammed El Baradei'in, Pazartesi günü Konsey'e sunacağıı değerlendirmeden sonra ABD'nin savaş konusunda BM'ye yaptığı baskıları artırması bekleniyordu. 
     
     BUSH KONUŞMASINDA SAVAŞ KARARI AÇIKLAMAYACAK 
     Beyaz Saray kaynakları, Bush'un Salı günü yapacağı konuşmasında Saddam Hüseyin'e yönelik ağır suçlamalarda bulunabileceğini, ancak asker yollamaya hazır olduğunu söylemeyeceğini belirtti. 
     Kaynaklar ayrıca, Başkan'ın, Saddam Hüseyin'in BM kararlarına uymaması halinde savaşın kaçınılmaz olacağı yolunda Amerikan kamuoyunu ikna etmek zorunda olduğunun bilinci içinde hareket edeceğini kaydetti. 
     





</TEXT>
</DOC>
