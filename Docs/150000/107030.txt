<DOC>
<DOCNO> 107030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur02.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''MHP hükümetten çekilmeli'' 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye'yi Avrupa Birliği AB üyeliğine taşıyacak ve aynı zamanda da erken seçimleri gerçekleştirecek olan geniş tabanlı bir hükümetin kurulması için iki yolun bulunduğunu söyledi. 
     Yılmaz, birinci yolun MHP'nin hükümetten çekilmesi ve çekilen bakanlıklara AB konusuna destek veren partilerden bakanların atanması, ikinci yolun ise bu hükümetin düşürülmesi ve AB konusuna destek veren partilerden oluşan geniş tabanlı yeni bir hükümetin kurulması olduğunu kaydetti. 
     Yılmaz, ANAP Başkanlık Divanı toplantısına verilen arada gazetecilere yaptığı açıklamada, Türkiye'nin önünde iki önemli takvimin bulunduğunu, bunlardan birinin AB'ye üyelik takvimi, ikincisinin ise erken seçim takvimi olduğunu ifade etti. Yılmaz, şöyle konuştu 
     ''Türkiye'yi AB üyeliğine taşıyacak ve aynı zamanda da erken seçimleri gerçekleştirecek olan geniş tabanlı bir hükümetin kurulması için bize göre iki yol vardır. Birinci yol, MHP'nin hükümetten çekilmesidir. Çekilen bakanlıklara AB konusuna destek veren partilerden bakanların atanmasıdır. Bu, mevcut hükümetin yapısında herhangi bir değişiklik gerekmeden yapılacak bir operasyondur. 
     İkinci yol, MHP eğer hükümetten çekilmediği takdirde bu hükümetin düşürülmesi ve AB konusuna destek veren partilerden oluşan geniş tabanlı yeni bir hükümetin kurulmasıdır. Bize göre öncelikle birinci yolun, eğer olmazsa ikinci yolun denenmesi gerekir.'' 
     
     "AB TAKVİMİ GÖZDEN KAÇIYOR" 

     Mesut Yılmaz, bugün Türkiye'de bütün siyasi çevrelerin gözünü 3 Kasım seçimlerine diktiğini ve içinde bulunulan seçim atmosferinde 14 Aralık AB takviminin gözden kaçtığını söyledi. 3 Kasım takviminin seçim takvimi olduğunu ve netice itibariyle Türkiye'nin iç siyasi kaderiyle ilgili olduğunu belirten Yılmaz, ''Bu seçim takviminden çıkacak olan sonuçlar ülkemizin önümüzdeki birkaç yılını etkileyecektir. Ama 14 Aralık takvimi Türkiye'nin 40 yıldan beri beklediği bir takvimdir ve sonuçları ülkemizin en az önümüzdeki 40-50 yılını etkileyecektir'' dedi. 
     Bu iki takvimin birlikte, kazasız ve belasız işletilmesinin bugün Türkiye'de siyasi sorumluluk üstlenen herkesin üzerine bir borç olduğunu ifade eden Yılmaz, ''3 Kasım'a kurulu seçim takvimi için Türkiye'de 40 günden beri önemli emek, çaba harcanmıştır. Bu emek ve çabalar hiçbir şekilde boşa gitmemelidir. Yani seçim mutlaka yapılmalıdır'' diye konuştu. Yılmaz, sözlerini şöyle sürdürdü 
     ''Ama unutulmamalıdır ki 12-13 Aralık tarihlerine kurulu AB üyeliği takvimi için Türkiye yaklaşık 40 yıldan beri büyük emek ve çaba sarf etmiştir ve bu 40 yıldan beri sarf edilen emek ve çabaların semeresinin toplanması için Türkiye'nin önünde yaklaşık 2 aylık bir süre vardır. Türkiye'nin 40 yıldan beri bu yolda harcadığı emeklerin çöpe atılmasına hiçbir vicdan sahibinin razı olmaması gerekir. İki nesil boyunca tam 40 yıl Türk devleti ve milleti AB'ye girmek için çalışmıştır. Ve bu 40 yıllık çalışmanın hasadının 12 Aralık tarihinde yapılması gerekmektedir. Türkiye bugün içinde bulunduğu seçim atmosferine rağmen bütün gücüyle 12-13 Aralık tarihlerinde yapılacak olan AB zirvesi için gerekli hazırlıkları tamamlamak durumundadır. 
     Bugünkü şartlar altında Türkiye'yi 12 Aralık tarihine kadar mevcut hükümetin götürmesi öngörülmektedir. Seçim takviminin işlemesi bakımından bu hükümet şu veya bu şekilde görevlerini yerine getirebilir. Ancak ortaya çıkmıştır ki bu haliyle mevcut hükümetin 12 Aralık AB takvimini işletmesi ve AB zirvesi öncesi içeride ve dışarıda yapılması gereken görevleri yerine getirebilmesi hiçbir şart altında mümkün değildir. Çünkü Türkiye içte AB uyum yasalarının uygulanmasına ilişkin hazırlık çalışmalarını bir an evvel tamamlamak zorundadır. AB uyum yasalarının Meclis'ten geçirilmesinin yeterli olmadığı, bunun uygulamaya geçirilmesinin de şart olduğu AB'nin Madrid kriteri olarak ortaya konulmuştur. Bu kadar emek sarf edip, bu kadar sıkıntıya girdikten sonra eğer 12 Aralık tarihine kadar bunları uygulamaya geçiremezsek bütün bu emeklerimiz boşa gitmiş olacaktır. Ayrıca eğer uygulamayacaksak bu yasaları niye çıkardığımızı ne milletimize ne de dünyaya anlatamayız.'' 
     
     ''AKLA VE MANTIĞA DA AYKIRI'' 

     ANAP olarak bu konuyu hükümet gündemine getirdiklerini ve Başbakan'la da görüşerek yönetmeliklerin, tüzüklerin, ilgili düzenlemelerinin bir an önce tamamlanması için bir Başbakanlık genelgesi yayınlanmasını sağladıklarını belirten Yılmaz, uyum yasalarının uygulanmasını sağlayacak bütün bu düzenlemelerin tamamının, kanunun esprisine de uygun bir şekilde en geç 20 gün içinde tamamlanması gerektiğini söyledi. 
     ''Şimdi Meclis'in kabul ettiği uyum yasalarının iptali için Anayasa Mahkemesi'ne başvuranların, bu düzenlemeleri vaktinde ve AB kriterlerine uygun bir muhtevada hazırlamaları mümkün değildir'' diyen Yılmaz, ''Aslında milletin geleceğini dava edenlerden bunu beklemek akla ve mantığa da aykırıdır'' dedi. 
     Türkiye'nin mevcut hükümet yapısıyla AB'ye üyelik konusundaki müzakereleri ve pazarlıklarını yürütemeyeceğini kaydeden Yılmaz, ''Hatta diyebilirim ki mevcut hükümetin yapısı ve konumu nedeniyle Türkiye'nin müzakere ve pazarlık gücü zaafa uğrayabilir'' dedi. 
     Yılmaz, şunları söyledi 
     ''Bütün bu nedenlerden dolayı Türkiye'yi hem erken seçime götürecek hem de AB'ye uyum çalışmalarını yürütecek, AB konusuna destek veren bütün partilerin katılacağı geniş tabanlı geçici bir hükümetin kurulması şarttır. MHP'nin içinde olduğu bir hükümetle AB konusunda bir yere varamayacağımız ortaya çıkmıştır. MHP'nin sayın genel başkanı uyum yasaları konusunda yüce Meclis'in alacağı her karara saygılı olduklarını ve Türkiye'nin önünü tıkamayacaklarını beyan etmiş olmasına rağmen, bugün MHP bir yandan uyum yasalarını iptal ettirmeye çalışmakta bir yandan da uyum çalışmalarının PKK'nın çalışmalarıyla aynı tutulduğuna ilişkin beyanlarda bulunmaktadır.'' 
     
     SORULAR 

     Açıklamalarının ardından gazetecilerin sorularını yanıtlayan Mesut Yılmaz, bir gazetecinin, ''Geniş tabanlı hükümete ilişkin bir formülünüz var mı Hangi partilerden oluşacak bu hükümet '' sorusu üzerine Yılmaz, şunları kaydetti 
     ''Ülkeyi seçime götürecek olana hükümetlerde geniş tabanlı temsil, Meclis'in tamamını içine alan temsil, esasen Anayasa'nın öngördüğü bir formüldür. Şimdi önümüzde iki önemli takvim var. Bugünden itibaren Türkiye'yi yönetecek olan hükümetin söylediğim iki takvimi işletmesi gerekir. Eğer MHP Türkiye'nin AB'ye üyeliği takvimini tıkamamış olsaydı hiçbir hükümet değişikliğine gerek kalmaksızın bu hükümetle her iki takvimi de işletmek mümkündü. Ama maalesef MHP'nin dün ortaya koyduğu tutum Türkiye'nin AB ile ilgili takvimini işlemez hale getirmiştir. Biz şimdi, her iki takvimin de işlemesini sağlayacak bir arayış içerisindeyiz. Bu konudaki endişelerimizi ve önerilerimizi Başbakan'a ilettim, ama Başbakan bunlara katılmakla birlikte kendisinin hükümetten çekilmesinin çeşitli nedenlerle uygun olmayacağı kararına vardı. 
     ANAP olarak ülkeyi sıkıntıya sokacak, ülkenin dertlerine ilave sorun ekleyecek herhangi bir davranışın içinde olmamız düşünülemez. Ama Türkiye'nin bir çaresizliğe mahkum edilmesi Türkiye'ye karşı büyük bir haksızlık olur. Türkiye her iki takvimi birlikte işletecek bir hükümete bir an önce kavuşmak zorundadır. Meclis'te görüşülen uyum yasaları, Meclis'te bu iradenin var olduğunu ortaya koymuştur. Yapılacak olan sadece Türkiye'yi seçime götürecek olan aynı zamanda AB ile ilgili alt düzenlemeleri yapacak olan hükümetin, Meclis'te ortaya çıkan bu iradeye uygun şekilde oluşturulması meselesidir. Eğer bu irade ortaya çıkarsa, sayın Cumhurbaşkanı bunu ülkenin geleceği açısından, seçim takvimini olumsuz etkilememek kaydıyla, AB takvimini de kaçırmamak amacıyla, böyle bir hükümetin oluşumunu yararlı görürse bu çok kısa sürede hayata geçirilebilir ve bana göre Türkiye için en geçerli formül olur.'' Yılmaz, bir gazetecinin, ''İçinde bulunduğunuz hükümete gensoru mu vereceksiniz '' sorusu üzerine Yılmaz, endişelerini, siyasi sorumluluk taşıyan bütün kurumlara, partilerle, sivil toplum örgütleriyle paylaştıklarını, Türkiye'nin böyle bir açmaz karşısında olduğunu ama Türkiye'nin bu engeli aşabilmek için önünde çeşitli alternatiflerin bulunduğunu kamuoyunun dikkatine getirdiklerini söyledi. 
     ''Tek sorumlu biz değiliz. Meclis'te bir çoğunluğa ihtiyaç var. Bu çoğunluğun iradesinin ne yönde oluşması gerektiği konusunda önerilerde getiriyoruz'' diyen Yılmaz, böyle ortak bir irade ortaya çıkması durumunda Türkiye'nin zaten bu açmazdan kurtulacağını söyledi. 
     Böyle bir iradenin ortaya konulamaması ve Türkiye'nin, siyasi sorumluluk taşıyan bütün kurumlarının bu konuda aynı ölçüde sorumlu davranmamaları nedeniyle bir kilitlenmeye gitmesi durumunda parti olarak kendi yollarını seçmekte serbest olacaklarını belirten Yılmaz, ''Biz şu anda herkesi bu konuda ortak sorumluluğun gereğini yapmaya davet ediyoruz'' dedi. 
     ''Ne zaman karar aşamasına gelirsiniz bu durumda '' sorusu üzerine ise Yılmaz, gelecek döneme ilişkin kararı bugün yapılacak MKYK toplantısında belirleyeceklerini söyledi. 
     Türkiye'nin bugün çok ağır sorunlarla yüz yüze olduğunu ve bu sorunlara ilave sorun yaratmanın, Türkiye'de yeni bir hükümet arayışını gündeme getirmenin sorumlu hiç bir partinin girişmemesi gereken bir macera olacağını belirten Yılmaz, şunları söyledi 
     ''Eğer bu hükümette bu şekilde bir yapı değişikliğine gitmek mümkün olmuyorsa o zaman bu hükümetin yerine konacak yeni hükümetin ortaya konulması lazım. Yeni hükümet ortaya konulmalı ki ondan sonra bu hükümet devrilsin. Ondan sonra hükümet boşluğu yaratılmadan Türkiye bu hükümet değişikliğini gerçekleştirsin. Kurulacak olan bu hükümette ANAP olarak bizim yer alıp almamamızın hiçbir önemi yoktur. Biz, AB konusunda gerekli alt düzenlemeleri yapmayı ama aynı zamanda seçime götürmeyi taahhüt eden her hükümete dışardan destek vermeye de hazırız.'' Yılmaz, bir soru üzerine, bugün Brüksel'e gideceğini belirtti. Şu aşamada Brüksel'e gitmenin daha doğru olacağını düşündüğünü kaydeden Yılmaz, programının öngörülenden daha kısa sürebileceğini söyledi. 
     Yılmaz, son gelişmeleri AB yetkilileriyle görüşmediğini, Brüksel'e gidince yüz yüze görüşme fırsatı bulabileceğini söyledi. 
     Başkanlık Divanı, verilen aranın ardından, bugün MKYK toplantısında kesinleştirilecek milletvekili listelerini görüşmek üzere, yeniden Yılmaz'ın başkanlığında biraraya geldi. 
     





</TEXT>
</DOC>
