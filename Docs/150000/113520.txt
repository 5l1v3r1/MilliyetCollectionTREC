<DOC>
<DOCNO> 113520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur17.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, genel başkanlığa devam edecek 
</HEADLINE>
<TEXT>

     AKP lideri Recep Tayip Erdoğan, Anayasa Mahkemesi'nin ihtarının gereğini yerine getirerek kurucu üyelikten istifa etti. Erdoğan, genel başkanlık için yeni bir seçim yapılmasına gerek görmedi. 
     Erdoğan, 6 aylık sürenin Cumartesi günü doluyor olması nedeniyle seçim mitinglerine bir gün ara verip Ankara'ya döndü ve partisinin yetkili kurullarını toplantıya çağırdı. Anayasa Mahkemesi'nin Erdoğan'ın kurucu üye olamayacağına ilişkin verdiği karar karşısında nasıl çözüm bulunacağı, ilk olarak AKP MKYK'da tartışıldı. Toplantıda ilk olarak Erdoğan'ın kurucu üyelikten ayrılmasının ardından, partiye düz üye olarak kaydını yaptırması ve ardından Kongre yetkisindeki Kurucular Kurulu'nda bu konumuyla yeniden Genel Başkan seçilmesi önerisi gündeme geldi. Ancak, seçime çok kısa bir süre kala partide bir genel başkanlık seçiminin partiyi olumsuz etkileyeceği görüşüyle bu öneri kabul görmedi. 
     Toplantıda Erdoğan'ın Anayasa Mahkemesi kararında belirtildiği gibi kurucu üyelikten istifa etmesi ve bu istifanın parti yönetimi tarafından Yargıtay Cumhuriyet Başsavcılığına bildirilmesi kararı alındı. Erdoğan'ın istifa dilekçesi hazırlanarak işleme konulurken, Genel Başkanlığı sürdürmesi karara bağlandı. 
     MKYK'da alınan bu karar doğrultusunda bugün toplanacak olan Kurucular Kurulu bilgilendirildikten sonra, karar Yargıtay Cumhuriyet Başsavcılığına bildirilecek ve yargı çevrelerinin bu işlemi nasıl karşılayacağı beklenecek. 
     AKP Genel Başkanı Recep Tayyip Erdoğan, kurucu üyelikten istifa etti. Erdoğan'ın istifası, bugün 14.00'te toplanacak Kurucular Kurulu'nda değerlendirilecek. 
     





</TEXT>
</DOC>
