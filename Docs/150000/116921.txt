<DOC>
<DOCNO> 116921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun40.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı yönetmen Gobadi'nin yeni filmi, en iyi film ödülünü aldı... 
</HEADLINE>
<TEXT>

     İranlı yönetmen Bahman Gobadi'nin ''Anavatanımın Şarkıları'' filmi, Brezilya'da düzenlenen Sao Paulo Uluslararası Film Festivali'nde ''En İyi Film'' ödülünü aldı. 
     Tehran Times gazetesinin haberine göre, daha önce ''Şarhoş Atlar Zamanı'' filmi de aynı festivalde ''En İyi Film'' seçilen Gobadi'nin yeni filmi, 18-31 Ekim'de yapılan 26. Sao Paulo Uluslararası Film Festivali'nde ödüle layık görüldü. 
     Festivalde İran'ı ayrıca ünlü yönetmen Abbas Kiarostami ''Ten'' On , Muhsin Mahmelbaf ''Afgan Alfabesi'', Daryuş Merhcuyi ''Bemani'' ve Ebulfezl Celili ''Delberan'' filmiyle temsil etti. 
     ''Anavatanımın Şarkıları'' filmi, 4-18 Ekim'de düzenlenen 38. Chicago Film Festivali'nde ''Altın Plaka'' ile ödüllendirilmiş, Gobadi, ''film festivaline gitmek için yaptığı vize başvurusunun Amerikan yönetimi tarafından reddedilmesini protesto için, ödülünü Beyaz Saray'a ve Amerikalı yetkililere vereceğini'' söylemişti. 
     İran'ın batısındaki Kürdistan eyaletinin Baneh kentinde 1969 yılında doğan Gobadi, eğitimi sırasında eyaletin başkenti Senendec'de film yönetmenleri grubuna katıldı ve kısa metrajlı filmler yaptı. 
     Başkent Tahran'da sinema eğitimi alan Gobadi, 1999 yılında, Kiarostami'nin ''Rüzgar Bizi Taşıyacak'' filminin çekimlerinde baş asistan olarak çalıştı, Samira Mahmelbaf'ın ''Kara Tahta'' filminde başrollerden birini üstlendi. 
     Gobadi, ''Sarhoş Atlar Zamanı'' ile 2000 yılı Cannes Film Festivali'nde ''Altın Kamera Ödülü'', ''Genç Sinema Ödülü'' ve ''FIPRESCI Ödülü''ne layık görüldü. 
     





</TEXT>
</DOC>
