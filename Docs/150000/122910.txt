<DOC>
<DOCNO> 122910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/guncel/gun02.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Otogarda hemşerim, ablacım demek yok 
</HEADLINE>
<TEXT>

Halkla ilişkiler eğitimi alan Büyük İstanbul Otogarı çalışanları, müşterileri "Hadi hemşerim Ankara" yerine "Buyrun efendim" sözleriyle karşılayacak 
     ASLI ÖKTENER İstanbul 

     Her gün yüz bin kişinin giriş çıkış yaptığı Esenler’deki Büyük İstanbul Otogarı’nda çalışanlar şu sıralar halkla ilişkiler dersi alıyor. Otobüs yazıhaneleri önünde duran personel çığırtkanlık yapmamaları konusunda uyarılırken, müşterilere birer bebek gibi davranmaları söyleniyor. Masa başında çalışanlardan ise ressama poz verir gibi oturmaları isteniyor. 
     
     VÜCUT DİLİ ÖNEMLİ 
     Kişisel gelişim eğitmeni Ayson Karabağ’ın sekiz haftadır verdiği halkla ilişkiler eğitim seminerlerine bugüne kadar 350 kişi katıldı. Personele kişisel bakım, giyim, vücut dili, el hareketleri, ses tonu, oturuş biçimi, hitap şekli, gelen müşteriyi karşılama, dinleme, ağırlama, uğurlama, ikna etme, telefon konuşması ve telefonu dinleme gibi daha pek çok konuda dersler verildi. Özellikle kapı önlerinde bekleyen, müşterilerle ilk teması sağlayan personel, çığırtganlık yapmamaları konusunda uyarıldı. 
     
     BUYRUN EFENDİM’ DEYİN 
     Çalışanlara, "Hadi Ankara, Ankara " şeklinde bağırmak yerine yumuşak bir ses tonuyla müşteriye, "Buyrun efendim, nasıl yardımcı olabilirim" demeleri tavsiye edildi. Derslerde, müşterilere "hemşehrim, ağabeyim, kardeşim, ablacığım" şeklinde hitap edilmemesi gerektiği özellikle vurgulandı. Erkek personelden mutlaka kravat takması, her gün traş olması, ellerinde tesbih ve sigara ile müşteri karşılamamaları, konuşurken el kol hareketi yapmamaları, kadınların ise aşırı olmamak kaydıyla makyaj yapması istendi. 
     
Müşterilere bebek gibi davranacaklar      Otogar personelini argo konusunda sık sık uyardığını belirten Ayson Karabağ, "İş yeri ciddiyetini bozacak şakalardan kaçınmaları, dalgın görünmemeleri gerekiyor. İnsanlara bakarken gözlerinde sevinç olmalı. Müşteriye hizmet ettiğini unutmamalı. Telefon konuşmalarında ise emir verici konuşmalardan kaçınmalı, ses tonunu yumuşatmalı, kelimeleri seçip göndermeli, güler yüzlülüğünü yansıtmalı. Artık otogarda personel müşterilere bebek gözüyle bakacak" dedi. 
     
Otogarda günde 1 TRİLYON dönüyor      Her gün 100 bin kişinin giriş çıkış yaptığı Esenler Otogarı’nda günde 1 trilyon lira para dönüyor. Otogar, 1994’den bu yana 242 bin metrekarelik alan üzerinde hizmet veriyor. Yapımı için 140 milyon dolar harcanan otogarda 168 yazıhanede yaklaşık 600 firma faaliyet gösteriyor. Günde bin 750 otobüs, 20 bin özel araç giriş çıkış yapıyor. İki bin ticari işyerinde 6 bin kişi çalışıyor. 
     
     KÜÇÜK BİR ŞEHİR GİBİ 
     Otogarda günde 750 ton su kullanılıp, 30 ton çöp çıkarken, ayda 80 milyar liralık elektrik harcanıyor. Metro tarafından günde 118 sefer düzenleniyor. Belediye otobüslerinin gidip geldiği 7 hat bulunuyor. Otogar içerisinde 550 ticari taksi hizmet veriyor. Yazıhaneleri, dükkanları, oteli, karakolu, camisi, metrosu, noteri, zabıtası, özel güvenliği, temizlik şirketi, kendine ait gazetesi, çalışanları ve yolcularıyla küçük bir şehiri andırıyor. 
     
     HAFTADA 21 TON ET 
     Firmalar yılda toplam 280 milyon yolcu taşırken her gün tonlarca da tüketim yapıyorlar. Örneğin bir günde 20 bin litre su ve meyve suyu, 500 kilogram çay ve kahve, 2 ton şeker, 80 bin poşet çay, 6 bin şişe soda, 5 bin kilo süt, 3 ton et, 50 bin adet ekmek, 1 ton kolonya, 5 bin kağıt peçete, 60 bin adet de ıslak mendil tüketiliyor. 
     



 GÜNCEL 














</TEXT>
</DOC>
