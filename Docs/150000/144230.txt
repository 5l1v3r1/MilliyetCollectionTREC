<DOC>
<DOCNO> 144230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun78.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, uçuş hakkı sorununun aşılabileceğini umuyor... 
</HEADLINE>
<TEXT>

     ABD Dışişleri Bakanı Colin Powell, Türkiye'nin, ABD'ye uçuş hakkı tanıması konusunda dün gece Başbakan Recep Tayyip Erdoğan ile uzun bir telefon konuşması yaptığını ve ilerleyen saatlerde Türk liderlerle konuşmayı umduğunu söyledi. 
     Powell, ABD Dışişleri Bakanlığı önünde gazetecilerin sorularını yanıtlarken, ''Türk parlamentosu, bildiğiniz gibi, uçuş hakkını kabul etti ve biz bunun operasyonel hale getirilmesinde bir güçlük yaşıyoruz. Umuyorum ki, önümüzdeki saatlerde Türk liderlerle bunu konuşacağım. Başbakan Erdoğan ile dün gece uzun bir konuşma yaptım ve bu meseleyi halledeceğimizi umuyorum. Olmazsa başka bir düzenleme bulmamız gerekecek. Ancak ben halen bunu halledebileceğimiz konusunda umutluyum'' dedi. 
     Bir gazetecinin, ''Türk ordusunun, uçuş hakkını, kendi askerlerini kuzey Irak'a sokmak için engellediğini'' iddia eden sorusu üzerine Powell, şöyle konuştu 
     ''Uçuş hakkı konusunda Türklerle temastayız. Resmi Gazete'de bu kararı yayınlamaları lazım. Türklerle kuzey Irak'ta bir varlık bulundurma arzularıyla ilgili olarak da temastayız. Şu sırada, Türklerin kuzey Irak'a girmesine gerek görmüyoruz ve bu konuda Türk makamlarıyla sınırda ortaya çıkabilecek insani yardım konusunda bir planlama yapmamız gerekip gerekmediğini konuşuyoruz. Ancak bizim pozisyonumuz, bu iki konunun birbirinden ayrı tutulması. Uçuş hakkı konusunu halledelim ve Türk-Irak sınırında bir rahatsızlık olmaması konusuyla uğraşalım.'' 
     





</TEXT>
</DOC>
