<DOC>
<DOCNO> 131878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/dunya/adun.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’un baş belası 
</HEADLINE>
<TEXT>

ABD’yi sarsan savaş karşıtı gösterilerin başında, West Wing’ adlı popüler TV dizisinde liberal bir ABD başkanını canlandıran 63 yaşındaki aktör Martin Sheen var 
     DIŞ HABERLER SERVİSİ 

     ABD’nin dört bir yanı haftasonunda Vietnam Savaşı’ndan bu yana en büyük savaş karşıtı gösterilerle "sarsılırken", gösterilerin perde arkasında Bush’un Irak politikasına şiddetle karşı çıkan ünlü bir isim vardı. Televizyon dizisi "West Wingöde bir ABD başkanını canlandıran aktör Martin Sheen, başta başkent Washington olmak üzere 100 binden fazla kişinin katıldığı gösterileri düzenleyerek, baş edilmesi zor bir siyasi güç haline geldiğini bir kez daha kanıtladı. 
     Yıllardır yoksulların yanında yer alan, militarizme, "Yıldız Savaşları" projesine ve nükleer silahlanmaya her fırsatta karşı çıkan ve gösteriden gösteriye koşan Martin Sheen, son aylardaki "performansıyla" Irak savaşına karşı çıkanların önderi haline geldi. Yaklaşık bir ay önce yüz sinema sanatçısı savaş karşıtı bildirilerini açıklarken, Sheen en ön saflardaydı. Geçen hafta Los Angeles’ta 15 bin savaş karşıtının bir araya geldiği gösteride sahneye fırlayan ekranların kusursuz liberal başkanı, gerçek hayattaki başkana şöyle sesleniyordu "Çok sayıda insan uzun zamandır susturuluyor. Ama artık bunun sonu geliyor. Bizler, vatansever Amerikalılarız, ancak Irak’ta bir savaşa karşı çıkıyoruz". 
     Sheen’in, önceki gün Washington’daki gösteride de hedefi farklı değildi. Bush’un politikasını "ahlaksız" olarak nitelendiren aktör, herkesi "her türlü şiddete karşı, şiddet içermeyen direnişe" çağırdı. 
     
     İnatçı, inandırıcı ve güvenilir 
     63 yaşındaki aktörün muhalifliği, kamuoyuna zaman zaman sansasyonel mesajlar veren çoğu ünlüden çok daha farklı boyutta. Sheen’in, Katolik ve kalabalık bir göçmen ailesinin çocuğu olarak dünyaya gelmesine kadar uzanan radikalliğinin kökleri, Vietnam Savaşı tecrübesi ve Tarım İşçileri Sendikası’nın lideri Cesar Chavez’in 60 - 70’li yıllardaki yükselişiyle olgunluğa erişti. İnandığını savunmak uğruna kariyerini sayısız kere tehlikeye atan Sheen, asla "davasına" ihanet etmedi. Hollywood’daki bir çok insan, Sheen konuştuğu zaman onu dikkate almamanın neredeyse imkansız olduğunu söylüyor. Karşıt görüşlüler bile Sheen’in kararlılığı ve kendinden emin tavırları sayesinde, başedilmesi zor bir rakip olduğuna inanıyor. 
     West Wing’de başkan rolünü başarıyla oynasa da, Martin Sheen kendisini gerçek hayatta başkan olacak kapasitede görmüyor. Ancak, sivil itaatsizlik ve otoriteye karşı gelme gibi, siyasetin diğer alanlarında boy göstermekten asla vazgeçmeyeceğini söylüyor. 
     
İki yıl daha başkan’      Martin Sheen, bir yandan da "Beyaz Saray’da ikinci dönemine" hazırlanıyor. Sheen’in hayali karakter liberal ABD Başkanı Bartlet’ı canlandırdığı "Emmy" ödüllü "The West Wing" dizisi, iki yıl daha gösterimde kalacak. Son ölçümlere göre, haftada 15 milyon kişi tarafından izlenen "The West Wing", yayıncı kanal NBC için bir dönüm noktası olarak görülüyor. Dizi, yayınlandığı ilk üç sezonun her birinde en iyi drama dalında Emmy ödülü almıştı. 
     

</TEXT>
</DOC>
