<DOC>
<DOCNO> 114673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sonspo06.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a 100.yıl belgeseli... 
</HEADLINE>
<TEXT>

     Beşiktaş Kulübü'nün 100 yıllık tarihi belgesel olarak hazırlanıyor. 
     Beşiktaş Kulübü'nün resmi internet sitesinde yapılan açıklamada, kulübün 100. kuruluş yıldönümü nedeniyle organize edilen belgeselin tamamının Beşiktaş taraftarı olan 10 kişilik bir ekip tarafından hazırlandığı bildirildi. ''100. Yıl Belgeseli''nin arşiv araştırma ve yapım koordinasyonunu kongre üyelerinden Tuğrul Yenidoğan'ın üstlendiği, yönetmenliğini de Beşiktaşlı gazeteci Altan Gökmen'in yaptığı bildirildi. 
     Eski kulüp başkanlarından Gazi Akınal'ın kişisel arşivinden de yararlanılan belgeselin arşiv derleme çalışmaları sırasında şimdiye dek 13 bin 500 adet gazete küpürünün elektronik ortama aktarıldığı, 50 yıllık farklı zaman dilimlerine ait 1000'e yakın maçın görüntüsünün derlendiği belirtildi. 
     13 bölümden oluşacak ve gelecek yıl mayıs ayında tamamlanıp dağıtılması planlanan belgeselde, Şükrü Gülesin'den Recep Adanır'a, Nusret Ülük'den Nazmi Bilge'ye, Kaya Köstepen'den Ahmet Özaçar'a, Yusuf Tunaoğlu'dan Sanlı Sarıalioğlu'na, Kuzman'dan Paunoviç'e, Sinan-Tezcan-Tuğrul'dan Niko Kovi'ye, Zekeriya Alp'ten Sabri Dino'ya, Les Ferdinand'dan Metin-Ali-Feyyaz'a dek unutulmaz birçok futbol yıldızının maç görüntüleri yer alacak. 
     Siyah-beyazlı renklere hizmet etmiş başkan, yönetici, teknik adam ve futbolcularla yaklaşık 300 röportaj çekiminin gerçekleştirilmesi planlanan belgesele, geçen hafta 1956-57,1957-58, 1959-60, 1965-66, 1966-67 lig şampiyonlukları ve 1974 Başbakanlık ve Cumhurbaşkanlığı, 1975 Türkiye Kupası zaferlerini yaşatan futbolcularla yapılan söyleşilerle devam edildiği bildirildi. 
     





</TEXT>
</DOC>
