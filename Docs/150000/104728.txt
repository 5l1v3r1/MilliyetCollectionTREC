<DOC>
<DOCNO> 104728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/guncel/gun01.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Danimarka’da Türk polisine büyük ayıp 
</HEADLINE>
<TEXT>

Kopenhag’da eğitime giden 5 Türk polisi, tehditle turistlerden para sızdıran sahte polislerle karıştırılarak gözaltına alındı. Danimarka, yanlışlık ortaya çıkınca özür diledi 
     İRFAN KURTULMUŞ Kopenhag 

     Danimarka emniyetince insan hakları konusunda eğitim görmek için Kopenhag’a davet edilen 5 Türk polis, bölgede sahte polis kimlikleriyle uyuşturucu soruşturması yapan ve tehditle turistlerden para sızdıran polislerle karıştırılarak gözaltına alındı. 
     Başkent Kopenhag’da son zamanlarda sahte polis kılığıyla yabancı turistleri soyan 5 kişinin bulunması için önceki akşam yapılan operasyonda, kentin en popüler yeri olan Nyhavn’da yürüyen Emniyet Genel Müdürlüğü Eğitim Daire Başkanı Ömer Rıza Gökiş ile Reyhan Topperi, Yılmaz Angın, Metin Varol ve Fazlı Öcal, polis kimliklerini göstermelerine ve itirazlarına karşın şüpheli görülerek Danimar-ka emniyetine götürüldüler. Gözaltına alınan polisler, durumu Türk Elçiliği’ne bildirdi. 
     
     Yanlışlık belirlendi 
     Danimarkalı polis yetkilileri ise heyet üyelerine bir kişinin Belçika uyruklu birine kendini polis olarak tanıtıp "Sende uyuşturucu var mı " diye kimlik kontrolü yaptığını söyledi. Bu iddiayla karakola getirildiklerini öğrenen Gökiş, "Biz buraya Türkiye’yi temsilen geldik. Böyle bir olaya karışmamız söz konusu olamaz. Çağırın Belçikalıyı yüzleşelim" dedi. Gökiş’in talebi üzerine Belçikalı arandı, bulunamadı. 
     Türk Büyükelçiliği’nin Danimarka Dışişleri’ne yaptığı müracaatla olayda yanlışlık olduğu belirlenirken, Türk polisler 2 saat sonra serbest bırakıldı. 
     Türkiye’nin Danimarka Büyükelçisi Fügen Ok, "Danimarka Emniyet Genel Müdürlüğü’nün yapılan büyük hatadan ötürü özür dilediğini" bildirdi. 
     Ok, olayı basına yansıtan Danimarka polisinden, bunun büyük bir hata olduğu yönünde Danimarka kamuoyunu aydınlatmasını istediğini de kaydederken, 5 Türk polisinin acemi polislerce karakola davet edildiğini ve eğitim için geldikleri anlaşılınca kendilerinden özür dilendiğini söyledi. 
     Yabancı dil bilmeleri ve üzerlerinde pasaport taşımalarına karşın emniyete götürülen Türk polisler, Kopenhag polis okulundaki eğitimlerini ise dün tamamladı. Türk polisleri, bugün yurda dönecek. 
     



 GÜNCEL 

















</TEXT>
</DOC>
