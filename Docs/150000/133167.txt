<DOC>
<DOCNO> 133167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/dunya/dun01.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Füze tufanı 
</HEADLINE>
<TEXT>

ABD, savaşın ilk gününde Irak’a 600 ila 800 füze yollayacak. Bu sayı, 40 günlük 1. Körfez Savaşı’nda kullanılan füze sayısından bile fazla 
     DIŞ HABERLER SERVİSİ 

     ABD, olası bir savaşta Irak’ı yepyeni bir konseptle vuracak. "Şok et ve dehşete düşür" şeklinde özetlenen yeni savaş konsepti, Irak’ın havadan görülmemiş şiddette bombalanmasını ve saldırının birinci günü, 40 günlük Körfez Savaşı boyunca kullanılandan bile fazla sayıda, yani 600 ila 800 tane nokta hedef vuran güdümlü füzelerle dövülmesini öngörüyor. 
     CBS televizyonunun Savunma Bakanlığı Pentagon kaynaklarına dayanarak verdiği habere göre, savaş uçakları ve gemilerden atılacak füzelerin sayısı ikinci gün de bu düzeyde olacak. Pentagon yetkilisinin ifadesiyle bombardıman o denli yoğun olacak ki, Saddam’ın askerleri ya yerlerinden kıpırdayamaz hale gelecek, ya da savaşma istekleri sıfıra inecek. Yetkili, "Böyle bir bombardıman şimdiye kadar görülmedi, tasavvur dahi edilmedi" dedi. 
     
     Psikolojik yıkım 
     "Ulusal Savunma Üniversitesi" adlı bir kurum tarafından geliştirildiği belirtilen yeni konsept, düşmanın fiziksel olarak tahribinden daha çok psikolojik olarak yıkıma uğratılması ilkesine dayanıyor. "Şok ve dehşet" veya vur - sindir konseptini geliştiren ekipte yer alan savunma uzmanı Harlan Ullman da, "Bu yolla düşmanın teslim olmasını, savaşmamasını amaçlıyoruz. Hiroşima’ya atom atıldığı zamanki gibi, eş zamanlı olarak yaratılacak şok ve dehşet etkisi, günler veya haftalar içinde değil, dakikalar içinde sonuç almamızı sağlayacak" diye konuştu. 
     Ullman, savaşın ilk günlerini şöyle tarif etti "Bağdat’ta bir generalsiniz ve birden 30 kararg hınız yerle bir oluyor. Elektrik ve su şebekeniz çöküyor. 1 - 5 gün içinde fiziksel, duygusal ve psikolojik anlamda tükeniyorsunuz." 
     
     Kara savaşı olmayacak 
     Yeni tarz savaş, daha çok nokta atışı yapabilen füzelerle gerçekleştirilecek ve askeri birlikler değil, Irak liderliği hedef alınacak. Körfez Savaşı’nda bu tür füzeler yüzde 10 oranında kullanılırken, olası yeni savaşta bu oran yüzde 80’in üzerine çıkacak. Yetkili, Körfez’e şimdiye kadar klasik füzelere takılarak uydu bağlantılı akıllı bombalar haline dönüştürecek 6 bin tane hassas güdümleme sistemi gönderildiğini açıkladı. Uzmanlara göre, "şok ve dehşet" saldırısından sonra kara savaşına gerek kalmayacak. 
     



 DÜNYA 












</TEXT>
</DOC>
