<DOC>
<DOCNO> 147011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun44.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük taarruz başladı 
</HEADLINE>
<TEXT>

     ABD'nin başını çektiği koalisyon güçleri, Irak'a yönelik operasyonda ikinci haftaya girildiği bir zamanda "Bağdat Savaşı" olarak adlandırılan ana kara savaşını başlattı. Bağdat'ın güneyini savunmakla görevli Cumhuriyet Muhafızları'nın dört seçkin tümenine iki ayrı koldan büyük bir saldırıya geçen Amerikan güçlerinin öncü kuvvetleri Bağdat'a 30 km. kadar yaklaştı. Amerikalı yetkililer, koalisyon güçlerinin, "kırmızı hat" olarak bilinen, Irak askerlerinin kimyasal silah kullanabileceği mevzinin içine girdiğini açıkladı. Koalisyon yetkilileri, Cumhuriyet Muhafızları'na yönelik büyük saldırıyı, Bağdat Savaşı'nın ilk aşaması olarak görüyor. 
     ABD'nin Katar'daki Merkez Karargahı'ndan verilen bilgiye göre, Irak'ın başkentini ele geçirmek ve Saddam Hüseyin'i devirmeye yönelik büyük taarruz, ayın en karanlık evresinden yararlanmak amacıyla dün gece yarısından hemen sonra başlatıldı. Bağdat'ın 80 km. güneydoğusundaki Kerbela'yı kuşatan Amerikan 3. Mekanize Piyade Tümeni, günlerdir koalisyon güçlerinin yoğun bombardımanına maruz kalan Cumhuriyet Muhafızları'nın Medine ve Nabukodnozor tümenlerine saldırdı. Saddam'ın memleketi Tikrit'ten Bağdat savunmasına yardım için güneye inmeye çalışan Adnan Tümeni de havadan vuruldu. 
     
     Bağdat'a 30 km. kaldı 

     Kerbela'ya tüm giriş - çıkışları kontrol altına alan yaklaşık 15 bin ABD askeri kente girmeden Bağdat'a doğru ilerlemeye devam etti. Amerikalıların, Iraklıların havaya uçurmasından endişe edilen bir barajı da ele geçirdiği belirtiliyor. Reuters, bölgedeki Amerikalı komutanlara dayanarak öncü birliklerin, Bağdat'a sadece 30 km. uzaklıkta bulunduğunu duyurdu. İngiliz Sky TV de 3. Mekanize Piyade Tümeni'ne ait öncü birliklerin, Bağdat'ın merkezinin 45 kilometre kadar yakınına ilerlediğini belirtti. 
     
     Bağdat Tümeni yok edildi 

     Bağdat'ın güneydoğusunda da dün haraketli saatler yaşandı. Bağdat'a 150 km. uzaklıktaki El Kut üzerine yürüyen 1. Sefer Gücü'ne bağlı Amerikan deniz piyadeleri, Dicle Nehri üzerindeki bir köprüyü ve El Kut ile Bağdat arasındaki karayolunun kontrolünü ele geçirdi. Bir Amerikalı komutan ele geçirilen köprünün Bağdat'a ilerlemek için ihtiyaç duyulan son büyük köprü olduğunu vurguladı. Dicle'yi geçen piyadeler Bağdat'a doğru ilerlemeye devam ediyor. 
     ABD ordusu sözcülerinden Tuğgeneral Vincent Brooks, Amerikan güçlerinin, El Kut kenti yakınlarındaki Bağdat Tümeni'nin imha edildiğini söyledi. Irak Enformasyon Bakanı Muhammed Essahaf ise koalisyon güçlerinin Dicle'yi aştığını ve Kerbela'da büyük başarılar elde ettiğini yalanladı. 
     
     'Papatya Biçen' kullanıldı 

     Bu arada El Kut yakınlarında çok şiddetli iki patlama meydana geldiği belirtiliyor. Bölgedeki Reuters muhabiri, Amerikan deniz piyadelerinin patlamaya 6 bin 750 kilogramlık "daisy cutter" papatya biçen bombalarının yol açtığını sandığını söyledi. Patlamaların ardından gökyüzünde iki adet mantar biçiminde dev duman kütlesi görüldü. 
     

     
</TEXT>
</DOC>
