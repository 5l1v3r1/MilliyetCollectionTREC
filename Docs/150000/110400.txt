<DOC>
<DOCNO> 110400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur10.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangından üç çocuğunu kurtardı... 
</HEADLINE>
<TEXT>

     Bolu'da depremzede konteynerinde kısa devre yapan televizyon, yangına neden oldu. Depremzede anne, konteynerde uyuyan 3 çocuğunu kurtardı. 
     Alaattin Bozan'ın, Sağlık Mahallesi'nde bulunan Vilayetleri Birliği'ne ait konteynerinde kısa devre yapan televizyon, yangına neden oldu. Yangını farkeden anne Sevim Bozan, uyuyan 15 günlük bebeği ile 1 ve 4 yaşındaki 2 çocuğunu aynı anda kucağına alarak, yanan konteynırdan dışarı çıkarmayı başardı. 
     Anne Sevim Bozan, televizyonun arkasından çıkan ateşin bir anda evdeki bütün kabloları sardığını belirterek, ''O anda sadece çocuklarımı düşünüp, yataklarından kucağıma alıp dışarı fırladım. Yanan konteynerde bütün eşyalarımız yandı. Yetkililerin bize sahip çıkmasını istiyorum'' dedi. 
     Olay yerine gelen itfaiye ekipleri yangına müdahale etti, ancak konteyner tamamen yandı. 
     





</TEXT>
</DOC>
