<DOC>
<DOCNO> 147459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun07.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Saddam'ın servetini Irak'ı onarmak için kullanacak 
</HEADLINE>
<TEXT>

     ABD'nin, Saddam Hüseyin'in servetini, savaştan sonra Irak'ın onarılması için kullanmak üzere planlar yaptığı bildirildi. 
     ''Business Week'' dergisinin haberine göre, Amerikalı yetkililer ve özel ekonomi uzmanları, Saddam'ın servetinin 7-10 milyar dolar arasında olduğunu tahmin ediyorlar ve paranın büyük olasılıkla Avrupa ve Ortadoğu ülkelerindeki banka hesaplarında tutulduğunu öne sürüyorlar. 
     Habere göre, ABD Hazine Bakanlığı, Saddam ve ailesine ait ne kadar para bulunduğunu, paranın hangi hesaplarda tutulduğunu ve bu paralara en kısa sürede ne şekilde el konulabileceğini belirlemeye çalışıyor. 
     
     ''ÇALINAN PARALAR, YENİDEN İNŞADA KULLANILACAK'' 
     ''ABD'nin amacının, Irak'ı boyunduruğu altına almak değil, kurtarmak olduğunu'' ileri süren Business Week, ''Bu gerekçeyle Bush yönetimi, Irak halkından çalınan paraların, Irak'ın yeniden inşası amacıyla kullanılmasını kararlaştırdı'' diye yazdı. 
     Haberde, sadece ABD'de, Irak'a ait dondurulmuş fonların toplamının 1.7 milyar dolara ulaştığı belirtildi. 
     Dergi, Saddam'ın servetinin ortaya çıkarılması, üzerinde hak iddia edilmesi ve Irak'ı onarmak için dahi olsa kullanılmasının, ABD ile Avrupa ve Ortadoğu ülkeleri arasında savaş yüzünden zaten gerilmiş olan ilişkileri büsbütün gergin hale getireceğini de belirtti. 
     





</TEXT>
</DOC>
