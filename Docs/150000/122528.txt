<DOC>
<DOCNO> 122528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur18.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu uyum yasa tasarısını aynen kabul etti 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, 16 kanunun 31 maddesinde değişiklik öngören AB Uyum Yasa Tasarısı Taslağı'nın Bakanlar Kurulu'nda aynen kabul edildiğini bildirdi. Yalçınbayır, tasarının bugün TBMM Başkanlığı'na sunulacağını ifade etti. 
     Başbakan Yardımcısı Yalçınbayır, Bakanlar Kurulu'nun yaklaşık 2.5 saat süren toplantısına ilişkin olarak gazetecilere açıklamalarda bulundu. Bakanlar Kurulu'nun çeşitli kanunlarda değişiklik yapılmasına ilişkin kanun tasarısı taslağını görüşmek üzere özel gündemle toplandığını belirten Yalçınbayır, bu taslak ile 16 kanunun 31 maddesinde değişiklik öngörüldüğünü anlattı. 
     Bakanlar Kurulu'nun söz konusu taslağı aynen kabul ettiğini bildiren Yalçınbayır, bugün TBMM Başkanlığı'na gönderilmek üzere son hazırlıkların yapıldığını söyledi. Yalçınbayır, tasarının imzalarının tamamlanarak bugün TBMM'ye sunulacağını kaydetti. 
     Başbakan Yardımcısı Yalçınbayır, uyum paketiyle getirilen değişikliklerin amacının Avrupa İnsan Hakları Sözleşmesi ve eki protokollerinin Türk iç hukukuna uyarlanması olduğunu, bunun aynı zamanda AB sürecine hizmet edeceğini ifade etti. 
     Yalçınbayır, AB Uyum Paketi'ni ilişkin tasarının Türk Ceza Kanunu, Ceza Muhakemeleri Usulü Kanunu, Vakıflar Kanunu, Basın Kanunu, Damga Vergisi Kanunu, Siyasi Partiler Kanunu, Milletvekili Seçimi Hakkındaki Kanun, Dernekler Kanunu, Dilekçe Verilmesine Dair Kanun, Adli Sicil Kanunu, 430 sayılı Kanun Hükmünde Kararname, Memurların Yargılanmasıyla İlgili Kanun, Medeni Kanun, Çocuk Mahkemelerinin Kuruluşu ve İşleyişiyle İlgili Kanun ve DGM Kanunu'nda değişiklikler yapılmasını öngördüğünü söyledi. 
     





</TEXT>
</DOC>
