<DOC>
<DOCNO> 125923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur15.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis ''Hablemitoğlu'nun tehdit edildiğini bilmiyorduk'' 
</HEADLINE>
<TEXT>

     Emniyet Genel Müdürlüğü Sözcüsü ve Emniyet Genel Müdür Yardımcısı Feyzullah Arslan, Dr. Necip Hablemitoğlu cinayetinin emniyetin, bilimsel ve teknik tüm imkanları kullanılarak soruşturulduğunu bildirdi. 
     Haftalık bilgilendirme toplantısında konuşan Arslan, cinayeti nefretle kınadığını belirterek, cinayetin aydınlatılması için soruşturmanın çok yönlü olarak sürdürüldüğünü söyledi. 
     Arslan olaya, Ankara DGM savcılığının el koyduğunu hatırlatarak, emniyet teşkilatının olayı bilimsel ve teknik tüm imkanlarını kullanarak soruşturduğunu ifade etti. 
     Gazetecilerin konuyla ilgili sorularını, ''soruşturmanın selameti'' açısından yanıtlayamayacağını ifade eden Arslan, ''Hablemitoğlu'nun koruma talebi olup olmadığına'' ilişkin bir soru üzerine, emniyete böyle bir başvuru yapılmadığını söyledi. 
     Feyzullah Arslan, Hablemitoğlu'nun tehdit alıp almadığı konusunda ise bilgisi olmadığını ifade etti. 
     Arslan, soruşturmanın ilerleyen dönemlerinde elde edilecek bilgilerin soruşturmayı etkilemeyecek biçimde kamuoyuna iletileceğini de sözlerine ekledi. 
     Ancak bugün gazetecilere kısa bir açıklama yapan Hablemitoğlu'nun eşi Şengül Hablemitoğlu eşinin koruma istediğini ancak kabul edilmediğini bir kez daha vurguladı. 
     
</TEXT>
</DOC>
