<DOC>
<DOCNO> 116392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/soneko19.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kömür üretiminde düşüş... 
</HEADLINE>
<TEXT>

     Türkiye Taşkömürü Kurumu'nda TTK , bu yılın 10 ayında, geçen yılın aynı dönemine göre üretimde 99 bin 687 ton azalma olduğu bildirildi. 
     TTK Genel Müdürü Ömer Yenel, yaptığı açıklamada, kuruma bağlı Kozlu, Amasra, Üzülmez, Armutçuk ve Karadon Müessese Müdürlüğü maden ocaklarında geçen yılın 10 ayında 1 milyon 974 bin 957 ton üretime karşın, bu yılın aynı döneminde 99 bin 687 ton azalma ile 1 milyon 875 bin 270 ton üretim gerçekleştirildiğini söyledi. 
     Kurumda yeraltında 11 bin 619, yerüstünde de 3 bin 692 olmak üzere 15 bin 311 işçinin çalıştığını belirten Yenel, şöyle dedi 
     ''İşçi sayısının her geçen gün azalması nedeniyle üretimde düşüş yaşanmakta. Fakat, maden ocaklarındaki çalışmaların tamamlanma aşamasında olması dolayısıyla günlük üretim bazında hareketlilik olmakta. Havzamızda 1 milyar 354 milyon ton kömür rezervi var. Ocaklara yönelik yatırımlarımız ise aralıksız sürüyor. Zonguldak ocaklarındaki stratejik özelliği bulunan taşkömürünün, çıkartılarak ülke ekonomisine katkı sağlanmasına çalışıyoruz. Üretimi ve verimliliği artırıcı idari ve teknik organizasyonları kapsayacak çalışmalarımız sürdürülmektedir. Ayrıca, üretimi ve iş güvenliği standartlarını artırmaya yönelik kısmi mekanizasyon çalışmaları da önemli oranda hayata geçirilmiştir. Yıl sonu itibariyle üretim hedefimiz ise 2 milyon 300 bin tondur.'' 
     





</TEXT>
</DOC>
