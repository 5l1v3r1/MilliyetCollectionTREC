<DOC>
<DOCNO> 107609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sonspo07.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu, Zafer'i ilk kez kadroya aldı... 
</HEADLINE>
<TEXT>

     Beşiktaş, Göztepe ile yarın deplasmanda yapacağı lig maçının hazırlıklarını bugün yaptığı antrenmanla tamamlayarak, kampa girdi. 
     Teknik direktör Mircea Lucescu yönetiminde, BJK Nevzat Demir Tesisleri'nde basına kapalı olarak gerçekleştirilen idmanda, siyah-beyazlıların taktik ağırlıklı bir çalışma yaptıkları öğrenildi. 
     Bu arada Rumen teknik adam, sezon başından bu yana maç kadrosuna almadığı Zafer Demiray'ı, Göztepe karşılaşması için ilk kez kadroya dahil etti. 
     Lucescu'nun, sakatlıkları süren İlhan Mansız, Bayram ile cezalı olan Ali Eren'in yanı sıra, Niyazi, Kaan Dobra, Yasin Yıldız ve Eser'i kadroya almadığı öğrenilirken, bu akşam İzmir'e gidecek olan siyah-beyazlıların Göztepe karşısına şu muhtemel 11 ile çıkması bekleniyor 
     Cordoba, Tolga, Ronaldo, Zago, İbrahim, Tamer, Ahmet Yıldırım Tayfur , Sergen, Amaral, Pancu ve Ahmet Dursun. 
     İzmir Atatürk Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem İsmet Arzuman yönetecek. 
     Öte yandan, sakatlığı nedeniyle takımdan ayrı kalan Amaral'ın forma giyebilecek duruma geldiği bildirildi. Kulüp doktoru Ayhan Optur, Amaral'ı takıma verdiklerini ve herhangi bir sorununun bulunmadığını kaydederek, ''Amaral kadroya dahil edildi. Tıbbi olarak herhangi bir sorunu yok. Oynayıp oynamayacağına Lucescu karar verir'' diye konuştu. 
     





</TEXT>
</DOC>
