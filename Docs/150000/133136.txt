<DOC>
<DOCNO> 133136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sonspo10.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "Saran'ın başarısı benim başarımdır" 
</HEADLINE>
<TEXT>

     Fenerbahçe Kulübü Başkanı Aziz Yıldırım, yönetim içinde nifak tohumları atılmasına izin vermeyeceğini söyledi. 
     Yıldırım, Fenerbahçe Burnu'ndaki kulüp binasında Fenerbahçe Dergisi'nin tanıtımı öncesi basın mensuplarıyla sohbet etti. 
     Başkan Yıldırım, son günlerde yönetim içinde bazı anlaşmazlıklar varmış gibi gösterildiğini, ayrıca futbol şube sorumlusu Sadettin Saran ile ilgili yanlış yorumlar yapıldığını kaydetti. Yıldırım, ''Saran ile ilgili yorumlar yapılması yanlış. Saran'ın başarısı benim başarım, başarısızlığı da yine benim başarısızlığımdır. Bundan böyle bazı kışkırtmalara sert tepkiler koyacağım. Yönetim içinde nifak tohumları atılmasına izin vermem'' diye konuştu. 
     Basın mensuplarının Fenerbahçe'nin ikinci yarıdaki şampiyonluk şansıyla ilgili bir soruya ise Yıldırım, ''Fenerbahçe'nin şampiyonluk şansı rakipleriyle aynıdır. Aradaki puan farkı önemli değil. Yenersiniz 3 puan daha azalır'' diye yanıt verdi. 
     Beşiktaş maçının abartılmaması gerektiğini belirten Aziz Yıldırım, ''Bu gayet normal bir maç olacak. Bizim için her maç önemlidir. Beşiktaş maçı da bu önemli karşılaşmalardan biri olacaktır'' şeklinde konuştu. 
     Eski başkanlardan Ali Şen'in ''Revivo Galatasaray'da başarılı olursa, Fenerbahçe yönetimi sıkıntıya girer'' sözünün hatırlatılması üzerine de Yıldırım, şunları söyledi 
     ''Revivo'nun gitmesi normal. Baliç de gitti. Fenerbahçe bir kurumdur. Biz teknik heyetin verdiği rapor doğrultusunda hareket ettik. Her oyuncu gittiği yerde başarılı da olur, başarısız da. Bu yönetimleri etkilemez.'' Yıldırım, Revivo'nun gidişinden sonra centilmenlik anlaşmasının bozulup bozulmadığıyla ilgili bir soru karşısında yorum yapmaktan kaçınırken, ''Gerekliyse, hocamız istiyorsa, kim olursa olsun alırız. Biz dünyanın her yerinde her futbolcuya talip olabilir ve alabiliriz'' dedi. 
     
     TEMEL ATMA TÖRENİ 
     Fenerbahçe Kulübü Başkanı Aziz Yıldırım, Fenerbahçe Burnu'nda inşaa edilecek yeni sosyal tesislerin temelini attı. 
     Temel atma törenine Yıldırım'ın yanı sıra, Gençlik ve Spor İl Müdürü Vedat Bayram ve çok sayıda kongre üyesi katılırken, tören öncesi 3 tane kurban kesildi. 
     3 milyon dolara malocak çok amaçlı yeni sosyal tesislerde, toplantı ve oyun salonları, restoran ve su sporları şubelerinin faydalanacağı üniteler bulunacağı bildirildi. 
     
     FENERBAHÇE DERGİSİ 
     Başkan Yıldırım, temel atma töreni sonrasında kulüp binasında, 1 Şubat'ta satışa sunulacak olan Fenerbahçe Dergisi'nin tanıtımı için yönetici Mehmet Karasu ile birlikte basın toplantısı düzenledi. 
     Fenerbahçeliler'in dergilerine sahip çıkmalarını isteyen Yıldırım, ayrıca gazete çıkaracaklarını, radyo ve televizyon için de çalışmalarının sürdüğünü söyledi. 
     Yönetici Karasu ise derginin 1 Şubat'tan itibaren satışa sunulacağını, Beşiktaş maçında numaralı ve VIP tribünde yer alacak taraftarlara da tanıtım amacıyla ücretsiz dağıtılacağını kaydetti. 
     





</TEXT>
</DOC>
