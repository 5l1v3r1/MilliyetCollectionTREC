<DOC>
<DOCNO> 103017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/ekonomi/eko04.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe taraftarına sanal yönetim 
</HEADLINE>
<TEXT>

Fenerbahçe, Avrupa’da sadece Paris Saint Germain takımında olan bir sanal sistem kuruyor. Hedef, milyonlarca taraftara kulüp ürünlerini, hisselerini satmak 
     ŞULE YÜCEBIYIK 

     Fenerbahçe’nin bu yıl iki büyük hedefi var Birincisi tabii ki şampiyon olmak. İkincisi ise halka açılmak. Yöneticiler, bir yandan transfer görüşmelerini sürdürürken, bir yandan da halka açılma takvimi üzerinde harıl harıl çalışıyorlar. 
     Bunların yanı sıra kulüp yöneticilerinin sessiz sedasız uğraştıkları bir başka konu da Fenerbahçe’ye sanal ortamda fark attıracak bir sistem oluşturmak. Bu, taraftarları sanal bir çatı altında toplayacak bir internet sistemi. 
     Avrupa’da sadece Paris Saint Germain takımında olan ve "Taraftar Yönetim Sistemi" adı verilen bu sistem, Fenerbahçe’nin halka arzı öncesinde devreye girecek. 
     ABD’li bir yazılım şirketi tarafından geliştirilen Taraftar Yönetim Sistemi, Fenerbahçe’ye ilk aşamada yaklaşık beş milyonu aşkın taraftarına direkt olarak ulaşabilme imkanı sağlayacak. 
     
     Taraftara kimlik 
     Sistemde, taraftarların yaş, eğitim, meslek gibi bilgileri tutulacak. Üye taraftara bir sanal kimlik kartı çıkarılacak. En önemli hedef, Fenerbahçe’nin kupa, bayrak, parfüm, gıda ve giyim gibi lisanslı ürünlerinin taraftara daha yaygın bir şekilde satmak. 
     Yetkililer, sistem yerleştiğinde kulubün lisanslı ürün satışının birkaç kat artacağını hesap ediyorlar. Halka arz sırasında da sistem, hisse senetlerinin satış ve pazarlanmasında etkili rol oynayacak. 
     Bunun yanı sıra internet üzerinde düzenlenecek geniş çaplı anketler, kampanyalar ve forumlarla, Fenerbahçe yönetimine taraftarı memnun edecek kararlar alma imkanı verecek. Sistemin, kurulacak dağıtım sistemiyle birlikte 2 milyon dolara malolacağı belirtiliyor. 
     



 EKONOMİ 






















</TEXT>
</DOC>
