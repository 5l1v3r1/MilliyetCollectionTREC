<DOC>
<DOCNO> 138700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sondun01.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell Çin'i ikna edemedi... 
</HEADLINE>
<TEXT>

     ABD Dışişleri Bakanı Colin Powell, Asya turunun ikinci durağı Pekin'de Çinli liderleri Irak sorunu ve Kuzey Kore'deki nükleer kriz konularında ikna etmeye çalıştı. 
     Bu sabah ilk görüşmesini Çin Dışişleri Bakanı Tang Jiaşüen ile yapan Powell, ABD'nin bu hafta BM Güvenlik Konseyi'ne sunacağı Irak'ın silahsızlandırılması ve Saddam Hüseyin yönetiminin devrilmesine ilişkin önerisi için konseyin daimi üyesi Çin'den destek istedi. 
     Ancak Pekin yönetimi, Irak'taki silah denetiminin sürmesi yönündeki tutumuna halen değiştirmedi. 
     Tang, Devlet Konukevi'ndeki görüşmede, Powell'ın ziyaretine büyük önem verdiklerini belirterek, bu ziyaretin kesinlikle iki ülke arasındaki anlayışı ve işbirliğini geliştireceğini ifade etti. 
     Powell'ın Çin ziyaretinin ikinci önemli konusu ise Kuzey Kore'deki nükleer kriz idi. Powell, Çin'in bu konuda önemli rolü olduğunu ve bu rolü oynayacağını umduğunu kaydetti. 
     Ancak Powell'a eşlik eden ABD'li yetkililer, Çin'in yakın müttefiki Kuzey Kore'yi ikna etme konusunda isteksiz davrandığını ileri sürerek, ''Çin'in daha yapabileceği çok şey var'' dediler. 
     Powell, daha sonra cumhurbaşkanlığı görevini gelecek ay devralacak Cumhurbaşkanı Yardımcısı ve Çin Komünist Partisi Merkez Komitesi Genel Sekreteri Hu Jintao ile bir araya geldi. 
     Çin Dışişleri Bakanı ile iyi bir tartışma yaptıklarını söyleyen Powell, Hu'ya ABD Başkanı George W. Bush ve Başkan Yardımcısı Dick Cheney'in selamlarını iletti. 
     Hu, Büyük Halk Toplantı Sarayı'ndaki görüşmede Cheney'i Nisan ayında Çin'e beklediklerini kaydetti. 
     Powell da ABD'yi tekrar ziyaret etmesi durumunda Hu'yu New York'ta birlikte sosis yemeye davet etti. 
     Çin Cumhurbaşkanı Jiang Zemin tarafından da kabul edilecek olan Powell, daha sonra Seul'e gitmek üzere Çin'den ayrılacak. 
     





</TEXT>
</DOC>
