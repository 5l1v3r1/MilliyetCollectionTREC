<DOC>
<DOCNO> 120660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur23.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Henüz yenilgisinin tesirini üzerimizden atamadık" 
</HEADLINE>
<TEXT>

     ANAP Genel Başkanı Mesut Yılmaz, partisinin 3 Kasım seçimlerinde ağır bir yenilgiye uğradığını belirterek, ''Bugün henüz daha yenilginin tesirini üzerimizden atabilmiş değiliz'' dedi. Yılmaz, partisinin İstanbul İl Başkanlığı'nca, Lütfi Kırdar Uluslararası Kongre ve Sergi Sarayı'nın Rumeli Salonu'nda düzenlenen iftar yemeğine katıldı. 
     Konuşmasına, partililerin yoğun ilgisi ve sloganlar yüzünden geç başlamak zorunda kalan Yılmaz, Ramazan ayının partisine ve Türk milletine hayırlar getirmesi dileğinde bulundu. 
     ''ANAP olarak ağır bir seçim yenilgisine uğradık. Bugün henüz daha yenilginin tesirini üzerimizden atabilmiş değiliz'' diyen Yılmaz, partisinin milletten görev imkanı elde ettiği zaman bütün gayretiyle sadece milletin iyiliği ve geleceği için çalıştığını söyledi. 
     Yılmaz, parti çıkarlarını zaman zaman ihmal ettiklerini dile getirerek, şöyle dedi 
     ''Ama şahsi çıkarlarımızı veya parti çıkarlarımızı Türkiye'nin çıkarlarının üstünde tuttuğumuz doğru değildir. ANAP bundan sonra da hizmet imkanı elde ettiği zaman tavrı bundan farklı olmayacaktır. Çünkü Türkiye'nin karşı karşıya olduğu devasa sorunları aşabilmesi için insanların daha iyi yaşam şartlarına ulaşabilmesi için eğer birilerinin mutlaka fedakarlık yapması gerekiyorsa, bunu en başta yapması gereken Anavatan Partisi'dir.'' Bugünkü şartların ANAP için geçmişten daha zorlu olduğunu, önlerinde zor bir dönem bulunduğunu ifade eden Yılmaz, ''Türkiye'nin Anavatan Partisi'ne ihtiyacı devam etmektedir. ANAP, bu ihtiyaca cevap verebilmek için kendisini yenilemek, yeniden yapılanmak zorundadır. Bu konuda herkesin yapabileceği bir şeyler var. Bazılarının yapması gereken feragat etmektir, bazılarınınki de görev talep etmektir'' diye konuştu. 
     Yılmaz, ANAP'lıların bundan sonra yapması gerekenin, bugüne kadar olduğu gibi daha fazla çalışmak ve birlik beraberliği muhafaza etmek olduğunu sözlerine ekledi. 
     İftar yemeğine, ANAP'lı yöneticiler ve belediye başkanları ile Süryani Katolik Cemaati Ruhani Reisi Yusuf Sağ'ın da aralarında bulunduğu yaklaşık 3 bin kişi katıldı. 
     





</TEXT>
</DOC>
