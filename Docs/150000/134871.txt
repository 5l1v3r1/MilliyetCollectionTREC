<DOC>
<DOCNO> 134871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur09.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkeze alınan eski İstanbul Valisi emekliye ayrılıyor... 
</HEADLINE>
<TEXT>

     İstanbul Valisi Erol Çakır, emekli olacağını açıkladı. 
     Vali Çakır, TBMM Başkanı Bülent Arınç'ın kendisini ziyareti sırasında gazetecilerin sorusu üzerine, ''valiler kararnamesinin normal bir tasarruf olduğunu'' vurgulayarak, şunları söyledi 
     ''Hükümetlerin arzu ettikleri vali ile çalışma hakları vardır ve buna saygı göstermek gerekir. Bu doğrultuda ben herhangi bir kızgınlık veya üzüntü beslemiyorum. Vali olarak benim tercihim de hükümetimizin kurulmasından sonra bu istikamette olmuştur. Bu sebeplerle, tercihler arasında bir buluşma da olduğu söylenebilir. 
     Ben 19 yıldır valilik görevini ifa ediyorum. 4.5 yıl İstanbul gibi bu tarihi kentte görev alma fırsatını buldum. Devleti yönetenlerin bir takdiridir. 
     Şimdi buradan ayrılıyorum ve buradan ayrılırken de memuriyet hayatımı, devlet memuriyetimi de sona erdirmeyi planlıyorum. Her şey normaldir, kurallar içinde cereyan ediyor.'' Çakır, ''Emekli mi oluyorsunuz '' sorusuna da ''Evet'' yanıtını verdi. 
     Bu arada TBMM Başkanı Arınç, ''Günün sürprizi bu oldu, Sayın Valim'' dedi. Çakır da, 19 yıldır valilik yaptığını ve artık yorulduğunu bildirdi. 
     





</TEXT>
</DOC>
