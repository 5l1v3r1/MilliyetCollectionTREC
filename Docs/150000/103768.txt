<DOC>
<DOCNO> 103768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sontur15.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Ticaret Bakanı İstanbul'da... 
</HEADLINE>
<TEXT>

     Irak Ticaret Bakanı Muhammed Mehdi Salih, Türk ihracatçılarıyla İstanbul'da biraraya geldi. 
     Konuk Bakan Salih ve beraberindeki üst düzey kamu görevlilerinden oluşan bir heyet, Türkiye İhracatçılar Meclisi'ni TİM ziyaret ederek, TİM Başkan Vekili Süleyman Orakçıoğlu ve Yönetim Kurulu üyeleriyle görüşme yaptı. 
     Dış Ticaret Kompleksi'nde basına kapalı olarak gerçekleştirilen görüşme, yaklaşık 45 dakika sürdü. 
     Orakçıoğlu, görüşmeye ilişkin olarak gazetecilere yaptığı açıklamada, Irak Ticaret Bakanı Salih'in, Türkiye ile Irak arasında tarihsel bir bağ olduğuna dikkat çekerek, iki ülke arasında ticaretin gelişmesi gerektiğini söylediğini aktardı. 
     Konuk Bakanın, ülkelerin ekonomik gelişmeyi sağlayabilmeleri için iki ülke işadamlarının işbirliği yapması ve yeni projeler üretmesi gerektiğini ifade ettiğini söyleyen Orakçıoğlu, Türk yatırımcıların da Irak'a davet edildiğini bildirdi. 
     Irak ile ticaret hacmimizin artarak devam ettiğini keydeden Orakçıoğlu, ''Sayın Bakan bundan sonra iki ülke arasındaki ticaretin daha da gelişmesi için finans problemi olmadığını söylediler. Aynı zamanda bu gelişmeyi sürdürebilmek için her iki tarafın iyi niyetli çabalarının olduğunu, bir takım siyasi şeylerle de bunları güçlendirmek gerektiğini söyledi'' dedi. 
     TİM adına Süleyman Orakçıoğlu'nun evshipliği yaptığı görüşmeye Irak heyetinde bulunan Ticaret Bakanlığı Dış Ekonomik İlişkiler Genel Müdürü Fahreddin Rashan ile Sanayi ve Madenler Bakanlığı Teknik Projeler Dairesi Genel Müdürü Imad Hüseyin Ali de katıldı. 
     





</TEXT>
</DOC>
