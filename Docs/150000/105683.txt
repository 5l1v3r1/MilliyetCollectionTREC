<DOC>
<DOCNO> 105683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun20.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız paraşütçü, 40 bin metreden atlayacak 
</HEADLINE>
<TEXT>

     Kanada'da, 58 yaşındaki bir Fransız paraşütçü, 40 bin metre yükseklikte balondan paraşütle atlayarak ses duvarını aşma girişiminde bulunacak. 
     Emekli Binbaşı Michel Fournier, düzenlediği basın toplantısında, hava şartları elverdiği takdirde ''büyük atlayışı'' yarından itibaren yapabileceğini, yarın olmasa da en geç bu ayın sonuna kadar bu girişimde bulunacağını belirtti. 
     Fournier'nin, helyumla doldurulmuş, bu girişim için özel olarak tasarlanmış, 95 metre yüksekliğindeki balonuyla, özel bir kabin içinde 2.5 saatte 40 bin metre yüksekliğe ulaşması bekleniyor. 
     Atlayış sırasında astronotlarınkine benzer bir ''tulum'' giyeceğini söyleyen Fournier, atlayışının 6 dakika 25 saniye sürmesini beklediğini ve yere bir kilometre kala paraşütünü açacağını anlattı. 
     İlk paraşütün açılmaması halinde, bir başka paraşütün yere 330 metre kala açılması planlanıyor. 
     Fransız paraşütçü, atlayış için Kanada'nın merkezindeki ıssız Saskatchewan bölgesini seçti. Fransa'da böyle girişimlerin yasak olduğunu belirten Fournier, bugüne kadar 8 binden fazla atlayış yapmış. 
     





</TEXT>
</DOC>
