<DOC>
<DOCNO> 144034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur30.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazıt'ta öğrencilerden savaş karşıtı eylem 
</HEADLINE>
<TEXT>

     Beyazıt'ta bir grup öğrenci, ABD'nin Irak'a müdahalesini protesto amacıyla gösteri yaptı. 
     İstanbul Üniversitesi İÜ Beyazıt Yerleşkesi ve Edebiyat Fakültesi'nde toplanan yaklaşık 400 kişilik öğrenci grubu, ardından Beyazıt Meydanı'nda buluştu. Grup, savaş karşıtı pankartlar ve dövizler açtı. 
     Burada yapılan basın açıklamasında ise yarın İstanbul Üniversitesi'nde ''boykot eylemi'' gerçekleştirileceği belirtilerek, öğrenciler yarın Saraçhane Parkı'nda düzenlenecek savaş karşıtı eyleme davet edildi. 
     Irak Bayrağı'nın açıldığı eylemde, ABD bayrağı ateşe verildi. Bayrağın yanmaması üzerine eylemciler arasında bulunan Irak uyruklu Ayhan Kerküklü adlı bir kadın bayrağı çiğnedi. Daha sonra ABD Bayrağı, ikinci kez tutuşturularak yakıldı. 
     Marş söyleyip savaş karşıtı slogan atan öğrenciler, ardından olaysız dağıldı. 
     Bu arada basın mensuplarının soruları üzerine Irak vatandaşı bir Türkmen olduğunu, Körfez savaşı sırasında 3 çocuğu ve eşi ile birlikte Türkiye'ye sığındığını anlatan Ayhan Kerküklü, ''Türk halkının Iraklılara destek verdiğini biliyoruz. Oradaki Türkmenlere destek verilmeli ve kurtarılmalıdır. Annem, kardeşlerim, yakınlarımın hepsi Irak'ta. Haber alamıyorum. Orada ölseler haberim olmayacak. Ne olursunuz bu savaşı durdurun...'' diye konuştu. 
     Öte yandan, İÜ Edebiyat Fakültesi'nde toplanan iki ayrı öğrenci grubu da ABD'nin Irak'a müdahalesini protesto etti. Öğrenci gruplarından biri ABD ve İsrail bayraklarını çiğnerken, diğeri dua etti. 
     Gösteriler sırasında yoğun güvenlik önlemleri alındı. 
     





</TEXT>
</DOC>
