<DOC>
<DOCNO> 102492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/spor/ymese.html </URL>
<DATE> 2002/08/18/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Kördöğüşün galibi 
</HEADLINE>
<TEXT>

     Hikmet Karaman, Beşiktaş’ı doğrusu iyi analiz etmiş. Karaman’ın alan savunması değil, adam markajını tercih etmesi yerindeydi. Pancu’yu Faruk’la, Tayfur’u Emrah’la, Sergen’i Hüseyin’le ve Tümer’i de Cem’le "kilitleyen" Karaman, sürpriz kontra ataklarla vurmayı hedefledi. 
     Oyunun ilk yarısında Kartal’ın etkili silahları ender buldukları pozisyonlarda sıkı markaj nedeniyle sinirlendiler, oyundan düştüler, son vuruşlarda etkili olamadılar. 
     Lucescu yokluktan olacak ki, pasörlüğüyle ön plana çıkan Sergen Yalçın’ı zorunlu olarak Pancu’nun yanında oynattı. Bu ikiliye orta alandan ise oyundan çıkıncaya kadar Tümer destek verdi. Sık sık Kocaelispor kalesinde bu yarıda göründüler, ancak hayalden başka bir şey üretemediler. 
     Oyun, son on beş dakika hariç kördöğüşü şeklinde geçti. Ne var ki Kocaelispor’un markajlı ve de akıllı futbolu Kartal’ı sıkıntıya sokan en büyük faktördü. 
     Beşiktaş ikinci yarıda Yasin Sülün, Ahmet Dursun ve Ahmet Yıldırım’ın girişinden sonra oyuna ağırlığını koydu, ilk golü yemesine karşın mücadeleyi elden bırakmadı ve zorla da olsa galibiyetle kucaklaştı. 
     Başlama düdüğüyle birlikte rakip kaleye yüklenen Beşiktaş’ın 8.dakikada yüreği ağzına geldi. Ronaldo, Tolga ve Cordoba’nın anlaşmazlığını Yordanov iyi kullanamadı. Bu pozisyondan hemen bir dakika sonra soldan kazanılan korneri Sergen kullandı, topu ceza alanı içine yükseldi, Ronaldo dokundu, Nuri son anda çizgi üzerinden çıkardı. 
     31.dakikada Nuri’nin soldan kestiği topa arka direkte Yordanov gelişine sert vurdu, bu top da auta gitti. 
     42. dakikada Volkan’dan kalecisi Ahmet Şahin’e gelen top hem Kartal’ı, hem de tribünleri gerdi. Öyle ki başkan Serdar Bilgili sinirinden üç dakika kala kendini içeri atarken, topun Tümer’e çarpıp kaleciye geldiğini o an kimse göremedi, Çimen’in tespiti yerindeydi. 
     İkinci yarı Kocaelispor kanatında değişen bir şey yoktu. Taktik aynı, markaj aynı, oyun disiplini aynı. Kartal yüklendikçe, kontra ataklar yemeye başladı. Nitekim 64. dakikada Uğur soldan indi ortaladı, Ronaldo dokundu, kısa düşen topa Lazarov sert vurdu 0-1 
     68. dakikada soldan Ahmet Yıldırım ortaladı. Altı pasta yükselen Sergen kafayı çaktı, top üst direkte patladı. Lazarov’un golüyle moralman çöken Beşiktaş, 69. dakikada beraberliğe çok yaklaştı. Pancu, kaleci ile karşıya karşıya kalmasına rağmen bu pozisyonu değerlendiremedi. Bu pozisyondan sonra Kocaelispor sürekli atak üzerine atak geliştirdi. Ancak pozisyon üretemezken, golü kendi kalesinde gördü. 86. dakikada Zago’nun sağdan ortasına arka direkte iyi yer tutan Ahmet Yıldırım uçarak kafayı çaktı, takımını yeniden ayağa kaldırdı, tribünlere umut saçtı. Kocaelispor kalesini ortalara boğan Beşiktaş artı 5’te galibiyete kavuşurken haftanın belki de en tartışmalı pozisyonunu seyrettik. Pancu’nun ortasında kaleci Ahmet Şahin ve Sergen havada buluştu. Seken top ofsayt pozisyondaki Ahmet Dursun’un önüne geldi. Vuruşunda top filelere gitti. Beşiktaş galibiyet sevincini yaşarken, 97’de hakem Çimen, üç dakika uzatma gösterdiği maçı, dört dakika daha ekleyerek bitirdi. 
     



 SPOR 






























</TEXT>
</DOC>
