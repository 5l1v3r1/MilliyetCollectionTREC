<DOC>
<DOCNO> 138289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur18.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinli turistlere kapkaççı şoku 
</HEADLINE>
<TEXT>

     İstanbul'dan trenle Adapazarı'na gelen Çinli iki turist, cep telefonlarını kapıp hareket halindeki trenden atlayan kapkaççıyı yakalamak için peşine düşünce hastanelik oldu. 
     Bulgaristan'dan Türkiye'ye giriş yapan Suwu Xu ve Junwong Ye, birkaç gün İstanbul'u gezdikten sonra deprem felaketi yaşayan Adapazarı'nı görmeye karar verdi. Adapazarı Ekspresi'ne binen Suwu Xu ve Junwong Ye, tren Adapazarı'na yaklaştığı sırada ellerindeki cep telefonlarını, yanlarına gelen kapkaççıya kaptırdı. Kapkaççı, gara yaklaşan hareket halindeki trenden atlarken, Çinliler de trenden atlayıp peşine düşmek istedi. Ancak yerde yuvarlanan iki Çinli çeşitli yerlerinden yaralandı. 
     Çevreden yetişenlerce Adapazarı Devlet Hastanesi'ne götürülen Çinli turistlerin tedavisi ayakta yapıldı. Daha sonra karakola götürülen Çinliler, tercüman olmadığı için yetersiz İngilizceyle ifade vererek, yaşadıklarını güçlükle anlatabildi. Yetkililer kapkaççının eşkalinin belirlendiğini ve yakalanmasına çalışıldığını kaydettiler. 
     





</TEXT>
</DOC>
