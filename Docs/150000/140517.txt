<DOC>
<DOCNO> 140517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun26.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB vatandaşlarının büyük bir bölümü üye sayısını bilmiyor... 
</HEADLINE>
<TEXT>

     AB vatandaşlarının önemli bir bölümünün, Birliğin üye sayısını ve kurumsal yapısını bilmediği belirlendi. 
     AB'de kamuoyu yoklamaları yapan Eurobarometre kurumunun geçen sonbaharda gerçekleştirdiği ve ayrıntılı sonuçlarını bugün açıkladığı araştırmaya göre, AB vatandaşlarının yüzde 82'si terörizm, yüzde 76'sı uluslararası suç örgütleri, yüzde 72'si kitle imha silahları, yüzde 57'si dünya savaşı olasılığı, yüzde 52'si Avrupa'da nükleer çatışma korkusu yaşıyor. Verilere göre, AB'lilerin yüzde 55'i, ülkesinin AB üyesi olmasını ''iyi bir şey'' olarak değerlendiriyor. Araştırma, ortak para birimi euro'ya yönelik güvende azalma, fiyat artışı getirdiği inancındaysa artma olduğunu gösteriyor. 
     AB'nin ortak dış politika arayışlarına destek verenlerin oranı yüzde 67 olarak belirlenirken, Avrupa Güvenlik ve Savunma Politikası'na AGSP destek yüzde 73'ü buluyor. 
     AB vatandaşlarının yüzde 65'i bir AB Anayasası oluşturulmasından yana tavır belirtiyor, ancak insanların yarıdan fazlası, karar mekanizmasında üye ülkelerin veto haklarının korunması gerektiğini savunuyor. 
     AB'lilerin yüzde 19'u yaşam düzeyinden memnun olmadığını belirtirken, yüzde 62'si memnun olduğunu, yüzde 19'u çok memnun olduğunu ifade ediyor. AB'nin ''mutsuzlarının'' başında, Yunanlar ve Portekizliler yer alıyor. Bu halkların yüzde 40'tan fazlası, hayatından memnun gözükmüyor. 
     AB vatandaşları arasında, terörizme karşı mücadele alanında ABD'nin ''pozitif bir rol'' oynadığını savunanların oranı yüzde 54, aksini düşünenlerin oranı yüzde 28 olarak belirlendi. AB'lilerin yüzde 52'si, AB'ye bağlılık hissetmezken, yüzde 45'i bu bağlılığı hissettiğini belirtiyor. 
     AB'nin genişlemesine sıcak bakanların oranı yüzde 52, karşı olanların oranı yüzde 33 olarak belirlendi. Genişlemeye en karşı olanların başında Fransızlar, İngilizler, Danimarkalılar ve Avusturyalılar geliyor. 
     Verilere göre, AB vatandaşlarının yüzde 49'u Türkiye'nin katılımına karşı, yüzde 32'si ise bu katılımdan yana görüş bildiriyor. 
     





</TEXT>
</DOC>
