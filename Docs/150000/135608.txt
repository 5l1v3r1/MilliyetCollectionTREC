<DOC>
<DOCNO> 135608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/guncel/gun10.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise göre casus, savcıya göre yatırımcı 
</HEADLINE>
<TEXT>
Bir garip gözaltı 
Mali casus olabilecekleri şüphesiyle sorgulanan ikisi Tayvan, biri Filipin uyruklu üç kişi savcılıkta bırakıldı. Zanlıların Cenevre’deki bir şirketin temsilcileri olduğu ortaya çıktı 
     ESRA ALUS, ERDAL KILINÇ İstanbul 

     MİT ve İstanbul Mali Şube Müdürlüğü’nün ortaklaşa düzenlediği operasyonda ikisi Tayvan, biri Filipin uyruklu üç kişi gözaltına alındı. Mali casus olabilecekleri şüphesiyle sorgulanan zanlıların, piyasaya sahte para sürme hazırlığında oldukları da iddia edildi. Savcılığa sevk edilen biri kadın üç zanlı, Türkiye’ye yatırım için 
     gelen şirket temsilcileri oldukları anlaşılınca serbest kaldı. 
     Üç aydır takip edildikleri belirtilen Tayvanlı Chin Chang Yang 47 , Hsiu Chu Pan 49 ve Filipinli Banjie Wong 24 , Mali Şube Müdürlüğü’nün Kadıköy ve Sultanahmet’te bir otele düzenlediği operasyonda altı valizle birlikte gözaltına alındı. Dokümanlar arasında Irak, Rusya ve Moldavya ile ilgili para hareketlerini gösteren belgeler, mühürlü ve mühürsüz Çince yazılmış evrak da bulunuyordu. Yang’daki belgeler arasında BDDK’nın ihale şartnamesinin olduğu, batık bankalardan birini almak için hazırlık yaptıkları, ancak ihaleye zamanında katılamadıkları kaydedildi. 
     Bir diğer iddiaya göre zanlıların ajandasında CIA ve KGB’nin Irak’a gönderdiği milyonlarca doların listesi de vardı. Ancak zanlılar MİT görevlilerinin de bir süre katıldığı sorgularında bütün suçlamaları reddetti. Merkezi Cenevre’de bulunan Meiltua Family adlı ticari vakıf ile uluslararası bir finans organizasyonuna bağlı olduklarını belirten zanlılar, Türkiye ve diğer ülkelere yatırım yapmak amacıyla ekonomik faaliyetlerde bulunduklarını söyledi. Zanlılar, emniyetteki işlemlerinin tamamlanmasının ardından dün İstanbul Cumhuriyet Savcılığı’na sevk edildi. Savcı, suçlamaları kabul etmeyen zanlıların piyasaya sahte para sürme gibi bir girişimlerinin olmadığına, Türkiye’ye yatırım yapmak amacıyla geldikleri anlaşıldığı için serbest bırakılmalarına karar verdi. 
     Serbest bırakılmalarının ardından Yabancılar Şubesi’ne götürülen bu kişiler 
     hakkında konsolosluklarından gelecek bilgilerin beklendiği sınır dışı edilip edilmeyeceklerinin daha sonra belli olacağı kaydedildi. 
     
Yatırıma gelmişler      Müvekkillerinin bir telefon ihbarı üzerine gözaltına alındığını savunan Avukat Mehmet Tav, "Niçin gözaltına alındıklarını bilmiyorlar. Türkiye’ye yatırım yapmaya geldiler. Üzerlerinde yüklü miktarda para çıktığı iddiası var. Ancak ortada böyle bir durum yok. Kimyasal silahtan tutun, sahte paraya kadar birçok suçlama yapıldı. Bu kişiler sadece yatırım amacıyla ülkemize gelen kişilerdir" dedi. Tav, müvekkillerinin Cenevre’de faaliyet gösteren bir şirketin temsilcileri olduğunu vurguladı. 
     



 GÜNCEL 
























</TEXT>
</DOC>
