<DOC>
<DOCNO> 134641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur05.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasamada iade rekoru...AKP'nin 31 yasasından 4'ü Köşk'ten döndü 
</HEADLINE>
<TEXT>

     TBMM'nin 22. yasama döneminde çıkan 31 yasadan 4'ü Cumhurbaşkanı Ahmet Necdet Sezer tarafından yeniden görüşülmek üzere TBMM'ye geri gönderildi. 
     AK Parti Hükümeti'nin ilk iki ay sonunda çıkarttığı 31 yasadan 4'ünün geri gönderilmesi ile yeni bir rekora imza atıldı. Geçen yasama döneminde DSP-MHP-ANAP Koalisyon Hükümeti'nin 3.5 yılda çıkarttığı 387 yasadan sadece 8'i yeniden görüşülmek üzere TBMM'ye geri dönerken, 22. Dönem'de şimdiden 4 yasa iade edildi. 
     Cumhurbaşkanı Sezer'in bu dönemde geri gönderdiği ilk düzenleme AK Parti Genel Başkanı Recep Tayyip Erdoğan'a milletvekili olma yolunu açan Anayasa Değişikliği Paketi oldu. Sezer'in 19 Aralık 2002'de geri gönderdiği değişiklik, Meclis'ten değiştirilmeden geçirildi. Cumhurbaşkanı Sezer yasayı, referanduma sunma yetkisini kullanmadan onayladı. 
     ''Mali Milat'' ve ''Nereden Buldun '' uygulamalarını kaldıran Yasa da 31 Aralık 2002'de geri gönderildi. Sezer, yürürlük maddesinin değiştirilmesi nedeniyle yeniden doğan geri gönderme yetkisini kullanmayarak yasayı onayladı. 
     Cumhurbaşkanı Sezer, ''Basın ve Yayın Yoluyla İşlenen Suçlara İlişkin Dava ve Cezaların Ertelenmesine İlişkin Yasa''yı da 17 Ocak'da geri gönderdi. AK Parti Genel Başkanı Erdoğan'ın TCK'nın 312. maddesini ihlalden aldığı cezanın ortadan kaldırılmasını da sağlayacak bu yasa, komisyonda aynen kabul edildi. Ancak Genel Kurul'da birleşimi yöneten CHP'li Başkanvekili Yılmaz Ateş'in kabul için iade gerekçesinde de ifade edilen 330 oyu arama kararı nedeniyle AK Parti Grubu yasayı oylatmadı. 
     ''Vergi Barışı Yasası' olarak isimlendirilen yasa da 29 Ocak'da Cumhurbaşkanı Sezer tarafından ''Af niteliği taşıdığı için nitelikli çoğunluk olan 330 oyla kabul edilmediği'' gerekçesiyle Meclis'e geri gönderildi. AK Parti Grubu'nun bu yasayı hemen görüşerek değiştirmeden kabul etme girişimleri CHP Grubu'nun inceleme istemine takıldı. Yasanın önümüzdeki hafta ele alınması bekleniyor. 
     





</TEXT>
</DOC>
