<DOC>
<DOCNO> 117604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo03.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor puan peşinde... 
</HEADLINE>
<TEXT>

     Gaziantepspor, İstanbulspor ile deplasmanda yapacağı karşılaşmanın hazırlıklarını, mutlak puan parolasıyla sürdürüyor. 
     Teknik direktör Gigi Multescu, ilk yarıyı ligin zirvesinde tamamlamak için mücadele verdiklerini belirterek, ''İlk 11'de yer alan oyuncuların sakatlıkları bizi sıkıntıya düşürüyor ama genç oyunculara şans vererek bu hedefe ulaşacağımıza inanıyorum'' dedi. 
     ''Gaziantepspor artık takım olmuştur, kollektif futbolun gereklerini oyuncularım sahaya yansıtabiliyorlar'' diyen Multescu, şöyle devam etti 
     ''Ufak tefek eksikler var ama gidereceğiz. Çok koşan ve galibiyeti isteyen takım oluşturuyoruz. İstanbulspor ile deplesmanda yapacağımız maç, 2 takım için de önem taşıyor. Galibiyet ve yenilmezlik unvanımızı korumanın peşindeyiz. İstanbulspor ise alt sıralardan çıkmak için çaba gösteriyor. 
     İlk yarının sonuna kadar yapacağımız karşılaşmalarda hedefimiz zirvede yerimizi sağlamlaştırmak ve yenilmezlik unvanımızı korumak olacak. 11 maçlık zorlu maratonu yenilmeden geçtik. Futbol, 3 ihtimalli sonuçlarla dolu bir oyun. Her rakip sahaya bizi mutlaka yenmek için çıkıyor, bizim de bundan dolayı günden güne işimiz zorlaşıyor.'' Yenilmezliğin kendisinde, futbolcularda ve yönetimde strese neden olduğunu anlatan Multescu, yine de yenilmemek için mücadele edeceklerini bildirdi. 
     
     ''HERKES İNANDI'' 
     Birinci Süper Lig'in ilk haftalarında eleştirildiklerini, ancak 11. hafta sonunda 23 puanla ikinciliğe geldiklerine dikkati çeken Multescu, sözlerini şöyle tamamladı 
     ''Genç ekibimin, beklenmeyecek biçimde başarılı oldu. Ancak henüz herşey bitmedi. Şimdi başkanımız da önemli olan yenilmemek, bu unvanımızı korumak istiyoruz, istikrar sürmeli diyor. Yönetim ve taraftar bu mütevazı kadroya inanmaya başladı. Kendimizi ne çok aşağılarda ne de çok yukarılarda görüyoruz. Daha birşey başarmış da değiliz. Ama arkamızda bize inananların olduğunu bilmek gücümüze güç katıyor. Artık geriye dönüş yok, bu başarıyı sürdürmek zorundayız.'' 
     





</TEXT>
</DOC>
