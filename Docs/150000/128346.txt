<DOC>
<DOCNO> 128346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo23.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Gökdeniz ile ilgili herhangi bir sorun yok... 
</HEADLINE>
<TEXT>

     Trabzonspor Kulübü Başkanı Özkan Sümer, bordo-mavili takımın kaptanı Gökdeniz'in sözleşmesiyle ilgili bir sorunun bulunmadığını söyledi. 
     Trabzonspor'u izleyen gazetecilerin çalışma koşullarının iyileştirilmesi konusunda, bordo-mavili kulübün yönetim kuruluyla basın mensupları arasında yapılan toplantının ardından gazetecilerin sorularını yanıtlayan Özkan Sümer, Gökdeniz ile 4 yıllık bir sözleşme imzaladıklarını ve bu sezon sonunda bunun 2 yılının geride kalacağını bildirdi. 
     Sümer, şöyle devam etti 
     ''Gökdeniz'in sözleşmesini ben yapmıştım ve bu konuda herhangi bir sorun yok. Sözleşmede, ilk 2 yılın sonunda tarafların bir kez daha değerlendirme yapılacağı var. Bağlayıcılığı olan bir sözleşme bu. Kulüp de tek taraflı olarak Gökdeniz'i başka bir kulübe veremez. Gökdeniz de bu konuda tek taraflı davranamayacağını biliyor.'' Sezon sonunda sözleşmesi sona erecek olan Brezilyalı oyuncu Aurelio'nun transferinin uzaması konusunda devre arasında bir netleşme olabileceğini de kaydeden Sümer, ''Aurelio ile prensipte bir anlaşma yapmıştık. Eğer bir pürüz çıkmazsa, akit yapabiliriz. Şu anda futbolcunun olumsuz bir tavrı yok. Büyük olasılıkla ara dönemde bu futbolcunun sözleşmesini uzatacağız'' dedi. 
     Bazı kulüplerin bordo-mavili kulüple sözleşmeleri bulunan oyunculara transfer önerilerinde bulunmalarını doğru bulmadığını da ifade eden Sümer, ''Kullanılan söz ve yayınlar bizi rahatsız etti. Futbolcuları da olumsuz bir biçimde etkiledi. Bir futbolcunun ara dönemde başka bir kulüple anlaşmasının olduğu gibi gösterilmesi çirkin bir davranıştır. Özellikle büyük kulüpler de bunun içindeyse, bunu ayıplıyorum'' diye konuştu. 
     
     ''YÖNETİMDE SIKINTI YOK'' 
     Sümer, bordo-mavili kulübün yönetim kurulunda yaşanan istifalardan sonra bir zorluk yaşamadıklarını söyledi. 
     Sümer, istifalar konusundaki kararlarını da henüz vermediklerini ve yapacakları ilk yönetim kurulunda bu konuyu netleştireceklerini de ifade ederek, ''Benim istifa eden yöneticilerin hiçbiriyle, tekrar dönmeleri konusunda bir görüşmem olmadı'' diye konuştu. 
     Gaziantepspor Kulübü Başkanı Celal Doğan'ın Fatih Tekke konusunda yapmış olduğu açıklamalar konusunda da Sümer, ''Bu konuda ilk olarak olayı anlamak açısından bir açıklama yapmadık. Ancak kimsenin, kendi futbolcusu da dahil hiçbir futbolcuyu aşağılamaya hakkı yoktur'' diye konuştu. 
     





</TEXT>
</DOC>
