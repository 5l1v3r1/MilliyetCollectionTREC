<DOC>
<DOCNO> 138824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/guncel/gun01.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD şimdi de kelime pazarlığı başlattı 
</HEADLINE>
<TEXT>

ABD, Türk tarafının hazırladığı mutabakat metninde, zorunluluk ifade eden should’ kelimesi yerine genel zamanlı’ ifadeler kullanılmasını talep etti... 
     SERPİL ÇEVİKCAN 

     Türkiye ile ABD arasında sabahın ilk ışıklarına kadar süren müzakerelerde, İngilizce’de "böyle olmalı, şöyle yapılmalı" gibi zorunlulukları ifade ederken kullanılan "should" sözcüğü sorun yarattı. ABD heyeti, Türk tarafının kaleme aldığı mutabakat metinlerindeki "should" sözcüğünü içeren bütün cümleleri değiştirmek istedi. ABD heyeti, bu sözcük yerine "there are - they are" gibi genel ifadeleri metne koydurmak için uğraştı. 
     
     MELİ’ YERİNE VAR’ 
     ABD heyetinin should’ direnci gösterdiği dört önemli başlık şöyle 
     1-KURUCU UNSURLAR Türk tarafı mutabakat metninde "Irak’ın yeniden yapılandırılmasında kurucu unsurlar olarak, Araplar, Kürtler, Türkmenler ve diğerleri esas alınmalıdır" önerisinde bulundu. ABD heyeti, cümlenin zorunluluk ifade etmesine karşı çıkarak, bunun yerine "Irak’ta Araplar, Kürtler, Türkmenler, Asuriler, Keldaniler vardır" denilmesini istedi. 
     2-MUSUL-KERKÜK Türk tarafı mutabakat metnine, "Musul ve Kerkük hiçbir etnik grubun yönetimine terk edilmemelidir" ifadesinin konulmasını isterken ABD tarafı, "Irak’ın bütün illeri ulusal bütünlüğü yansıtır" ifadesinin yer almasını talep etti. 
     
     ABD SONRA ÇÖZERİZ 
     3-KÜRTLERİN SİLAHLARI Müzakerelerde Türk heyeti Kürt gruplara dağıtılacak silahlar için, "Bu gruplara ağır silah tedariki sağlanmamalı, savunma amaçlı hafif silahlar ise kayıt altında Türk ve ABD yetkililerince dağıtılıp operasyon sonrasında aynı yöntemle toplanmalıdır" ifadesinin konulmasında ısrar etti. ABD tarafı ise "Bu konu operasyon sonrasında yeni Irak ordusu teşkil edilirken çözülür" ifadesini önerdi. 
     4-IMF DENETİMİ ABD tarafı Türkiye’ye sağlanacak kredilerin kullanılışı ve ödenmeleri konusunda IMF denetimini şart koştu. Türk tarafı ise Türkiye’nin kayıplarının telafisi amacıyla sağlanacak olan ekonomik kolaylıkların IMF’yle ilgili olmadığını savundu. 15 yıla kadar yayılacak olan kredilerin IMF denetimine verilmesinin Türkiye açısından bir çeşit kapitülasyon anlamı taşıyacağı, Türk ekonomisi ve siyasetinin yarı ipotek altına sokulacağı dile getirildi. 
     



 GÜNCEL 















</TEXT>
</DOC>
