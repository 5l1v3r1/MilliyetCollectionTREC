<DOC>
<DOCNO> 139903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun17.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kuzey Irak'ta havadan bildiri attı... 
</HEADLINE>
<TEXT>

     ABD ilk kez Kuzey Irak'ta havadan propaganda bildirileri atarken, Şili ve Bosna'da savaşa karşı gösteriler yapıldı. 
     Almanya'daki ABD Askeri Komutanlığı'nın açıklamasına göre, uçaklar tarafından Musul'un yaklaşık 16 kilometre kuzeyinde uçaksavar bataryalarının yakınlarında iki bölgeye havadan atılan 240 bin bildiride, Irak ordusu müttefiklerin devriye uçuşu yapan uçaklarını hedef almama konusunda uyarılırken, aksi durumda saldırıya derhal cevap verileceği belirtildi. 
     Bu arada, bütün dünyada devam eden savaş karşıtı gösteriler çerçevesinde Şili'nin başkenti Santiago'nun merkezindeki bir parkta, yaklaşık 300 kadın ve erkek çıplak bir gösteri yaptı. 
     Göstericilerin izin verilen park dışında sokakta da çıplak yürümesi üzerine müdahale eden polis, 10'dan fazla göstericiyi gözaltına aldı. 
     Bosna-Hersek'in Tuzla kentinde ise çoğunluğu genç yaklaşık 2 bin kişi savaşa karşı bir gösteri yaptı. 
     Yerel gazetecilerin düzenlediği gösteride okul öğrencileri havaya güvercin salarken, ''Bush'u Durdurun'', ''Petrol İçin Savaşa Hayır'' yazılı pankartlar taşındı. 
     Almanya'nın değişik kentlerinde de bugün protesto gösterileri düzenlendi. 
     Goettingen'de düzenlenen en büyük gösteriye 2 bin kişi katılırken, ABD askeri karargahının bulunduğu Heidelberg'de de bin 500 kadar kişi, karargah etrafında gösteri yaptı. 
     





</TEXT>
</DOC>
