<DOC>
<DOCNO> 128133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sonspo05.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray için 2003 'buhran' yılı oldu... 
</HEADLINE>
<TEXT>

     Galatasaray için 2003 yılı ''buhran'' yılı olarak geçerken, futbol takımı en başarısız dönemlerinden birini yaşadı. 
     2003 yılı içinde sıkıntılı ve çalkantılı dönemler geçiren ''Cim bom'', hiçbir kupa kazanamazken, son yıllarda kazanılan lig şampiyonluklarının ardından taraftarlarının beklentilerine karşılık veremedi. 
     Teknik Direktör Fatih Terim yönetimindeki Galatasaray, 2003-2004 sezonunu lider Beşiktaş'ın 8 puan gerisinde tamamlayarak, ikincilikle yetinmek zorunda kaldı. Sarı-kırmızılılar, yılın ikinci yarısında büyük umutlarla başlanılan 2003-2004 sezonun ilk devresini de 4 yenilgi, 5 beraberlik ve 8 galibiyet ile 29 puan toplayıp, Beşiktaş'ın 14 puan gerisinde kapattı. 
     
     DEVLER LİGİ'NDE KARNE ZAYIF 
     2002-2003 sezonunun ilk bölümünde Şampiyonlar Ligi'nde başarısız olan ve 2003 yılına taşınamayan Galatasaray, CSKA Sofya'yı iki maçta da yenip katıldığı 2003-2004 sezonu ''Devler Ligi''nde de başarılı olamadı. 
     Aslan, 2 galibiyet, 1 beraberlik ve 3 yenilgi ile 7 puan toplayıp Juventus ve Real Sociedad'ın arkasından grupta 3. oldu ve UEFA Kupası'na katılma hakkını elde etti. 
     
     TÜRKİYE KUPASI DA YOK 
     Galatasaray, 2003 yılında Türkiye Kupası'nda istediği sonuca ulaşamayarak, başarılı olamadı. 
     2002-2003 sezonunda Yimpaş Yozgatspor ile Ankaragücü'nü 2002 yılı yenen ''Aslan''a 2003 yılı uğursuz geldi ve Malatyaspor'a kendi sahasında yenilerek elenmekten kurtulamadı. 
     Galatasaray, 2003-2004 sezonunda Türkiye Kupası ikinci kademesinde yaptığı tek maçta ise 2. Lig temsilcisi Türk Telekomspor'u cezası nedeniyle Bursa'da yapılan maçta 4-1 yenerek, yoluna devam etti. 
     
     TEK ZAFER JUVENTUS MAÇI 
     ''Aslan''ın, 2003 yılı içinde en büyük zaferi, Juventus karşısında alınan 2-0'lık galibiyet oldu. 
     İstanbul'da yaşanan terör olayları nedeniyle UEFA tarafından Almanya'ya alınan karşılaşmadan Galatasaray zaferle ayrılırken, daha sonra deplasmanda Real Sociedad maçındaki beraberlikle, sarı-kırmızılılar UEFA Kupası'na katılabildi. 
     
     DERBİLERDE TEK GALİBİYET 
     Galatasaray, 2003 yılı içinde yaptığı 4 derbi maçta sadece 1 galibiyet alırken, 2 beraberlik, 1 de yenilgi yaşadı. 
     Fenerbahçe ile 2003 yılında iki maçta karşılaşan Galatasaray, 1 galibiyet alırken, 1 de beraberlik elde etti. 
     Sarı-kırmızılılar, Beşiktaş ile yapılan iki maçta ise 1 yenilgi, 1 de beraberlik aldı. 
     
</TEXT>
</DOC>
