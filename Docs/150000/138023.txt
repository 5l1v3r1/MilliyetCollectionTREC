<DOC>
<DOCNO> 138023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo39.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da İstanbulspor maçı hazırlıkları... 
</HEADLINE>
<TEXT>

     Deplasmanda oynayacağı İstanbulspor maçının hazırlıklarını tamamlayan Samsunspor'un teknik direktörü Sakıp Özberk, ''Saha ve iklim şartlarına uyum sağlayan maçı kazanır'' dedi. 
     Nuri Asan Tesisleri'nde, Teknik Direktör Özberk gözetiminde son hazırlıklarını yapan kırmızı-beyazlılar, bugün fizik kondisyon ağırlıklı bir çalışma yaptı. Antrenmana Vural katılmazken, hafif sakatlığı bulunan Junior düz koşu yaptı. İdman, tek pas çalışmasının ardından çift kale maçla sona ererken, oyuncular, idman öncesi gazetecilerle bir süre kartopu oynadılar. 
     Teknik Direktör Sakıp Özberk, yarın havayolu ile İstanbul'a hareket edeceklerini ve orada da bir çalışma yapacaklarını söyledi. 
     İklim şartlarının maçı olumsuz şekilde etkileyeceğini de belirten Özberk, şunları kaydetti 
     ''Oyuncularımız gerçekten çok istekli. Özellikle, Kocaelispor karşısında alınan puanla moralimiz yerine geldi. Oyuncularımın kazanmak için ellerinden gelen her şeyi yapacaklarına inanıyorum. İstanbulspor maçını kazanırsak, ligdeki yerimiz çok iyi olacak. Bu maç her iki takım için çok kritik. Ancak, iklim şartları çok olumsuz. Saha ve iklim şartlarına uyum sağlayan maçı kazanır. Hazırlıklarımızı bu yönde yaptık.'' Özberk, önlerindeki 3 maçı da kazanmaları gerektiğini kaydederek, ''Arzu ettiğimiz noktaya ulaşmak için çok çalışmalıyız. Hepimiz işin ciddiyetinin farkındayız ve ona göre hareket ediyoruz. Oyuncularım gerçekten büyük özveri gösteriyorlar. Hala küme düşme endişesi yaşıyoruz'' dedi. 
     
     VURAL KADRO DIŞI 
     Yaklaşık 1 haftadır idmanlara katılmayan Vural konusuna da değinen Özberk, ''Vural, yaptığı davranıştan pişman. Af edilecek bir davranış değil ama kendisine sadece para cezasını vereceğiz. Ayrıca, şu an kadro dışında. Genç takımla idmanlara çıkacak. Şayet performansı beğenilirse daha sonra bizimle idmanlara çıkmasına izin verebiliriz. Bundan sonrası ona kalmış. Bir şans daha tanıyacağız'' diye konuştu. 
     Özberk, takımında ciddiyetsiz davranışlara tahammülünün olmadığını ve herkesin sorumluluklarının farkına varması gerektiğini sözlerine ekledi. 
     





</TEXT>
</DOC>
