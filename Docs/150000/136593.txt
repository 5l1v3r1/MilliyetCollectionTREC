<DOC>
<DOCNO> 136593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sonspo04.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de şampiyonluk umutları da giderek azaldı... 
</HEADLINE>
<TEXT>

     2002-2003 sezonu için belirlenen hedeflerin oldukça uzağında kalan Fenerbahçe'de, Birinci Süper Lig'deki şampiyonluk umutları da haftalar ilerledikçe azalıyor. 
     Avrupa Şampiyonlar Ligi'ne ön eleme turunda, UEFA Kupası ve Türkiye Kupası'na da 2. turda veda eden sarı-lacivertliler, başarılarını ortaya koyabilecekleri son şansları olan ligde de 19 haftanın ardından, şampiyonluk mücadelesinde oldukça geriye düştü. 
     Lider Beşiktaş'ı 11 puan geriden takip eden Fenerbahçe, kalan 15 maçında alabildiği en yüksek puanı alıp rakiplerinin puan kaybetmesini bekleyecek. 
     
     26 MAÇTA 11 GALİBİYET 
     Fenerbahçe, 2002-2003 sezonunda Avrupa kupalarında ve Türkiye'de oynadığı 26 resmi maçın sadece 11'ini kazanarak, galibiyetlerde yüzde 42 ile düşük bir başarı yakaladı. 
     Birinci Süper Ligi'nde 10 galibiyeti bulunan sarı-lacivertli takım, diğer galibiyetini UEFA Kupası 1. turundaki rakibi AIK Solna'ya karşı elde etti. 
     Yaptığı 26 resmi maçın 11'ini kazanan Fenerbahçe, 7 mağlubiyet alırken, 8 maçta da eşitliği bozamadı. 
     Lig'de 10 galibiyet, 3 mağlubiyet ve 6 beraberliği bulunan Fenerbahçe, Avrupa kupalarında 1 galibiyet, 3 mağlubiyet ve 2 beraberlik, Türkiye Kupası'nda da 1 yenilgi aldı. 
     Sarı-lacivertli takım, bu sezon oynadığı resmi maçların tamamında rakip filelere 47 gol atarken, kendi kalesinde 34 gol gördü. 
     
     AVRUPA'DAKİ HÜSRANI TÜRKİYE KUPASI İZLEDİ 
     Bu sezon ilk ciddi sınavını Şampiyonlar Ligi'ne girebilmek için ön eleme turunda karşılaştığı Hollanda'nın Feyenoord takımına karşı veren sarı-lacivertli takım, deplasmanda 1-0 yenildiği rakibine karşı İstanbul'daki maçta da 2-0 kaybedince elenmekten kurtulamadı. 
     Avrupa'da UEFA Kupası'nda yoluna devam etmek isteyen Fenerbahçe, ilk turda karşılaştığı İsveç'in AIK Solna takımı karşısında turu geçen taraf oldu. Sarı-lacivertliler, rakibiyle deplasmanda 3-3 berabere kalıp, Kadıköy'deki maçı 3-1 kazanarak 2. tura yükseldi. 
     İkinci turda, Yunanistan'ın Panathinaikos takımıyla eşleşen Fenerbahçe, İstanbul'da 1-1 berabere kaldığı rakibine deplasmanda da 4-1 yenilince Avrupa kupalarına veda etti. 
     Türkiye Kupası'nda uzun bir süredir varlık gösteremeyen Fenerbahçe, 2. turda karşılaştığı İkinci Lig A Kategorisi takımlarından Konyaspor'a 1-0 yenilerek hayal kırıklığına bir yenisini ekledi. 
     
     SADECE GALATASARAY MAÇI SEVİNDİRDİ 
     Sarı-lacivertli takım, bu sezon sadece Galatasaray karşısında elde ettiği 6-0'lık tarihi galibiyetle taraftarlarını sevindirebildi. 
     Fenerbahçe'nin aldığı farklı skor ezeli rekabette tarihe geçerken, taraftarlar maçın 9. dakikasında Tuncay, 38. dakikada Ortega, 68 ve 75. dakikalarda Serhat, 78. dakikada Ceyhun ve 86. dakikada Ümit'in attığı gollerle gelen galibiyetle büyük bir coşku yaşamıştı. 
     





</TEXT>
</DOC>
