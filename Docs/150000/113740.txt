<DOC>
<DOCNO> 113740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur17.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiyatrocu Soner Ağın, son yolculuğuna uğurlandı 
</HEADLINE>
<TEXT>

     Yıllar önce seslendirdiği yabancı polisiye dizideki "Baretta" tiplemesiyle izleyicilerin gönlünde taht kuran ünlü tiyatro sanatçısı Soner Ağın, gözyaşları arasında son yolculuğuna uğurlandı. 
     Kalp yetmezliği sonucu hayata veda eden Ağın için, Büyük Tiyatro'da tören düzenlendi. Törene, Ağın'ın yakınları, Kültür Bakanlığı Müsteşar Yardımcısı Hasan Hüseyin Akbulut, Devlet Tiyatroları Genel Müdürü Lemi Bilgin ile Ağın'ın sanatçı dostları katıldı. 
     Törende konuşan Bilgin, Devlet Tiyatroları ailesinin çok sevdiği bir ferdini daha sonsuzluğa uğurladığını söyledi. 
     Ağın'ın son olarak Bursa Devlet Tiyatrosu'nda yönetmenliğini üstlendiği "Zilli Zarife" adlı oyunun prömiyerine katıldığını belirten Bilgin, "Sevgili Soner Ağın, onunla çalışma onuruna ulaşan bizlere çok şey öğretmiştir. Bu mesleği yapanlar için birçok tarif yapılabilir. Ama, o sahne için doğmuştu. Kendisini tiyatro dünyasının ölümsüzleri arasına yolcu ediyoruz. Yeri cennet olsun" dedi. 
     Ağın'ın konservatuvardan bu yana arkadaşı olan ünlü sanatçı Rüştü Asyalı da, herkesi güldüren Ağın'ın ilk defa sevenlerini ağlattığını söyledi. 
     Asyalı, yıllardır tanıdığı arkadaşına, "'Her ölüm erken ölümdür' der şair... Seninki de öyle. Şeker kardeşim, sevgili sınıf arkadaşım, uğurlar olsun. Devlet Tiyatrosu ailesinin başı sağolsun" sözleriyle veda ederken, salondakileri de gözyaşlarına boğdu. Asyalı, konuşmasının ardından uzun süre Ağın'ın tabutunun başında ayakta durarak, sanatçıyı son yolculuğuna uğurladı. 
     Törenin ardından, sanatçının cenazesi Kocatepe Camii'nde öğle namazının ardından kılınan cenaze namazından sonra Karşıyaka Mezarlığı'nda toprağa verildi. 
     Kocatepe Camii'ndeki törene, Ağın'ın yakınları, Devlet Bakanı Zeki Sezer, Devlet Tiyatroları sanatçıları ile vatandaşlar katıldı. 
     





</TEXT>
</DOC>
