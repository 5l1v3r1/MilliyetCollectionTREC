<DOC>
<DOCNO> 141779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun02.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs barış masasında... Annan'dan ''planı kabul edin'' çağrısı 
</HEADLINE>
<TEXT>

     Birleşmiş Milletler Genel Sekreteri Kofi Annan, Kıbrıs planıyla ilgili olarak taraflardan, planın halkoyuna götürülmesi önerisini kabul etmelerini istedi. 
     BM Genel Sekreteri Annan, dün akşam Lahey'e gelişinde sözcüsü aracılığıyla yaptığı açıklamada, Kıbrıs'ın birleşmesi ve bu şekilde Avrupa Birliği'ne üye olması için bu toplantının ''son şans'' olduğunu belirterek, tarafların planı kabul edeceklerini umduğunu söyledi. 
     Lahey'de bugün yapılacak toplantıda, Annan'ın hazırladığı ve üzerinde yaptığı bazı değişikliklerden sonra kabul edilmesini istediği planın, halkoyuna sunulması önerisi değerlendirilecek. 
     Annan'ın çağrısı üzerine yapılacak bu toplantıya, KKTC Cumhurbaşkanı Rauf Denktaş, Kıbrıs Rum Yönetimi lideri Tasos Papadopulos ile garantör ülke olarak Türkiye, Yunanistan ve İngiltere temsilcileri katılacak. 
     Lahey Uluslararası Adalet Divanı binasında gerçekleştirilecek toplantıda, Türkiye'yi de Dışişleri Bakanlığı Müsteşarı Uğur Ziyal başkanlığında bir heyet temsil edecek. 
     





</TEXT>
</DOC>
