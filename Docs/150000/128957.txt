<DOC>
<DOCNO> 128957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur25.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Savaşı önlemek için gayretlerimiz sonuna kadar sürecek 
</HEADLINE>
<TEXT>

     Başbakan Abdullah Gül, savaşın bölgeye fayda getirmeyeceğini belirterek, ''Savaşın zararlarını bu bölgede herkes görecektir. Onun için herkesin büyük bir sorumluluğu vardır. Bu savaşı önlemek için sonuna kadar gayret edeceğiz'' dedi. 
     Gül, Mısır Cumhurbaşkanı Hüsnü Mübarek'in verdiği öğle yemeğinin ardından Mısır Başbakanı Atef Abeid ile ortak açıklama yaptı. 
     Suriye'ye dün ziyarette bulunduğunu anımsatan Gül, bugün ise Mısır'da bulunmaktan büyük mutluluk duyduğunu dile getirdi. Gül, ''Bugün, değerli Başbakan ve bakan arkadaşlarıyla çok faydalı bir görüşme yaptık. Bu görüşmede sadece Ortadoğu'daki son krizi değil, aynı zamanda ikili ilişkilerimizi de gözden geçirdik'' diye konuştu. 
     Gül, Türkiye ile Mısır arasında ticari, ekonomik ve turizm ile diğer alanlarda yapılabilecek birçok şeyin olduğunu gözden geçirdiklerini kaydederek, bunlarla ilgili daha ileri derecede işbirliğine söz verdiklerini bildirdi. Gül, Türkiye ile Mısır arasındaki ilişkilerin geleceğinin muhakkak daha iyi olacağını vurguladı. 
     Mısır Cumhurbaşkanı Hüsnü Mübarek ile de görüşmelerde bulunduğunu hatırlatan Gül, şöyle konuştu 
     ''Kendisi bu bölgenin en deneyimli, en tecrübeli devlet adamlarındandır. Birçok krizde çok önemli rol oynamıştır. Dolayısıyla şu anda karşı karşıya bulunduğumuz krizle ilgili de görüş alışverişinde bulunduk. Türkiye'den çıkmadan önce söylediğim gibi, son krizin savaşsız bir şekilde önlenmesine dönüktür. Hala inanıyoruz ki yapılabilecek çok şey vardır. Çünkü savaş bu bölgeye fayda getirmeyecektir. Savaşın zararlarını bu bölgede herkes görecektir. Onun için herkesin büyük bir sorumluluğu vardır. Bu savaşı önlemek için sonuna kadar gayret edeceğiz. 
     Bu gezileri aktif bir barış arama çalışması olarak görebilirsiniz. Yarın da Ürdün'e gideceğim. Bugün akşam Kahire'de Arap Ligi'ni ziyaret edeceğim. Arap Ligi Arap ülkelerinin en önemli kuruluşlarından biridir. Eminim ki bu ziyaret Mısır ve Türkiye için çok yararlı olmuştur.'' 

     
</TEXT>
</DOC>
