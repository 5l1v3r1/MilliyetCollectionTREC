<DOC>
<DOCNO> 126061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sondun05.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Keşmir'de şiddet... Aynı aileden 4 kişi öldürüldü... 
</HEADLINE>
<TEXT>

     Hindistan'ın Cammu-Keşmir eyaletinde bir eve düzenlenen ve ayrılıkçı dinci militanların sorumlu olduğu sanılan saldırıda, aynı aileden 4 kişi öldürüldü. 
     Polisin açıklamasına göre, kimliği belirlenemeyen silahlı saldırganlar, sabahın ilk saatlerinde, eyaletin yazlık başkenti Srinagar'ın 65 kilometre kuzeyinde bulunan bir köydeki Müslüman bir aileye ait eve girerek 4 kişiyi öldürdü, 3 kişiyi de yaraladı. 
     Saldırının sorumluluğunu henüz üstlenen olmazken, polis dinci militanlardan şüpheleniyor. Polis, militanların, Hint güvenlik kuvvetlerine muhbirlik yapmakla suçladıkları Müslüman aileleri sık sık hedef aldığına dikkati çekti. 
     Hindistan'da Müslümanların çoğunlukta olduğu tek eyalet olan Cammu Keşmir'deki şiddet olaylarında, 13 yılda ölenlerin sayısının yaklaşık 61 bin olduğu belirtiliyor. 
     Pakistan ve Hindistan'ın hak iddia ettiği sorunlu Keşmir bölgesi, İngiltere'den bağımsızlıklarını kazandıkları 1947 yılından bu yana iki ülkenin yaptığı 3 savaştan 2'sine neden oldu. 
     





</TEXT>
</DOC>
