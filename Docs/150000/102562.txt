<DOC>
<DOCNO> 102562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur07.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan, Dervişe ateş püskürdü... 
</HEADLINE>
<TEXT>

     SP Genel Başkanı Recai Kutan, ''Türk ekonomisini çökerten zat, sosyal liberal sol birlik arayışını sürdürüyor. Bu yalandan başka bir şey değildir'' dedi. 
     SP İl Başkanları, İl Müfettişleri ve Kadın Kolları Toplantısı, Ankara İl Binası'nda Genel Başkan Recai Kutan'ın başkanlığında başladı. 
     Kutan, toplantının başında yaptığı konuşmada, 3 Kasım'da yapılacak seçimde halkın mevcut iktidar partilerini sandığa gömeceğini savundu. 54. Erbakan Hükümeti'nden sonra kurulan hükümetleri ''olağanüstü dönemin hükümetleri'' diye nitelendiren Kutan, bu dönemde ekonomik göstergelerin iyi sinyaller vermediğini dile getirdi. Bu dönemde borçların borçlarla ödenmeye çalışıldığını ifade eden Kutan, Türkiye'nin, ''stratejik değerlerini, ülkenin geleceğini vererek yeni borçlar aldığını'' söyledi. 
     Bugün ülkenin içinde bulunduğu siyasi tablonun sorumlularının mevcut iktidar partileri olduğunu savunan Kutan, halkın ülkeyi iflas noktasına getiren, kendisini aç bırakan bu partileri 3 Kasım'da sandığa gömeceğini iddia etti. 
     ANAP'ın, DSP'nin, MHP'nin işinin bittiğini ileri süren Kutan, şöyle devam etti 
     ''Onlar kullanıldılar ve şimdi bir köşeye tarihin çöp sepetine atılmaktadırlar. Ama millete yeni tezgahlar kurulmaktadır. ANAP'ın, DSP'nin, MHP'nin yerine yeni ANAP'lar, DSP'ler, MHP'ler icat ediliyor. Bakınız, olağanüstü dönemde Yılmaz'ın Ecevit'in ve Bahçeli'nin rollerini üstlenmek isteyen ne kadar çok lider adayı var. 
     Türk ekonomisini çökerten işçiyi emekliyi açlığa mahkum eden milyonlarca kişiyi işsiz bırakan programların uygulayıcısı olan zat, onlarca kamerayı peşine takmış Türkiye'de sosyal demokrat cepheyi tanzim ediyor. Sosyal liberal sol birlik arayışını sürdürüyor. İşin traji-komik tarafı, bütün bu işlere sosyal demokrat ve solcu bilinen işçi sendikaları ile birlikte yapıyor. Buradan işçilere sesleniyorum, sosyal liberal sol birlik yalandan başka bir şey değildir. Sosyal liberal sol dedikleri IMF politikalarıdır, yeni sömürgeciliğin, Türkiye'de yeni dönem için uydurulan yeni adıdır. Yeni olan bir şey yok. Yapılan yeni sömürgeciliği yerleştirme projesine yeni aktörlerin bulunması gayretleridir. Bunun için geleneksel siyasi yapılar parçalanıyor, bölünüyor.'' 3 Kasım seçimlerine böyle bir tablo içine girildiğini, bir tarafta IMF'cilerin güdümlü demokrasinin yeni taşeronlarının bulunduğunu, diğer tarafta da milli güçlerin ve milletin temsilcisi diye nitelendirdiği Saadet Partililer'in bulunduğunu öne süren Kutan, Türkiye'nin acilen bir toplumsal ve ekonomik onarım projesine ihtiyacı bulunduğunu dile getirdi. Herkesi bu acil onarım projesinin hayata geçirilmesi için çalışmaya davet ettiklerini kaydeden Kutan, ''Bu ilkelere inanan herkesi SP çatısına davet ediyorum'' diye konuştu. 
     





</TEXT>
</DOC>
