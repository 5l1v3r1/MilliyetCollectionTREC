<DOC>
<DOCNO> 121427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur18.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Hiçbir gizli fikrimiz yok'' 
</HEADLINE>
<TEXT>

     Başbakan Abdullah Gül, demokratikleşme ve adalet reformu ile ilgili çalışmaları yaparken gizli fikir ve gizli bir ajandaları bulunmadığını söyledi. 
     Gül, partisinin TBMM Grup toplantısında yaptığı konuşmada, 3 Kasım seçimlerinin Türk siyaseti için bir dönüm noktası olduğunu belirterek, milli iradenin Ak Parti'yi tek başına iktidara getirdiğini söyledi. 
     Hükümetin, kısa, orta ve uzun vadede gerçekleştireceği icraatı kamuoyuna açıkladığını hatırlatan Gül, Ak Parti iktidarında Türkiye'nin bir dönüşüm yaşayacağını, reformların gerçekleşmesiyle Türk halkının yüzünün güleceğini belirtti. 
     Gül, Türkiye'de yeni bir dönem başladığını vurgulayarak, eski tarz siyasetin bittiğini kaydetti. Meclis içi ve Meclis dışı muhalefetle birlikte hareket ederek, Türkiye'nin sorunlarını uzlaşma ve diyalog yoluyla aşmayı hedeflediklerini bildiren Başbakan Gül, Hükümet olarak demokratik standartların geliştirilmesine öncelik verdiklerini söyledi. 
     Demokratik standartların Kopenhag Kriterleri'ne uygun hale getirilmesi amacıyla adalet reformu ve demokratikleşme için yeni çalışma yürüttüklerini hatırlatan Gül, ''Bunu yaparken hiçbir gizli fikrimiz yoktur, gizli bir ajandamız yoktur'' dedi. 
     
     ''21. YÜZYIL ANAYASASI'' 

     Gül, Türkiye'de Kopenhag Kriterleri'nin ve uluslararası sözleşmelerin tam olarak uygulanmasını istediklerini belirterek, ''Bunu yaparken de yeni bir anayasaya ihtiyaç var. Anayasadan bahsedince kimsenin tedirgin olmaya hakkı yoktur. Anayasa, işbirliği, el birliği ve uzlaşma ile yapılacaktır. 21. Yüzyıl'a uyumlu bir Anayasa hazırlamak hepimizin görevidir'' diye konuştu. 
     Türkiye'nin önünün açılması için bu değişikliklere ihtiyaç olduğunu anlatan Başbakan Gül, ''3 Kasım'da milli irade ortaya çıkmıştır. Buna hepimiz saygı duyuyoruz. Bu iradenin bizden bazı talepleri var. Bunları yerine getirmek hepimizin boynunun borcudur'' dedi. 
     





</TEXT>
</DOC>
