<DOC>
<DOCNO> 109528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sonspo04.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AS Roma Fenerbahçeli Rapaiç'in peşinde... 
</HEADLINE>
<TEXT>

     İtalyan spor gazetesi Tutto Sport, AS Roma'nın Fenerbahçe'den Hırvat futbolcu Milan Rapaiç'i istediğini ileri sürdü. 
     Gazetenin transfer iddiaları köşesinde başlığa çıkartılarak verilen haberde, ocak ayında açılacak ara transfer döneminde, AS Roma'nın savunma ve hücuma birer oyuncu aradığı, bu yüzden sarı-kırmızılıların şimdiden Rapaiç ile görüşmelere başladığı ifade edildi. 
     AS Roma Kulübü Spor Direktörü Franco Baraldini ve teknik direktör Fabio Capello'nun eski Perugialı futbolcu Rapaiç'i İtalya'ya geri getirmeyi umdukları belirtiliyor. 
     Rapaiç'in Fenerbahçe ile arasındaki sorunları yakından izlediği söylenen AS Roma'da, kulüp başkanı Franco Sensi'nin, Hırvat futbolcuyu ''yok pahasına'' almayı planladığını yazan Tutto Sport, Fenerbahçe'ye sembolik bir rakam veya kadro dışı bırakılmış futbolculardan Guigou veya Tomiç'i önereceğini ileri sürdü. 
     Bu sezon sonunda Fenerbahçe ile sözleşmesi sona erecek olan Rapaiç'in de menajeri aracılığıyla AS Roma'ya olumlu mesajlar gönderdiği söyleniyor. 

     
</TEXT>
</DOC>
