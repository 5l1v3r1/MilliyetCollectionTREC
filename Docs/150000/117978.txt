<DOC>
<DOCNO> 117978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sonspo03.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen, ikinci baharını yaşıyor 
</HEADLINE>
<TEXT>

     Uzun bir aradan sonra Beşiktaş'a sezon başında yeniden dönen Sergen Yalçın, ortaya koyduğu performansla adeta ikinci baharını yaşıyor. 
     Attığı ve attırdığı gollerle takımını sırtlayan isim olan Sergen, bu sezon lig ve Avrupa kupaları olmak üzere takımının oynadığı tüm resmi maçlarda forma giydi. 14 maçta rakip kaleleri 5 kez havalandıran Sergen, 6 da asist yaptı. 
     Tecrübeli futbolcu 14 resmi maçta toplam 961 dakika forma giyerken, bunların 6'sında sahada 90 dakika kaldı. 14 maçın sadece 2'sinde sonradan oyuna giren Sergen, 12'sinde ise sahaya ilk 11'de çıktı. 
     Ligde İstanbulspor, Göztepe ve Denizlispor'a 1, son maçta ise Elazığspor'a 2 gol atan Sergen, Avrupa kupalarında yapılan 3 maçta ise gol atamadı. 
     1996-97 sezonu sonunda Beşiktaş'tan ayrılan ve bu sezon başında yeniden yuvasına dönen Sergen, BJK İnönü Stadı'nda da uzun bir aradan sonra golle buluştu. 
     Elazığspor karşısında 2 gole imza atan Sergen, siyah-beyazlı formayla tam 2 bin 43 günün ardından, BJK İnönü Stadı'nda gol sevinci yaşadı. 
     





</TEXT>
</DOC>
