<DOC>
<DOCNO> 149966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko21.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Türk Telekom bu yıl kısmen özelleştirilecek 
</HEADLINE>
<TEXT>

     Ulaştırma Bakanı Binali Yıldırım, ''Irak'ın tahribatıyla ortaya çıkan yenileme, onarım harekatında bizim telekom, müteahhitlik sektörü hazırdır, her türlü hazırlıklar yapılmıştır'' dedi. 
     Bakan Yıldırım, 2. Uluslararası Türkiye, Orta Asya, Hazar ve Karadeniz Ülkeleri Telekomünikasyon Konferansı'nda soruları yanıtladı. 
     ''Türkiye'ye, Irak'ın yeniden yapılanmasında rol düşebilir mi, Bakanlık olarak çalışmanız var mı '' sorusu üzerine Yıldırım şunları kaydetti 
     ''Bizim, Irak'ın tahribatıyla ortaya çıkan yenileme, onarım harekatında telekom olsun, müteahhitlik sektörü olsun hazırdır. Her türlü hazırlıklar, çalışmalar yapılmıştır. Böyle bir imkan olması halinde Türk firmaları, en iyi şekilde gereken restorasyon çalışmalarını yerine getirecektir.'' Öncelikle Irak'ta siyasal yapılanmanın ortaya çıkması gerektiğini, daha sonra yeniden yapılanma çalışmalarının başlayacağını vurgulayan Yıldırım, ''Herhangi bir teklif geldi mi '' sorusuna karşılık ''Hayır'' dedi. 
     
     TELEKOM'UN ÖZELLEŞTİRİLMESİ 
     Binali Yıldırım, Türkiye'nin geçmişte özelleştirmede çok başarılı olamadığını belirterek, ''Bizden çok daha sonra başlayan ülkeler, Afrika ülkeleri dahil, özelleştirmede çok yol aldılar'' dedi. 
     Hükümetin özelleştirme çalışmalarına hız verdiğini, son 10 yılda yapılan özelleştirmenin en az iki katını bu yıl yapmayı hedeflediğini belirten Yıldırım, bu doğrultudaki çalışmaların devam ettiğini söyledi. 
     Türk Telekom'un özelleştirilmesine ilişkin bir soru üzerine Yıldırım, ''Bu yıl içinde kısmen özelleştirme sonuçlandırılacak'' dedi. 
     
     ''ÜÇÜNCÜ KÖPRÜ GEREKLİ'' 
     İstanbul'da yapılması gündemde olan üçüncü köprünün tarihsel dokuyu bozduğu yönünde tepkiler geldiğinin anımsatılması üzerine Yıldırım, geçen yıllarda da ''Köprü mü, tüp geçit mi olsun'' tartışmalarının sıkça yaşandığını belirterek, şöyle dedi 
     ''Aslında İstanbul'un her ikisine de ihtiyacı var. Köprü, tüp geçidin alternatifi değildir. Onun için de üçüncü köprü İstanbul için gereklidir. Biz, yolları, köprüleri yaparken ekolojik dengeye, çevreye dikkat etmek zorundayız. İstanbul'un ihtiyacı olan altyapı metrosu, tüp geçidi ve üçüncü köprü yapılacaktır.'' 
     





</TEXT>
</DOC>
