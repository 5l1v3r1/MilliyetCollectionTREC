<DOC>
<DOCNO> 123374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur12.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstemeden hamilelik fiziksel sorunları artırıyor... 
</HEADLINE>
<TEXT>

     İstemeden evlenen ve gebe kalanların, hamilelikleri süresince diğerlerine göre daha fazla fiziksel sorun yaşadığı belirlendi. 
     Ege Üniversitesi Hemşirelik Yüksekokulu Kadın Sağlığı ve Hastalıkları Anabilim Dalı Öğretim Üyesi Doç. Dr. Ümran Sevil ile yüksek lisans öğrencisi yüksek hemşire Ayfer Bakıcı, gebelikte yaşanan fiziksel sorunlar ve bunları etkileyen unsurları tespit etmek amacıyla 300 hamile kadın üzerinde bir araştırma gerçekleştirdi. 
     Araştırmada, istemeden evlenen ve gebe kalanlar, çalışmayan kadınlar, eşleri ilkokul mezunu olanlar ile gebeliğinde bilgilenmeyenlerin daha fazla sorun yaşadığı saptandı. 
     Bu sorunlar arasında ise ilk sıraları yüzde 93 ile yorgunluk, yüzde 71.66 ile bel ağrısı, yüzde 70.66 ile de idrara sık çıkma aldı. 
     Deneklerin yüzde 19.7'si ruhsal açıdan kendini kötü, yüzde 8'i de çok kötü hissettiğini belirtti. 
     Hamilelik döneminde sosyal desteğin çok önemli olduğunu vurgulayan Doç. Dr. Ümran Sevil, kadınların bu konuda ilk sırada eşlerini görmek istediğini söyledi. 
     Eş desteğinin kadının yaşadığı sorunları azalttığına işaret eden Doç. Dr. Sevil, bu konuda ayrıca başta hemşireler olmak üzere sağlık çalışanlarına da görevler düştüğünü bildirdi. 
     Doç. Dr. Sevil, ''Gebenin eşine ve ailesine, hamilelik döneminde kadının daha fazla desteğe ihtiyacı olduğu konusunda bilgi verilmeli. Üreme sağlığı, aile planlaması ve evlilik öncesi eğitim merkezleri oluşturulup yaygınlaştırılmalı'' diye konuştu. 
     





</TEXT>
</DOC>
