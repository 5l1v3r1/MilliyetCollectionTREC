<DOC>
<DOCNO> 117694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/siyaset/siy03.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’ta 6 aday 
</HEADLINE>
<TEXT>

Partinin ağır topları parti tabanında nabız yoklarken, Özdemir ve Arseven’in dışında 4 isim daha ortaya çıktı 
     NAMIK DURUKAN Ankara 

     Partisinin baraj altında kalması üzerine genel başkanlıktan ve siyasetten ayrılacağını açıklayan Mesut Yılmaz’ın İstanbul’a yerleşme hazırlığı sürerken, genel başkanlığa talip olan ANAP’ın ağır topları parti tabanını yokluyor. Ali Talip Özdemir ile Nejat Arseven dışında dört isim daha ortaya çıktı. 
     Kongreyi beklemeden partiyle ilişkisini keseceğini açıklayan Yılmaz’ın yarın Ankara’dan ayrılması bekleniyor. Yılmaz, yeni genel başkan ve yeni yönetimin oluşmasını İstanbul’dan izleyecek. Genel başkanlık için harekete geçen güçlü parti kurmayları, şimdiden parti tabanında nabız yoklamaya başladı. 
     
     Yılmaz işaret edecek 
     Partideki genel başkanlık mücadelesi, Özal sonrası oluşan yapıda genel başkanın en yakınında yer alan Nejat Arseven ve Ali Talip Özdemir’le, bir dönem Yılmaz’a rakip olan Işın Çelebi, Ekrem Pakdemirli, Vehbi Dinçerler ve Ahmet Özal arasında geçecek. Aday olmak için kulis faaliyetlerine başlayan partinin ağır toplarıyla, Mesut Yılmaz’ın işaret etmesi beklenen Nejat Arseven ve Ali Talip Özdemir arasında önümüzdeki günlerde kıyasıya bir yarış başlaması bekleniyor. 
     
     Çelebi Aday olabilirim 
     Öte yandan ANAP’ın önde gelen isimlerinden Işın Çelebi, gerek parti içinde gerekse siyasette mücadelenin yeni başladığını belirterek, genel başkanlık yarışı için "Ben de varım" dedi. 
     Dört dönem ANAP İzmir milletvekili olarak Meclis’e giren Çelebi, son dönemlerde Yılmaz’a karşı çıkışlarıyla dikkat çekti. 3 Kasım’da aday yapılmayan Çelebi, ANAP’ın gerek İzmir’de gerekse Türkiye genelinde aldığı sonuçlarda listelerin yanlış hazırlanmasının etkili olduğunu savundu. Çelebi, şöyle konuştu 
     "Ben daha önce liste dışı kaldığımda da Bu parti Yılmaz’ın partisi değil’ demiştim. Şimdi de aynı görüşteyim, mücadele yeni başlıyor. ANAP çok ciddi bir toparlanma, yenilenme sürecine girmelidir, ben de bunun için çalışacağım. Yılmaz’ın genel başkanlıktan çekilmesi geç kalmış bir karar. Ancak bu kararın samimiyeti tartışılır. Yılmaz, vakit kazanmaya çalışıyor." 
     Çelebi, partisinden ve ANAP’lı arkadaşlarından gelecek tepkilere göre genel başkanlığa adaylığını koyabileceğini kaydetti. 
     



 SİYASET 

















</TEXT>
</DOC>
