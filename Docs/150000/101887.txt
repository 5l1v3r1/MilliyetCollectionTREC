<DOC>
<DOCNO> 101887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur04.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Özdemir, saldırıyı "terörist eylem" olarak nitelendirdi 
</HEADLINE>
<TEXT>

     Fenerbahçe ile Feyenoord Rotterdam futbol maçını izlemek üzere gittiği Hollanda'da 3 kişinin yumruk ve tekmeli saldırısına uğrayan İstanbul Emniyet Müdürü Hasan Özdemir, saldırıyı ''terörist bir eylem'' olarak nitelendirdi. 
     Fenerbahçe kafilesiyle birlikte saat 04.00 sıralarında Atatürk Havalimanı'na gelen Özdemir, burada kendisini bekleyen basın mensuplarına yaptığı açıklamada, saldırının ''kendisini tanıyanların gözdağı vermek amacıyla yaptıkları terörist bir eylem'' olduğunu söyledi. 
     Akşam yemeği dönüşünde kaldıkları otele yakın bir yerde saldırının gerçekleştiğini belirten Özdemir, olayı şöyle anlattı 
     ''Bir arkadaşımla birlikte, yemeğe gittiğimiz heyetten 15-20 metre kadar ileride gidiyorduk. Aniden önümüze çıkan bu kişiler bana yumruk ve tekmelerle saldırdı. Tabi ben de kendimi korumaya çalıştım. Saldıran kişilerin çıkarmış oldukları sesleri bir ülkenin diline benzetemedim. Judo ya da karate yapan insanların çıkarttığı sese benzer sesler çıkaran bu kişiler, diğer arkadaşlarımızın da bize yardıma gelmesiyle kaçtılar.'' Saldırıdan dolayı herhangi bir zarar görmediğini belirten Özdemir, olay sırasında elinde bir çanta bulunduğunu da ifade ederek,''Çantaya yönelik herhangi bir hareket görmedim. Olayı şahsıma yapılmış hunharca bir saldırı olarak değerlendiriyorum'' dedi. 
     Bir soru üzerine, yanında yakın koruma götürmediğini belirten Özdemir, olaydan sonra Rotterdam Emniyeti'ne giderek şikayetçi olduklarını sözlerine ekledi. 
     





</TEXT>
</DOC>
