<DOC>
<DOCNO> 145846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/guncel/gun90.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
Serin Duruş 
     Alper Mestçi - Hüseyin Özcan 
serindurus milliyet.com.tr Fax 0212 505 69 19 

DERS TARİH... OTUR 1 ..      Önce biraz geçmişe dönelim... 
     "Yavuz Sultan Selim , eylül sonunda Şam’a girdi. Orada Mısır’a girmek için geçmeye mecbur olduğu Tih ve Sina çölleri için hazırlık yaptı. Mısır seferine hazırlanırken yalnız asker ve silah düşünmemişti. Geçeceği yollar ve memleketler, oraların iklimi ve halkı hakkında geniş bilgi toplamıştı. Çölleri geçmek için en uygun mevsimi seçmişti. Yağmurlar başlamış, kum sıkılaşmış, Türk Ordusu çölü bütün ağırlıkları ile hiç sıkıntı çekmeden geçmişti. 25 Ocak 1517’de Ridaniye’de kazanılan zaferle Mısır fethedilmişti." Osmanlı Padişahları, R.E.Koçu 
     Bundan 486 yıl önce "Kaç topum, kaç akıllı okum var" şeklindeki demirbaş sayımından çok yol, iklim ve oraların insanı hakkındaki bilgilere önem veriliyor. 
     486 yıl sonra, oralarda yine bir savaş var. 
     İklim... Ocak, Yavuz’un uygun gördüğü, Mart sonu da, koalisyon güçlerinin savaşa başladığı zaman. Kum fırtınası bir yandan, 40 dereceye ulaşacak sıcaklık bir yandan... 
     Halk... Televizyon ve gazetelerdeki uzmanların ortak görüşü, ABD’nin "Savaşın çok kolay olacağı, Iraklı askerlerin hemen teslim olacağı, Saddam’dan bıkan halkın da işi kolaylaştıracağı" şeklinde oradaki bazı insanlar tarafından çok kötü ketenpereye getirildiği. 
     Madem saldıracaktınız, oraların tarihini, coğrafyasını, insanını ve de oralarda savaşmanın ne demek olduğunu yazan kitapları bir zahmet okusaydınız ya. Bugün saplandığınız batağa hiç girmez ve ABD’li, İngiliz, Iraklı yüzlerce kişi de ölmemiş olurdu. 
     Uzun vadede bu savaşı teknik olarak kimin kazanacağı belli. Ama oraların insanını kazanamayanların da başına neler geldiği yine tarih kitaplarında var. 
     Okuduğunu anlamayı bilenler için tabii... 
     
     Tarihten öğrendiğimiz şey, tarihten hiçbir şey öğrenmediğimizdir... 
Bernard Shaw 

     
     Saplama 
     "Bu konuda bir saplama yapmak istiyorum..." 
</TEXT>
</DOC>
