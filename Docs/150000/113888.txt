<DOC>
<DOCNO> 113888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/soneko05.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'da ovalar suya doydu... 
</HEADLINE>
<TEXT>

     Şanlıurfa'da, Atatürk Barajı Gölü'nden alınan 1 milyar 50 milyon metreküp suyun ovalara verildiği, ancak bu suyun yüzde 25'inin bilinçsiz sulama nedeniyle israf edildiği bildirildi. 
     DSİ 15. Bölge Müdürlüğü yetkilileri, A.A muhabirine yaptığı açıklamada, 2002 yılı sulama sezonunda Şanlıurfa, Harran ve Akçakale ovasına dünyanın en uzun sulama tüneli olan T-2 Tüneli aracılığıyla 1 milyar 50 milyon metreküp su verildiğini söylediler. 
     Bu sezonun, önceki sezonlara oranla yağış açısından da olumlu geçtiğini ve bölgede su sıkıntısı yaşanmadığını anlatan yetkililer, şunları söylediler 
     ''Şanlıurfa, Akçakale ve Harran ovasına 1 milyar 50 milyon metreküp su verildi. Ancak bu suyun yüzde 25'i bilinçsiz sulama nedeniyle israf edildi. Bol suyu olumlu kullanmasını bilmiyoruz. Çünkü bol su başka bir tehlikeyi beraberinde getiriyor. Bilinçsiz ve gereğinden fazla su, tuzlanma ve taban suyunun yükselmesine neden oluyor. Bölgede yaklaşık 20 bin hektar verimli arazi çeşitli nedenlerden dolayı bozuldu.'' Yetkililer, sorunun eğitimle aşılacağını, tarım kuruluşları ile sivil toplum örgütlerinin bu konuda yoğun şekilde çalıştığını ifade ederek, ''Bunun sonucunda büyük aşamalar kat edildi. Birçok çiftçimiz pamukta sulama sayısını düşürdü'' dedi. 
     





</TEXT>
</DOC>
