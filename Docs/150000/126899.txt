<DOC>
<DOCNO> 126899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/ekonomi/eko05.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB, kendi evine çıkıyor 
</HEADLINE>
<TEXT>

Emekli Sandığı Vakfı’ndan 9 milyon dolara 14 katlı bina alan TOBB, Akmerkez’deki İstanbul ofisini buraya taşıyacak, DEİK ve İKV’yi de aynı çatı altında toplayacak 
     EYLEM TÜRK 

     Türkiye Odalar ve Borsalar Birliği TOBB İstanbul Levent’te 14 katlı bir bina satın aldı. Birliğin kısa bir süre sonra taşınacağı bina, yine TOBB’a bağlı Birlik Personeli Sigorta ve Emekli Sandığı Vakfı’ndan satın alındı. 
     TOBB’un İstanbul’da da tek çatı altında birleşmesi amacıyla satın alınan binanın restorasyon çalışmaları halen devam ediyor. Tadilat biter bitmez, TOBB’un Akmerkez’de bulunan ofisi yeni binaya taşınacak. 
     
     Tek çatıda toplanacak 
     TOBB’un İstanbul ofisinin yanında, Akmerkez ve Odakule’de faaliyet gösteren İktisadi Kalkınma Vakfı İKV ve Dış Ekonomik İlişkiler Kurulu DEİK gibi kuruluşları da aynı çatı altında toplanacak. 
     Bugüne kadar Sandık Plaza adı altında faaliyet gösteren bina artık TOBB binası olacak. Daha önce de bu binada faaliyet gösteren ve binanın eski sahibi olan Emekli Sandığı Vakfı da TOBB çatısı altında aynı binada kalacak. 
     TOBB yönetimi vakfa maddi açıdan yardımcı olmak ve İstanbul’daki kuruluşlarını tek bir merkezde toplamak için binayı satın alma kararını yaz aylarında aldı. Bina geçen ay ise resmen TOBB’un oldu. 
     TOBB yönetimi bina için vakfa 9 milyon dolar ödedi. Tadilat işleri ile birlikte maliyetin arttığı söyleniyor. 
     



 EKONOMİ 


















</TEXT>
</DOC>
