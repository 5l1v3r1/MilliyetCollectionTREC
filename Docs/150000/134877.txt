<DOC>
<DOCNO> 134877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur15.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınıra kurulacak mülteci kamplarının personeli belirleniyor 
</HEADLINE>
<TEXT>

     ABD'nin Irak'a olası müdahalesi durumunda sığınmacılar için Kuzey Irak'ta kurulacak çadır kamplarda görev yapacak personel belirleniyor. 
     Kızılay'ın Irak'tan gelecek sığınmacılar için yaptığı hazırlıklar sürüyor. Kızılay, Türkiye'ye doğru gelmeleri muhtemel sığınmacılar için ilk etapta Habur Sınır Kapısı'ndan 10 kilometre uzaklıktaki Kuzey Irak'ın Zaho İlçesi yakınlarında çadırlar kuracak. Bu çadır kamplarda ise sınır illerindeki kamu kurum ve kuruluşlarında çalışan personel görevlendirilecek. İsimleri belirlenen personele, olası durumda Kuzey Irak'a götürülecekleri ve her an hazır olmaları gerektiği sözlü olarak bildiriliyor. 
     Şırnak ve Mardin'deki Milli Eğitim, Sağlık, Telekom, Köy Hizmetleri ve Tarım müdürlüklerinde görevli 300'ü aşkın kişinin, olası durumda bu kamplarda görev alacağı öğrenildi. 
     Öte yandan, olası sığınmacıların sayısının fazla olması durumunda Türkiye'ye gelecekler için Silopi İlçesi yakınlarındaki Tasfiye İşleri Genel Müdürlüğü'ne TASİŞ ait alanda 24 bin çadır kurulacak. 5 Şubat'ta, buradaki kampta görev alacak personel için tatbikat yapılacak. Tatbikat için 200 çadırın kurulması çalışmaları tamamlandı. 
     2. Ordu Komutanlığı bölgesindeki birliklere teçhizat ve malzeme takviyesi de sürüyor. Trenle Diyarbakır Gar'ına getirilen askeri araç ve malzemeler, buradan karayoluyla birliklere gönderiliyor. 
     





</TEXT>
</DOC>
