<DOC>
<DOCNO> 114210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sondun24.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina iki kadın politikacıya teslim 
</HEADLINE>
<TEXT>

     Yunasitan'da, Atina belediye başkanlığı ve Atina-Pire bölge valiliği seçimlerinde iki kadın politikacı zaferlerini ilan etti. Her ikisi de Yunanistan'ın güçlü siyasi hanedanlarının mirasçıları olan Dora Bakoyani ve Fofi Yenimata, 2006 yılına kadar Atina'nın anahtarlarını ellerinde tutacak. 
     Yunanistan'da ikinci turu dün yapılarak sona eren yerel seçimleri, anamuhalefet Yeni Demokrasi Partisi YDP , iktidar partisi PASOK'un önünde tamamladı. 
     Yunanistan İçişleri Bakanlığı, oy sayımının büyük ölçüde tamamlandığını ve nüfusu 20 binin üzerindeki belediyelerin ve valilik seçimlerinin sonuçlarının gayrı resmi olarak kesinleştiğini duyurdu. 
     YDP, ülke genelindeki toplam 57 valilikten 30'unu kazanırken, PASOK 21 valilik elde etti. Geri kalan valilikler bağımsızlar ve çeşitli partilerin aralarında yaptıkları ittifaklarla destekledikleri adaylarca alındı. 
     Belediye başkanlığı seçimlerinde ise nüfusu 20 binin üzerindeki bölgelerde, YDP kendi adaylarıyla 45, diğer partilerle ittifak halinde 4 başkanlık kazanırken, PASOK kendi adaylarıyla 30, diğer partilerle ittifak halinde 15 belediye başkanlığı elde etti. 
     
     91 SELEDİYE EL DEĞİŞTİRDİ 

     PASOK, bu seçimlerde, 1998 yılında tek başına ve ittifak halinde kazandığı 15 valiliği kaybederken, YDP elindeki 8 valiliği yitirdi. 
     Belediye başkanlığı seçimlerinde de büyük bölümü PASOK ile YDP arasında olmak üzere 91 belediye el değiştirdi. PASOK 1998'de tek başına ve ittifak halinde kazandığı belediye başkanlıklarından 40'ını yitirirken, YDP 36 başkanlığın el değiştirmesine engel olamadı. 
     Yerel seçimlerin ilk turunda katılım oranı yüzde 65 olurken, ikinci turda sandık başına giden seçmenlerin kayıtlı seçmenlere oranının yüzde 72.6'ya çıktığı açıklandı. 
     
     KADIN POLİTİKACILARIN ZAFERİ 

     Atina belediye başkanlığı ve Atina-Pire bölge valiliği seçimlerini ise Yunan siyasi hanedanlarının' mirasçıları Dora Bakoyani ve Fofi Yenimata kazandı. Bakoyani ve Yenimata, 2006'ya kadar Atina'nın anahtarlarını ellerinde tutacak. 
     İçişleri Bakanlığı verilerine göre, eski Başbakan ve YDP'nin Fahri Başkanı Konstantin Miçotakis'in kızı, 1989'da 17 Kasım terör örgütü tarafından öldürülen YDP Milletvekili Pavlos Bakoyani'nin dul eşi Dora Bakoyani, Atinalıların yüzde 60.6'sının oylarını alarak, Atina'nın ilk kadın belediye başkanı oldu. 
     Bakoyani, Atina'da kadınların işbaşına gelmesine ilişkin değerlendirmeleri yanıtlayan bir açıklama yaparak, cinsiyetlerinin değil, siyasi kimliklerinin önemli olduğunu ve değerlendirmenin bu yönde yapılması gerektiğini vurguladı. 
     Yunanistan'daki sol hareketin önderlerinden ve PASOK kurucularından Yorgo Yenimata'nın kızı Fofi Yenimata ise aldığı yüzde 56.3 oranında oy ile Atina-Pire bölge valisi oldu. 
     Yunanistan'da valiler ilk kez 1998'de yapılan yerel seçimlerle seçim yoluyla işbaşına gelmeye başladı. 
     





</TEXT>
</DOC>
