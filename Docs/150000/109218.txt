<DOC>
<DOCNO> 109218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/guncel/gun03.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İfade verip kurtulacak 
</HEADLINE>
<TEXT>

     TOLGA ŞARDAN Ankara 

     YSK’nın Siirt’ten bağımsız adaylığına vize verdiği Jet - Pa’nın patronu Fadıl Akgündüz, Türkiye’ye dönünce mahkemeye gidip ifade verecek ve seçim çalışmalarına başlayacak. Gurbetçilerden para topladığı gerekçesiyle Almanya başta olmak üzere birçok ülkede hakkında davalar açılan Akgündüz için Bağcılar Sulh Ceza Mahkemesi "gıyabi tutuklama" kararı vermişti. Hakkında dava açıldığı gün yurtdışına çıkan ve yaşamını kaçarak sürdüren Akgündüz, halen İsviçre’de yaşıyor. 
     
     FEZLEKE HAZIRLANACAK 
     Seçilmek için 15 bin Siirtlinin oyuna ihtiyaç duyan Akgündüz, Türkiye’ye giriş yapınca önce gözaltına alınacak ve hakkındaki gıyabi tutuklama kararını veren mahkemeye götürülecek. Akgündüz, ifade verdikten sonra serbest bırakılacak. Meclis’e girerse, hakkındaki yargılamalar duracak. Mahkemeler, ilk duruşmada, Akgündüz’ün dokunulmazlığının kaldırılması istemiyle fezleke hazırlanması için savcılıklara yazı gönderecek. Fezlekeler, Meclis’e geldiğinde, milletvekilleri, Akgündüz hakkındaki kararlarını söyleyecek. Ancak dokunulmazlık kaldırılsa bile milletvekilliği devam edecek. 
     



 GÜNCEL 


















</TEXT>
</DOC>
