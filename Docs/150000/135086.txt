<DOC>
<DOCNO> 135086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur09.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına ve sağanak yağmur geliyor... 
</HEADLINE>
<TEXT>

     Yurdun Batı ve Orta bölgelerinde önümüzdeki iki gün şiddetli lodos, Marmara'nın batısı, Ege ve Batı Akdeniz'de ise etkili sağanak yağış bekleniyor. Ilık havanın etkisiyle hava sıcaklıkları da yarından itibaren 6-8 derece artacak. 
     Devlet Meteoroloji İşleri Genel Müdürlüğü'nden yapılan ''uyarıya'' göre, soğuk ve yağışlı hava, yarın yurdu terk ederken, Batı bölgeleri bu geceden itibaren Orta Akdeniz üzerinden gelen yeni bir yağışlı ve ılık havanın etkisine girecek. Hava sıcaklıkları yarın 6-8 derece artacak. 
     Bu gece başlayacak, yarın ve 6 Şubat Perşembe günü yurdun Batı ve Orta bölgelerinde etkili olacak lodosun saatteki hızının 80-100 kilometreye ulaşması bekleniyor. 
     Buna göre, Kıyı Ege'de başlayacak sağanak yağışlar, fırtına şeklinde esecek lodosla birlikte yarın Marmara'nın Batısı ve Kuzey Ege kıyılarında, Perşembe günü Ege ve Batı Akdeniz'de etkili olacak. Yağışların genellikle yağmur ve sağanak, Perşembe günü Trakya'da sıcaklığın azalmasıyla birlikte karla karışık yağmur ve kar şeklinde olması bekleniyor. 
     Yurdun Batı ve Orta bölgelerinde beklenen fırtına şeklinde lodos, Marmara'nın Batısı, Ege ve Batı Akdeniz'de etkili sağanak yağış nedeniyle ilgililerin ve vatandaşların tedbirli olmaları istendi. 
     
     DENİZCİLER İÇİN UYARI 

     Devlet Meteoroloji İşleri Genel Müdürlüğü, fırtına nedeniyle denizcilerin ve balıkçıların tedbirli olmaları uyarısında da bulundu. 
     Buna göre, rüzgar bu geceden itibaren kuvvetlenerek Ege, Marmara, Karadeniz ve Batı Akdeniz'de kıble ve lodostan fırtına şeklinde esecek. 
     Yarın etkili olması beklenen lodosun saatteki hızı, Ege, Marmara ve Batı Karadeniz'de zaman zaman 80-100 kilometreye ulaşacak. 
     Perşembe günü de devam edecek olan fırtına, Cuma günü etkisini kaybedecek. 
     





</TEXT>
</DOC>
