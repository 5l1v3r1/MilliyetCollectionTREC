<DOC>
<DOCNO> 140124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sonspo17.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor Periyodun en iyi maçını kazandık... 
</HEADLINE>
<TEXT>

     Samsunspor Teknik Direktörü Sakıp Özberk, ''Periyodun en iyi maçını kazandık'' dedi. 
     Kendi sahasında Diyarbakırspor karşısında yaptığı maçı 3-1 kazanan Samsunspor'da, teknik direktör Sakıp Özberk, ikinci yarıda çok iyi bir çıkış yakaladıklarını ve Diyarbakırspor kaşısında da güzel bir oyun sergilediklerini söyledi. 
     Özberk, ikinci yarıda yeni bir yapılanmaya gidildiğini, ancak zamanla takımda taşların yerine oturduğunu belirterek, şöyle konuştu 
     ''Takım istediğimiz noktaya geldi ve erken bir çıkış yakaladık. Bu maç beklediğimizden de çekişmeli geçti. Rakip çok etkili oynadı, biz de birçok gol pozisyonuna girdik. Herşeyiyle güzel bir maçtı. Periyodun en iyi maçını kazandık. Heyecan dolu bir maçtı herkes zevk aldı. Oyuncularım canla başla mücadele etti. Her iki takımın oyuncularını tebrik ediyorum.'' Bu maçın kendileri için 6 puan değerinde olduğunu da kaydeden Özberk, ''Lezzetli bir dönem geçiriyoruz. Kritik 4 maçı geçtik. Artık bu maçı unutacağız. Önümüzde Göztepe maçı var. Tüm konsantremizi bu maça vereceğiz' dedi. 
     Diyarbakırspor Teknik Direktörü Ümit Kayıhan ise sahada iyi bir mücadele ortaya koyduklarını ifade ederek, şunları söyledi 
     ''Samsunspor karşısında birçok pozisyona girdik ama bunu değerlendiremedik. Oyunu ferdi hatalar nedeniyle kaybettik. Samsunspor'un forvetleri defansımızı fazla yıprattı. Maçta kopma anları vardır. Bu anları Samsunspor iyi değerlendirdi ve maçı kazandı. Maçı kaybetmede ferdi hatalar çok etkili oluyor. Futbolcularımla yapacağım görüşmede bu sorunun giderilmesi yönünde tedbirler alacağım.'' Kayıhan, hakemlerin çok iyi bir maç yönettiğini de sözlerine ekledi. 
     





</TEXT>
</DOC>
