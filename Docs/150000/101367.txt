<DOC>
<DOCNO> 101367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/spor/spo02.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
3 FORVETE DEVAM 
</HEADLINE>
<TEXT>

Fenerbahçe, Feyenoord karşısında sistemi değiştirmiyor. Teknik Direktör Lorant, Washington’u kulübeye alıp, hızlı hücumcularıyla gol kovalayacak 
     GÜRCAN BİLGİÇ 

     Boşluk veriyorlar 
     ŞAMPİYONLAR Ligi’ne katılabilmek için ikinci maça avantajlı bir skorla çıkmayı amaçlayan Fenerbahçe, güçlü rakibi Feyenoord’u kontratak planı ile avlamayı hedefliyor. Rakibin özellikle kendi alanında büyük boşluklar verdiğini gören Teknik Direktör Lorant, sahaya yine üç forvetle çıkacak. Alman hoca Washington’u ağır olması nedeniyle bu maçta yedeğe çekecek, orta sahayı kuvvetlendirecek. 
     
     Rahat oynamayacaklar 
     REVİVO, Ortega ve Serhat ile "sızma" operasyonunu yapmayı düşünen Lorant’ın, dörtlü orta sahası defansif ağırlıklı olacak. İki yıldızıyla hücumu organize edip, Serhat’ın yırtıcılığından faydalanmak isteyen teknik heyet, orta sahadaki kontrollü oyunla, Feyenoord forvetlerini de rahat bırakmamak istiyor. Lorant, Hollanda ekibinin, ofansif düşünce karşısında temkinli oynamasını da bekliyor. 
     
Prim 600 bin İsviçre frangı      ŞAMPİYONLAR Ligi’ne katılmayı "öncelikli hedef" olarak futbolcularına gösteren Başkan Aziz Yıldırım, UEFA’nın vereceği primin yüzde 30’unu da futbolculara dağıtacağını belirtti. Yıldırım, oyuncularla yaptığı konuşmada lige katılım hakkı olan 2 milyon İsviçre Frangı’nın 600 bininin, ön elemeyi geçtikleri taktirde takıma prim olarak verileceğini söyledi. 
     
Stevic’te karar zamanı      TEKNİK Direktör Lorant, yeni transfer Stevic’i Feyenoord maçında ilk onbirde oynatıp oynatmayacağına bugün karar verecek. Takıma yeni katılan ve sadece iki kez antrenmana çıkan Yugoslav futbolcu, hazır olmasına rağmen, Alman hocanın takımdaki oyuncuların tepkisinden kaçındığı öğrenildi. Lorant bugün yapılacak antrenmandan sonra kadroyu belirleyecek. Ancak tecrübeli teknik adamın orta sahada Stevic, Johnson ve Ogün’ü birlikte oynatması bekleniyor. 
     
Havada terapiBaşkan Yıldırım, Hollanda’ya giderken uçakta oyuncularına moral ve güven aşıladı 
     YUSUF KOBAL 

     ŞAMPİYONLAR Ligi’nde Feyenoord ile oynayacağı maç için dün sabah özel bir uçakla Hollanda’ya giden Fenerbahçe’yi yöneticiler yalnız bırakmadı. Kafilede yer alan Başkan Aziz Yıldırım, yönetici arkadaşları Murat Özaydınlı, Mahmut Uslu, Ali Yıldırım, Mehmet Karasu ve Murat Aşık ile birlikte yol boyunca futbolcularla teke tek görüşmeler yaptı, Trabzonspor beraberliğinin kötü izlerini silmeye çalıştı. 
     YILDIRIM oyuncularla samimi bir havada sohbet ederken önce herkesin düşüncelerini aldı, sıkıntılarını dinledi, ardından Feyenoord maçının önemini anlattı. Kaptan Ogün ve kaleci Rüştü ile özel olarak ilgilenen Fenerbahçe Başkanı, "Sizlere güveniyoruz. Başarılı bir sonuçla döneceğinize de inanıyoruz" diye konuştu. Yıldırım, Ortega ve Washington’a da güven aşıladı. 
     
Çocuklar için 10 dolar      FENERBAHÇE kafilesi Rotherdam’a hareket etmeden önce gümrükten geçen Başkan Aziz Yıldırım, Türk Eğitim Vakfı için konulan bağış kutusuna 10 dolar attı. Türkiye’den ayrılan yabancıların bozuk paralarını bırakmaları için kullanılan yardım kutusuna cebinde bulduğu ilk parayı koyan Yıldırım, çevredekiler tarafından da taktirle karşılandı. 
     
Fener’e karşılama      SARI - Lacivertli ekibi Hollanda’da 200 kadar Türk vatandaşı karşıladı. Futbolculara büyük sevgi gösterisinde bulunan gurbetçiler, özellikle Ortega ve Revivo’dan imza alabilmek için birbirleriyle yarıştılar. Hollanda polisi Rotherdam havaalanından, kamp yapılan otele kadar Sarı - Lacivertli kafileye geniş bir güvenlik uyguladı. 
     
Ogün’den garanti      KAPTAN Ogün, Trabzonspor maçının kesinlikle ölçü alınmamasını istedi, "Feyenoord karşısında bambaşka bir Fenerbahçe izleteceğiz" dedi. İkinci maç için Hollanda’dan avantajlı bir skorla döneceklerini kaydeden tecrübeli oyuncu, "Bunun bilinci içinde oynayacağız" diye konuştu. Fenerbahçe dün akşam hafif bir çalışma yaptı. 
     



 SPOR 






























</TEXT>
</DOC>
