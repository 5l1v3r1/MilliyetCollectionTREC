<DOC>
<DOCNO> 108301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo11.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde hedef farklı galibiyet... 
</HEADLINE>
<TEXT>

     UEFA Kupası ilk turunda İspanya'nın CD Alaves takımı ile karşılaşacak Ankaragücü'de, rakibi farklı yenmenin hesapları yapılıyor. 
     Son dünya şampiyonasında, A Milli Takım'ın elde ettiği Dünya üçüncülüğünün Türk futbolunun ufkunu açtığını kaydeden Ankaragücü Basın Sözcüsü Serdar Özkazanç, Türkiye'yi Avrupa arenasında UEFA Kupası'nda temsil etmenin gururunu ve heyecanını yaşadıklarını belirtti. Özkazanç, ''Dünya üçüncüsü olan milli takımımızın açtığı yolda biz de ülkemizi en iyi şekilde temsil etmek için elimizden gelenin fazlasını yapmaya gayret göstereceğiz'' dedi. 
     Özkazanç, yazılı açıklamasında, görüşlerini şöyle ifade etti 
     ''Alaves'in ne isminden ne de kendisinden çekinmiyoruz. Kendi evimizde, seyircimizin önünde avantajlı bir skor alıp ikinci maça rahat gitmek istiyoruz. Bunu da başaracak güç ve kadroya sahibiz. En büyük destekçimiz olan büyük Ankaragücü taraftarının da vereceği destekle Alaves'i zorlanmadan yeneceğimize inancımız tamdır. Alaves karşısında sadece Ankaragücülü taraftarları değil tüm futbolseverleri bekliyoruz. Takımımıza her zaman destek veren taraftarlarımızın rakip takım futbolcularına ve taraftarlarına da Türk misafirperverliğini göstereceklerine inanıyoruz.'' Serdar Özkazanç, sarı-lacivertli yönetim olarak, Avrupa kupalarında Türkiye'yi temsil eden Galatasaray, Fenerbahçe, Beşiktaş, Kocaelispor ve Denizlispor takımlarına da başarılar dilediklerini kaydetti. 
     Öte yandan, karşılaşmanın maç biletlerinin 5, 10 ve 15 milyon lira olarak belirlendiği açıklandı. 
     
     İSPANYOLLARLA 44 KEZ KARŞILAŞTIK... 

     Ankaragücü'nün CD Alaves takımıyla yapacağı UEFA Kupası 1. tur ilk maçıyla, ürk ve İspanyol ekipleri 44. kez karşı karşıya gelecek. 
     İki ülke takımları arasında bugüne kadar yapılan 43 karşılaşmada, Türk ekipleri 12 galibiyet alırken, 24 kez sahadan yenik ayrıldı. 7 karşılaşma da berabere sonuçlandı. 
     Türk takımlarının attığı 36 gole karşın, İspanyollar 64 gol kaydetti. 
     
     21 KEZ EŞLEŞTİLER 

     Türk takımları, İspanyollar karşısında bugüne kadar 21 eşleşmede sadece 2 kez turu geçebildi. 
     İspanyollarla 5 kez Avrupa Şampiyon Kulüpler, 6 kez UEFA, 3 kez Kupa Galipleri, 1 kez Fuar Şehirleri, 6 kez de Avrupa Şampiyonlar Ligi grup maçlarında eşleşen Türk ekipleri, sadece 2 kez tur geçebildiler. 
     Göztepe, UEFA Kupası'nda 1968'de Atletico Madrid karşısında 2-0 yenildiği maçın rövanşını 3-0 kazanarak, ilk kez İspanyollar karşısında turu geçen ekip oldu. 
     Galatasaray ise 1999-2000 sezonunda aynı kupada Real Mallorca'yı 4-1 ve 2-1 yenerek turu geçmişti. 
     Bu arada Galatasaray, Avrupa Süper Kupa finalinde İspanya'nın Real Madrid takımını 2-1 yenerek büyük bir başarıya imza atmıştı. 
     
     EN FARKLI YENİLGİLER TRABZONSPOR VE BEŞİKTAŞ'IN 

     Türk ekipleri, İspanyollar karşısında en farklı yenilgilerini 1991'de 7-2, 2000 yılında da 5-0'lık skorla aldı, FC Barcelona'dan aldı. 
     Türkiye'yi, Kupa Galipleri Kupası'nda temsil eden Trabzonspor, 1-0 kazandığı maçın rövanşında FC Barcelona'ya 7-2 yenilirken, 2000-01 sezonunda Beşiktaş, Şampiyonlar Ligi grup maçında 3-0 yendiği FC Barcelona'ya rakip sahada 5-0 mağlup oldu. 
     
     CD ALAVES, GAZİANTEPSPOR'U ELEDİ 

     Ankaragücü'nün rakibi CD Alaves daha önce UEFA Kupası'nda Gaziantepspor'u elemişti. 
     2000-01 sezonunda golsüz berabere kaldığı Gaziantepspor'u 4-3 yenerek turu geçen CD Alaves, böylece bu kupada ikinci kez bir Türk takımıyla eşleşmiş oldu. 
     





</TEXT>
</DOC>
