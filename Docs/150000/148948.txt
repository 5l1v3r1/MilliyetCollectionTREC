<DOC>
<DOCNO> 148948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/dunya/dun01.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Bektaş, Demir At birlikleriyle Basra’daydı... 
</HEADLINE>
<TEXT>
Silah sesi sustu, su savaşı başladı 
Basra’daki bombardıman, içme suyu şebekesini yerle bir etmiş. Çatlamış dudaklarını gösteren Iraklılar, su istiyor 
     Milliyet Cephede 
Ümit Bektaş 

     Kuveyt sınırından Irak’a girer girmez savaşa ilişkin göze çarpan ilk şey, yol boyunca bombalanmış ve terk edilen askeri araçlar oluyor. Hava sıcaklığının 40 dereceyi geçtiği Irak’ta yollar tamamen koalisyon güçlerinin kontrolünde. Irak’ın Kuveyt’e en yakın şehri Basra’ya giderken, geçen araçlardan çatlamış dudaklarını göstererek su isteyen Iraklılar, Basra’daki durumu haber veriyor. 
     
     Bankalara hücum 
     İngiliz birliklerinin Irak kuvvetleriyle şiddetli çarpışmalarına sahne olan Basra’da artık silah sesleri susmuş, çatışma bitmiş. Basra’da güvenliğin sağlanmasının ardından halk sokaklara hücum etmiş. İnsanların genelde toplandıkları yerler bankalar. Savaş öncesi tasarruflarını yatırdıkları bankalar, şimdi terk edilmiş birer bina halini aldığından, Basralılar birikimlerinin akıbetini öğrenmek istiyor. İngiliz askerlerine göre bu bekleyiş boşuna. Çünkü çatışmalar başlamadan hemen önce yetkililer bankalardaki paraları Bağdat’a çoktan götürmüş. 
     Iraklıların ve özellikle çocukların, su isterken çatlayan dudaklarını göstermeleri iç burkuyor. Bombardıman, içme suyu şebekesini tamamen tahrip etmiş. Basra’nın diğer Arap kentlerine göre şansı, hemen nehrin kenarında kurulmuş olması. İnsanlar, Şattülarap’ın bulanık sularında çamaşır yıkıyor, erkekler bu sularda yıkanıyor. İçme suyu sorunuysa ciddi boyutlara varmış durumda. Basralılar, ya boruların başından sızan suların başında kuyruk oluyor ya da koalisyon güçlerinin dağıttığı suyu bekliyor. Basra’nın dış mahallelerindeyse, çözümü nehir sularını taşıyıp içmekte bulanlar var. 
     
     Geceler zor 
     Basra’daki gazetecilerin en büyük problemiyse, geceyi geçirecek güvenli bir yer bulabilmek. Güneş, yıkılmış Irak’ın üzerinde batmaya başlarken biz de kalacak bir yer aramaya başlıyoruz. Saddam’ın Basra’daki sarayı artık İngilizlerin üssü olmuş. Birkaç gün öncesinin en tehlikeli mek nı, bugün gazetecilerin sığınmaya çalıştığı bir barınak. Geceyi, Basra’da geçiriyoruz. Hedefimiz ise bir dönemin kapandığı başkent Bağdat. 
     
Nehirde banyo...      İngiliz birlikleri ile Irak ordusu arasında şiddetli çatışmaların yaşandığı Basra’da silahlar sustu... Çatışmaların bittiği kentte İngiliz askerleri güvenliği sağlamış vaziyette. Her köşe başını kontrol altında tutan İngiliz birliklerini, Iraklılar şaşkın bakışlar arasında takip ediyor... Kentte yaşamın normale dönmeye başlamasının ardından sokaklara dökülen halkın en büyük sorunu ise su... Susuzluk çilesiyle boğuşan Basra’nın imdadına Şattülarap Nehri yetişiyor... Kadınların çamaşırlarını yıkadığı nehirde, erkekler de banyo yapıyor... 
     
Basra, harabe olmuş      Basra’nın içlerine ilerledikçe, savaşın bir başka çirkin yüzü ortaya çıkıveriyor. İlk silah seslerinden hemen öncesine kadar hizmet veren oteller ve kamu binaları, halk tarafından yağmalanmış. Basra’nın palmiyelerle süslü Şattülarap Nehri kıyısındaki ünlü Sheraton Oteli de yağmadan nasibini almış, artık harabeden farkı yok. Harabeye dönmüş kentte mevduatlarının peşine düşen Basralılar, bankalara hücüm etti. Uzun kuyruklar oluşturan Iraklılar, ne yazık ki, paralarına kavuşamadı. Çünkü, paralar savaş başlar başlamaz Bağdat’a götürülmüştü... 
     


DÜNYA 


















</TEXT>
</DOC>
