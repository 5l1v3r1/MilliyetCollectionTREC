<DOC>
<DOCNO> 125474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur03.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arzum Onan, Meme Kanserine karşı podyumda... 
</HEADLINE>
<TEXT>

     ABD'de 1994 yılında başlayan ve dünyanın çeşitli ülkelerine yayılan Fashion Targets Breast Cancer FTBC ''Moda Meme Kanserine Karşı'' hareketinin Türkiye ayağı, Tophane-i Amire'de ünlü mankenlerin katılımıyla gerçekleştirilen defileyle başladı. 
     Hareketin ilk global sponsoru olan tekstil firması DuPont Lycra'nın öncülüğünde, meme kanserine karşı bilinç yaratmak amacıyla Türk moda dünyasını biraraya getirmeyi hedefleyen defilede, kampanyayı gönüllü olarak destekleyen ünlü top model Fernanda Tavares'in yanı sıra sinema oyuncusu Mehmet Aslantuğ ile evlendikten sonra podyumlara veda eden Arzum Onan da podyuma çıktı. 
     Organizasyonun ilk etkinliğini oluşturan ve Türkiye Meme Vakfı yararına gerçekleştirilen defilede Bahar Korçan ve Ümit Ünal'ın özel koleksiyonları sergilendi. Defilede ayrıca, Asuman Krause, Sinem Güven ve Sema Şimşek gibi pek çok tanınmış manken yer aldı. 
     Moda Meme Kanserine Karşı hareketi, 20 Aralık-20 Ocak tarihleri arasında tüketicilerin de dahil edileceği bir kampanyayla Türkiye'deki etkinliğine hız verecek. 
     DuPont Lycra, proje kapsamındaki etkinliklerden yaratacağı fonları, meme kanseri tanısında kullanılmak üzere Türkiye Meme Vakfı ile Türk Kanser Araştırma ve Savaş Kurumu'na aktaracak. 
     
     PROJE 

     FTBC, ilk lansmanını 1994 yılında Hillary Clinton ile Beyaz Saray'da bir resepsiyonla yaptı. 
     Bugün dünyanın önde gelen meme kanseriyle savaş organizasyonlarından olan ve 6 ülkede faaliyet gösteren FTBC, kampanyalarından elde ettiği kazançla klinik araştırmalar ve hasta desteğinden eğitim ve erken teşhise kadar çok geniş çapta meme kanseri projelerine finansal destek sağlıyor. 
     Logosu ünlü modacı Ralp Lauren tarafından tasarlanan FTBC projesi, meme kanseri ve erken teşhisin hayat kurtarıcı etkisi konusunda toplumda bilinç oluşturma ve meme kanseri hastalarına destek vermede topluma öncü olmayı amaçlıyor. 
     FTBC hareketini dünya çapında Naomi Campbell, Cindy Crawford, Helena Christensen, Linda Evangelista, İman, Eva Herzigova, Kate Moss, Fernanda Tavares gibi pek çok ünlü eski ve yeni manken gönüllü olarak destekliyor ve proje kapsamındaki etkinliklere katılıyor. 
     





</TEXT>
</DOC>
