<DOC>
<DOCNO> 121117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko08.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alarko, enerji sektöründe halka açılmayı düşünüyor... 
</HEADLINE>
<TEXT>

     Alarko Holding Genel Koordinatörü Ayhan Yavrucu, enerji sektöründe halka açılmayı düşündüklerini bildirdi. 
     Yavrucu, seçim sonrasında faiz ve dolardaki düşüş ile Borsa'daki yükselişin, siyasi istikrara kavuşma arzusunun karşılanmış olmasından kaynaklandığını ifade etti. 
     Hükümet tarafından öngörülen ekonomik programın hayata geçirilmesinin yeni yatırımları da beraberinde getireceğini dile getiren Yavrucu, bu yöndeki iyileşmelerin kısa zamanda değil uzun bir zaman periyodunda gerçekleşebileceğini kaydetti. 
     3 Kasım'ın ardından ekonomik verilerdeki iyileşmenin Türkiye'de ne kadar büyük bir siyasi istikrar açlığı olduğunu gösterdiğini belirten Yavrucu, ''Yoksa, çok müthiş bir performans gösterildi de büyüme parametreleri birkaç günde büyük sıçramalar kaydetti değil. Bugüne kadar yaşadığımız sıkıntılar, Türkiye'de en büyük eksikliğin siyasi istikrarsızlık ve güven olduğunu gösteriyor'' diye konuştu. 
     Mali miladın kaldırılmasını, kriz döneminde yurtdışına çıkan paraların Türkiye'ye dönmesi açısından olumlu bir adım olarak nitelendiren Yavrucu, şöyle devam etti 
     ''Ancak yurtdışına giden paraların da kısa sürede, hemen geleceğini düşünmemek gerekir. Bu bir hazım meselesidir. Paralar, uygun ortamın yaratılması ve ekonomide yatırımcının güvenli bir şekilde yatırım yapacağı istikrara kavuşmasıyla peyderpey ekonomi içine girecektir. İnsan tabii ki dün çıkardığım parayı hemen getireyim demez. Bu paralar oralarda herhalde boş yere durmuyordur. Bugünkü sorun, açık ekonominin kayıt altına alınmasından çok ekonomiye kaynak girmesini temin etmektir. İkinci aşama da, bunları kayıt altına alıp gerekli vergileri almaktır.'' 
     
     ''YABANCI ORTAKLIKLARA GİRME PLANIMIZ DESTEK BULACAK'' 
     Kriz döneminde her şirket gibi kendilerinin de bazı planlarını ertelediklerini bildiren Alarko Holding Genel Koordinatörü Yavrucu, ''Enerji sektöründe halka açılmayı düşünüyoruz. Borsa, geçen yıl siyasi istikrarsızlık ve ekonomik problemler nedeniyle çok büyük kan kaybına uğradı. O ortamda halka açamadık. Bir yabancıyla ortak olduk. Şu andaki ortam halka açılma imkanı sağlıyor'' diye konuştu. 
     Ayhan Yavrucu, şartların ekonomideki olumlu atmosferi daha da pekiştirmesi halinde yeni yatırımlara gireceklerini belirterek, ''Bu yabancılar için de geçerli. Bizim özellikle turizmde yabancı ortaklıklara girme planlarımız vardı. Şimdi bu planlarımızın daha da destek bulacağına inanıyorum'' dedi. 
     Alarko Holding olarak yeni dönemde kazandıklarını yatırıma dönüştürmeye devam edeceklerini belirten Yavrucu, Türk Cumhuriyetleri ağırlıklı projelerin de süreceğini bildirdi. 
     AKP Genel Başkanı Recep Tayyip Erdoğan'ın açıkladığı ''Acil Eylem Planı''nda yer alan 15 bin kilometrelik duble yol yapımı projesine de değinen Yavrucu, ''Bu proje iyi iş imkanı yaratacak. Bundan bize de herhalde 1.500 kilometresi düşer'' dedi. 
     Yavrucu, hızlanacak altyapı yatırımlarının inşaat sektörüne canlılık getireceğini, kriz nedeniyle eldeki konut stokunun ancak bir yıl içinde eriyebileceğini kaydetti. 
     Ayhan Yavrucu, yeni inşaat yapımı için 2004 yılında tam bir canlılık beklediklerini, Alarko Holding olarak buna göre hazırlık yaptıklarını söyledi. 
     





</TEXT>
</DOC>
