<DOC>
<DOCNO> 125945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur37.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı "Esas amaç Kıbrıs Türkünü bölmektir" 
</HEADLINE>
<TEXT>

     KKTC Başbakanı Derviş Eroğlu, çalışma ziyaretinde bulunmak üzere Ankara'ya geldi. 
     Eroğlu'nu, Esenboğa Havalimanı'nda KKTC Dışişleri ve Savunma Bakanı Tahsin Ertuğruloğlu ile Maliye Bakanı Mehmet Bayram karşıladı. 
     Eroğlu, gazetecilere yaptığı açıklamada, amacının, yeni hükümet ve devlet yetkilileriyle görüşmek, özellikle hükümetle hem ekonomik konuları, hem de son gelişmeleri, Kophenag zirvesinden sonra önlerindeki programı değerlendirmek olduğunu söyledi. 
     Ankara'da yeni bir hükümet bulunduğuna işaret eden Eroğlu, AK Parti Genel Başkanı Recep Tayyip Erdoğan'ın KKTC'ye yaptığı kısa ziyareti hatırlattı ve o günlerde belli konuları konuştuklarını, ancak şimdi Kophenag zirvesinden sonra görüşülecek konuları olduğunu söyledi. Eroğlu, Başbakan Abdullah Gül ve KKTC Cumhurbaşkanı Rauf Denktaş ile de görüşeceğini belirtti. 
     Eroğlu, ''Önceden hazırlanmış bir ekonomik paket var mı'' sorusuna ''Hayır'' karşılığını verdi ve yeni hükümetle ekonomiye yön verici tedbirleri birlikte almak istediklerini söyledi. Eroğlu, ziyaretinin amacının yeni hükümetle görüşmek ve Kıbrıs konusunda istişarede bulunmak olduğunu vurguladı. 
     Bir başka soruyu yanıtlarken, yeni hükümetle Kıbrıs konusunda ters düşececeklerine inanmadığını söyleyen Eroğlu, ''Kıbrıs politikasında ve Kıbrıs'a bakış açılarında bizden farklı bir tutum görmüş değilim. Sandıktan yeni çıkmış bir parti olarak elbette AB'ye ağırlık vermişlerdir. Birlikte uyum içerisinde müşterek politikamızı devam ettireceğiz'' diye konuştu. 
     





</TEXT>
</DOC>
