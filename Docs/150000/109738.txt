<DOC>
<DOCNO> 109738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sonspo13.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat Stadı yola kavuşacak... 
</HEADLINE>
<TEXT>

     Spordan Sorumlu Devlet Bakanı Erdoğan Toprak ile Bayındırlık ve İskan Bakanı Abdülkadir Akcan, Atatürk Olimpiyat Stadı'nın ulaşım sorununun çözümü için İstanbul'da protokol imzaladı. 
     Ataköy Olimpiyatevi'nde gerçekleştirilen protokol imza töreninden sonra açıklama yapan Devlet Bakanı Erdoğan Toprak, bakan Akcan ile Olimpiyat Stadı'nın ulaşım sorununun giderilmesi için fikir alış verişinde bulunduklarını belirterek, ''Sayın bakanla Olimpiyat Stadı'nın ulaşım eksikliğini iki kurum olarak nasıl çözebileceğimizi konuştuk. Bu konuda kendilerine gerekli desteği vereceğimizi söyledik'' dedi. 
     ''Bakanımıza teşekkür ediyorum'' diyen Erdoğan Toprak, ''Burada uzlaşma kültürünün örneğini verdi. Yan yolları kendi imkanları ile yapacaklar. Üst geçit konusunda bizlerin de katkısıyla çözüm yoluna gidilir'' diye konuştu. 
     Erdoğan Toprak, hiçbir kurumla sürtüşmeye girmeden Türk sporundaki sorunların çözümü yoluna gittiklerini belirterek, ''Bugün yol problemi çözüldü. Belediye ile ilgili sorunları da çözeceğiz'' dedi. 
     
     AKCAN ''YAN YOLLARLA ULAŞIM SAĞLAYACAĞIZ'' 
     Bayındırlık ve İskan Bakanı Abdükkadir Akcan da Mahmutbey gişelerinden, gişelerle muhatap olmadan yan yollarla Atatürk Olimpiyat Stadı'na ulaşım sağlayacaklarını söyledi. 
     Galatasaray'ın Olympiakos ile yaptığı maçta yaşanan sorunları herkesin gördüğünü anlatan Akcan, şöyle konuştu 
     ''Ben bu stadı bir okyanusa benzetiyorum. Okyanusu geçip bir kaşık suda boğulduk. Bu kadar güzel bir eserin böyle sorunları olmaması gerekir. Bu sıkıntının ortadan kalkması için 4 defa yerinde inceleme yaptık. Konuyu teknik olarak ele aldığımızda kısa, orta ve uzun vadede çözümlenmesi gereken sorunlar ortaya çıkıyor. Problemleri, Türkiye Milli Olimpiyat Komitesi TMOK ve Hazırlık Düzenleme Kurulu'nun Olimpiyat Köyü'nün sorunları ile ilgili, İstanbul'un şehir içi ulaşımından sorumlu kurumların üstesinden gelmesi gereken ve İstanbul'un karayolları geçişinden sorumlu olan Bayındırlık ve İskan Bakanlığı'na bağlı Karayolları Genel Müdürlüğü'nün çözmesi gerekenler olarak üç kısımda toplayabiliriz. Bugün burada imzaladığımız protokole göre, TEM Otoyolu'nun Mahmutbey gişelerine muhatap olmadan sağdan yan yola düzenlemeler yapacağız. 2002 yılı yedek ödeneklerinden temin edebilirsek üst geçit köprüsünün yapımını bir an önce sağlayacağız. Eğer sağlayamazsak, Karayolları'nın 2003 bütçesine koyarak süratle bu köprü bağlantısını yapacağız. Böylece TEM Otoyolu'ndaki sıkıntının yüzde 50'si ortadan kalkmış olacak.'' Akcan, stada herkesin kendi otomobiliyle gelmesi durumunda park sorununun yaşanacağını, bunu da Olimpiyat Köyü'ne gelmeden bir park alanı oluşturup, oradan toplu taşıma yaparak halletmeye çalışacaklarını kaydetti. 10 gün içinde Mahmutbey gişeleri civarında faaliyete başlayacaklarını ifade eden Akcan, ''Ben her zaman sorunların çözümü açısından emirlerindeyim. Emrimdeki bürokratlara ve teknokratlara da protokolün gereğinin yapılması için emir verdim'' dedi. 
     Daha sonra proje ile ilgili harita üzerinde basın mensuplarına bilgi veren Akcan, yan yollarda hem geliş, hem de gidişin olduğunu belirterek, statta yapılacak faaliyetlerden 3-4 saat önce gidişi kapatıp, gelişi açık tutacaklarını anlattı. 
     
     GİŞELERİN ŞEHİR DIŞINA ÇIKARILMASI 
     Abdülkadir Akcan, İstanbul'daki gişelerde yaşanan sorunlarla ilgili sorular yöneltilmesi üzerine de şöyle konuştu 
     ''İstanbul'daki gişelerin İstanbullulara ızdırap vermesini durdurmak için çalışıyoruz. Hem İstanbul'da hem de Türkiye'de gişelerin şehir dışlarına çıkarılmasının sözünü veriyorum. Çalışmalarımız devam ediyor. Ama bunun için 270 trilyon lira para gerekli. Bu da 2002 yılı Karayolları Genel Müdürlüğü'nün toplam bütçesinin 4'te 1'ini oluşturuyor. Dolayısıyla bu projede ekonomik istikrar programının uygulandığı bir dönemde sıkıntı yaşıyoruz. Ama gerçekleştirmek için elimizden geleni yapacağız.'' 
     





</TEXT>
</DOC>
