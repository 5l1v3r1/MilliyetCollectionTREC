<DOC>
<DOCNO> 140589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sonspo12.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
La Gazzetta dello Sport Hasan Şaş, İnter'e geliyor 
</HEADLINE>
<TEXT>

     İtalya'nın ünlü spor gazetesi La Gazzetta dello Sport, ''Gün geçtikçe sıcaklığı artan İnter kulübü ile Hasan Şaş arasında görüşmelerde son aşamaya gelindiğini'' iddia etti. 
     Gazetenin bugün verdiği haberde, Galatasaray ile sezon sonunda sözleşmesi sona erecek olan Hasan Şaş'ın Menajeri Hakan Azman aracılığıyla İnterli yöneticiler ile görüşmeye devam ettiği belirtildi. 
     Haberde, şu andaki tek sorunun Hasan Şaş'ın istediği ücret olduğu, menajer Hakan Azman ve İnterli yöneticiler arasında gerçekleşen son görüşmede bundan dolayı sonuca varılmadığı öne sürüldü. 
     La Gazzetta dello Sport'ta ''Türk futbolcu ilk 2.5 milyon dolar istedi. Daha sonra bunu 2 milyon 250 bin dolara düşürdü. Şimdilik İnter 1.5 milyon dolarda kalıyor. Yani, fark oldukça büyük. Bu yüzden Azman ile İnterli yöneticiler arasındaki son görüşme bir belirsizlik getirdi. Ama halen taraflar arasında olumluluk sürüyor. Normal olarakta, bu yeni transfer pazarında, Massimo Moratti'nin kulübünün yeni politikasıyla bir uyum bulunması gerekiyor'' diye yazıldı. 
     Bu arada, 26 yaşındaki Türk futbolcunun Türkiye'deki durumun oldukça zor olduğunu hatırlatan gazete, Hasan Şaş'ın yarınki programında bulunan basın toplantısında, herşeyi anlatmak istediğini belirtti. 
     





</TEXT>
</DOC>
