<DOC>
<DOCNO> 122541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur31.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz "Türkiye-ABD işbirliği barışçı çözüm için anahtar" 
</HEADLINE>
<TEXT>

     ABD Savunma Bakan Yardımcısı Paul Wolfowitz, ''Türkiye-ABD işbirliğinin, Irak konusunda barışçıl bir çözüm için anahtar rol oynayacağını'' söyledi. 
     Başbakan Abdullah Gül tarafından, ABD Dışişleri Bakan Yardımcısı Marc Grossman ile birlikte kabul edilen Wolfowitz, 1 saat süren görüşmeden sonra yaptığı açıklamada, aralarında Irak'ın da bulunduğu birçok konuyu ele aldıklarını belirtti. 
     ''Görüşmede Irak sorununa barışçıl çözüm bulunması gündeme geldi'' diyen Wolfowitz, öncelikli olarak Irak Devlet Başkanı Saddam Hüseyin'in ülkesini kitle imha silahlarından arındırılması konusunda ikna edilmesi gerektiğini söyledi. Wolfowitz, ''Türkiye-ABD işbirliği, Irak konusunda barışçıl bir çözüm için anahtar rolü oynayacaktır'' dedi. 
     Wolfowitz, görüşmede Amerikan birliklerinin Türkiye'ye konuşlandırılması konusunun gündeme gelip gelmediğine ilişkin soru üzerine, BM Güvenlik Konseyi'nin kabul ettiği 1441 sayılı kararla yeni bir dönemin başladığına işaret etti ve görüşmede Irak Devlet Başkanı Saddam Hüseyin'in bu karara uyma yönünde ikna edilmesi konusuna ağırlık verdiklerini kaydetti. 
     Irak'ın kitle imha silahlarından mutlaka arındırılması gerektiğini vurgulayan Wolfowitz, ''Oyun oynamıyoruz. Başkan Bush da gerekirse güç kullanılabileceğini belirtmişti. Türkiye-ABD işbirliği son derece önemli'' diye konuştu. 
     





</TEXT>
</DOC>
