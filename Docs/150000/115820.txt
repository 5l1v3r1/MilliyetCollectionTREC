<DOC>
<DOCNO> 115820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sontur13.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız cep telefonu çalınca saklandığı gardıropta yakalandı 
</HEADLINE>
<TEXT>

     Alanya'da İsveçli bir kadına ait eve girerek hırsızlık yapan kişi, polislerin o anda eve gelmesi üzerine gardıroba girerek saklanmaya çalıştı. Ancak, çalan cep telefonu hırsızı ele verdi. 
     Ahmet Okur adlı hırsız, önceki gece Çarşı Mahallesi, Kaleyamacı mevkiindeki, İsveçli Sinova Klein adlı kadının tek başına yaşadığı eve, açık unutulan balkon kapısından girdi. 
     Bir kişinin duvardan tırmanarak eve girdiğini gören komşular durumu polise bildirdi. İhbar edildiğini bilmeden, rahatlıkla evi dolaşmaya devam eden hırsız, önce Sinova Klein'in yatak odasına girerek komidinin üzerinde bulunan cep telefonunu aldı. Komşuların ihbarı üzerine polis, İsveçli kadının evine gelerek açık balkon penceresinden içeri girdi. Bu sırada, hırsız polisin eve girdiğini farkederek, yatak odasındaki gardroba saklandı. 
     Olanlardan habersiz, polisin uyarısıyla uyanan İsveçli kadın, evinde hırsız görmediğini söyledi. Polisler, İsveçli kadının bu ifadesi üzerine tam evden çıkmaya hazırlanırken, hırsızın, komidinin üzerinden aldığı ve kapatmayı unuttuğu, İsveçli kadına ait cep telefonu çalmaya başladı. Hırsız, çalan cep telefonu nedeniyle saklandığı gardıropta, polis tarafından yakalandı. 
     İsveçli kadını, hırsız gardıroptayken arayan kişinin de İsveçli Klein'in erkek arkadaşı İsmail Yıldız olduğu belirtildi. 
     Polis tarafından suçüstü yakalanarak gözaltına alınan Ahmet Okur, karakolda ve adliyede verdiği ifadelerde, günlerdir işsiz olduğunu, bu nedenle hırsızlık yaptığını söyledi, Ancak, aynı suçtan 5 ayrı sabıkası bulunduğu da tespit edilen Ahmet Okur, tutuklanarak Alanya Kapalı Cezaevi'ne konuldu. 
     





</TEXT>
</DOC>
