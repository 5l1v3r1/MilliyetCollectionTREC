<DOC>
<DOCNO> 138623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/dunya/dun03.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi cellatın iş izlenimleri 
</HEADLINE>
<TEXT>
Kadınlar ölürken daha cesur 
     NEVSAL ELEVLİ Londra 

     Bugüne kadar 300 kişinin kafasını kesen Suudi Arabistanlı bir cellat, İngiliz "Mail on Sunday" gazetesine tüyler ürpertici mesleki geçmişini anlatırken, kadınların idam anında erkeklerden çok daha cesur olduğunu söyledi. 
     Ülkesinin en kıdemli cellatlarından biri olan 43 yaşındaki Ahmet Rezkallah’ı Basra Körfezi kıyısında bulunan liman kenti El Kobar’daki evinde ziyaret eden gazete, Suudi cellatlar arasında ilk kez mesleğine ilişkin konuşan kişi olan Rezkallah’ın evinin duvarlarında, infazlarda kullanılan çeşitli boy ve şekillerde kılıçlar asılı olduğunu yazdı. 
     Kafasını uçurduğu 300 kişiden 70’inin kadın olduğunu söyleyen ve yaptığı işten vicdan azabı duymadığını belirten cellat, "İnsanlar kadınların daha zayıf ve yumuşak olduğunu düşünürler. Ama bu yanlış. Onların sinirleri demir gibi. Kadınlar erkeklerden daha kuvvetli... Bazen tam kafasını keseceğimiz sırada suçlunun ailesi cezanın affedilmesini isteyebiliyor. Birçok kez böyle oldu. Böyle anlarda erkeklerin çoğu ya kalp krizi geçiriyor ya da felç oluyor. Ama kadınlar bu anda bile çok kuvvetliler ve affedilmelerini de sakin karşılıyorlar" dedi. Mesleğine 20 yaşında başlayan Rezkallah, infazda en önemli şeyin, kılıcın keskinliği ve fiziksel güç olduğunu söyledi. 
     



 DÜNYA 












</TEXT>
</DOC>
