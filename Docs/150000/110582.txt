<DOC>
<DOCNO> 110582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo04.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde ümitler tükenmiş değil 
</HEADLINE>
<TEXT>

     UEFA Kupası 1. tur rövanşında deplasmanda İspanya'nın Alaves takımı ile karşılaşacak Ankaragücü'nde, yönetim, teknik heyet ve futbolcular 2. tur ümidini kaybetmedi. 
     Teknik Direktör Mihai Stoichita yönetiminde, hazırlıklarını günde tek antrenmanla sürdüren sarı-lacivertlilerde, Faruk Namdar dışında sakat futbolcunun bulunmaması, Rumen Carabas'ın da Alaves maçına hazır hale gelmesi, teknik heyeti sevindirdi. 
     İspanya deplasmanına ümitli gideceklerini ifade eden Stoichita, ''İlk maça göre, sahaya daha güçlü bir kadro ile çıkacağız'' dedi. 
     Hedeflerinin kesinlikle galibiyet olduğunu vurgulayan Rumen teknik adam, ''Futbolcularım bu maçı kaybetseler bile, kimse onlara Neden kaybettiniz diye hesap sormayacak. Bu nedenle, gerilimden uzak, rahat bir oyun ortaya koyacaklarını tahmin ediyorum. Kalan şansımızı sonuna kadar değerlendirmek istiyoruz'' diye konuştu. 
     
     BAŞKAN AYDIN ''ŞANSLAR EŞİT'' 
     Ankaragücü Kulübü Başkanı Cemal Aydın da İspanya'ya tur için gittiklerini ifade ederek, ''En az Alaves kadar tur şansımız var'' dedi. 
     Camia olarak turun geçileceğine inandıklarını belirten Aydın, ''Rakibimizin gücü belli. İlk maçta da büyük bir avantaj yakaladılar. Amacımız, Alaves'i İspanya'da 2 farklı yenerek turu geçmektir. Oyuncularıma fazlasıyla güveniyorum. Motive oldukları her maçı kazanan futbolcularımın, İspanya'da da zoru başaracaklarına inancım tamdır'' diye konuştu. 
     
     KAPTAN TAKIMINA GÜVENİYOR 
     Sarı-lacivertlilerin kaptanı Hakan Kutlu da avantajın rakipte olmasına karşın zoru başaracaklarını savunarak, ''İkinci tura Ankaragücü çıkacak'' iddiasında bulundu. 
     Alaves maçı için kampa giren sarı-lacivertliler, yarın sabah özel uçakla İspanya'ya gidecek. Başkent ekibi, yarın akşam, Vitoria kentinde, perşembe günü maçın oynanacağı Mendizorroza Stadı'nda yapacağı antrenmanla hazırlıklarını tamamlayacak. 
     





</TEXT>
</DOC>
