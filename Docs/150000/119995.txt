<DOC>
<DOCNO> 119995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo07.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'daki farklı Gençlerbirliği yenilgisi... 
</HEADLINE>
<TEXT>

     Adanaspor takım kaptanı Atilla Küçüktaka, geçen hafta Gençlerbirliği karşısında aldıkları 7-2'lik yenilginin sorumlusunun kendileri olduğunu belirtti. 
     Küçüktaka, yazılı açıklamasında, son yılların en istikrarlı takımına sahip olduklarını belirterek, bu oluşumda Teknik Direktör Bahri Kaya'nın büyük emeklerinin bulunduğunu ifade etti. 
     Atilla Küçüktaka, şunları kaydetti 
     ''Teknik direktörümüze olan saygımız ve inancımız tamdır. Hocamız, Gençlerbirliği maçı sonrasında tüm sorumluluğu üzerine almıştır. Ancak, ben buna katılmıyorum. Çünkü bu maçta biz oyuncular, hem inanılmaz hatalar yaptık, hem de her zamanki mücadeleci, savaşçı, disiplinli yapımızdan çok uzaklardaydık. Buna asla hakkımız yoktu ve bize hiç yakışmadı. Bu maç bizlere unutamayacağımız dersler verecektir. Böyle bir yenilginin sözle özrü olmaz. Biz özrümüzü sahada dileyeceğiz.'' Küçüktaka, hafta sonunda deplasmanda yapacakları Beşiktaş maçıyla herkesin beğenisini alan Adanaspor'u yine izlettirmeye devam edeceklerini savunarak, ''Önümüzde, geçmişte oynadıklarımızdan çok daha zorlu maçlar bizi bekliyor. Zor günleri yaşamış ve kenetlenerek atlatmış bir ekibiz. Bu dönemi de aşacağız. Bunda hiç kimsenin endişesi olmasın'' dedi. 
     





</TEXT>
</DOC>
