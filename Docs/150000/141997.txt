<DOC>
<DOCNO> 141997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun24.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım terör örgütü duruşmasında gizli tanık komedisi 
</HEADLINE>
<TEXT>

     Yunanistan'da 3 Mart'ta başlayan 17 Kasım terör örgütü davasının bugünkü duruşmasında, ''Kimliği gizlenen tanık'' komedisi yaşandı. 
     Atina 3 Yargıçlı Ağır Ceza Mahkemesi Başkanı Mihalis Margaritis, yaptığı yoklamada, 1997'deki Yunan armatör Kostis Peratikos suikastının, güvenlik gerekçeleriyle ''Kimliği gizlenen'' ve A1 ile B1 olarak adlandırılan tanıklarının kimliklerini ortaya çıkardı. 
     Margaritis'in, A1 ile B2'nin duruşma salonunda olup olmadıkları şeklindeki sorusuna, tanıkların ''Buradayım'' yanıtını vererek, kimliklerini deşifre etmeleri, Yunan televizyonlarında da birinci haber oldu. 
     Bu arada, Yunan basını, Mahkeme'nin 17 Kasım terör örgütünce işlenmiş cinayetlerin siyasi cinayet niteliği taşıyıp taşımadığına ilişkin kararını, bugün veya yarın açıklamasının beklendiğini yazdı. 
     Terör örgütünün 18'i tutuklu 19 üyesi, Türkiye'nin Atina Büyükelçiliği Basın Ataşesi Çetin Görgü ve Büyükelçilik Müsteşarı Haluk Sipahioğlu'nun şehit edilmeleri dahil 23 cinayet, çok sayıda silahlı ve bombalı saldırıyla soygundan yargılanıyor. 
     





</TEXT>
</DOC>
