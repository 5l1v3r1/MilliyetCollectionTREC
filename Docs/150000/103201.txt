<DOC>
<DOCNO> 103201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur03.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Üsküdar'da polise direnen 16 tinerci gözaltında... 
</HEADLINE>
<TEXT>

     Üsküdar'da 3 gün önce bir otomobili çalan 4 tinerci ile sığındıkları binada polise direnen 16 arkadaşı gözaltına alındı. 
     Üsküdar'da yol kontrolü yapan polis, 3 gün önce Örnek Mahallesi'nden çalınan 34 ZD 5575 plakalı otomobili fark ederek durdurmaya çalıştı. Otomobilde bulunan 4 kişi ise polisin ''dur'' ihtarına uymayarak kaçmaya başladı. 
     Çalıntı otomobili takibe alan polis, araçta bulunan 4 kişiyi 35. Cadde Bingöl Sokak'ta sıkıştırdı. Bunun üzerine araçtan inen 4 kişi, boş olan ve içinde tinerci arkadaşlarının yaşadığı 2 katlı bir eve girdi. 
     Diğer arkadaşlarıyla birlikte kapıları kapatan tinerciler, polisin tüm uyarılarına rağmen teslim olmayarak, kama ve bıçaklarla direnişe geçti. 
     Bunun üzerine olay yerine, çevik kuvvet, itfaiye ekipleri, 1 avukat ve 1 psikolog çağırıldı. 
     Yaklaşık 3 saat süren çabalar sonucu ikna edilen 20 tinerci, gözaltına alınarak Örnektepe Polis Karakolu'na götürüldü. 
     





</TEXT>
</DOC>
