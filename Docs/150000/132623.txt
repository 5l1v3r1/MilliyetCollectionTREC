<DOC>
<DOCNO> 132623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun18.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Davos'u protesto mitingine 100 bin kişinin katılması bekleniyor 
</HEADLINE>
<TEXT>

     Davos'taki ''Dünya Ekonomik Forumu''nu protesto amacıyla Brezilya'da düzenlenen 3. Dünya Sosyal Forumu'na, 100 bin kişinin katılması bekleniyor. 
     Brezilya'nın Porto Alegre kentinde bugün başlayıp 6 gün sürecek forum, İsviçre'nin lüks tatil beldesi Davos'taki toplantıyla eş zamanlı düzenleniyor. 
     Brezilya Devlet Başkanlığı görevine yeni seçilen eski sendikacı Luiz Inacio Lula da Silva, forumda konuşan ilk hükümet başkanı olacak. Lula da Silva, Davos karşıtı Sosyal Forum'da yarın konuşma yaptıktan sonra, ''Dünya Ekonomik Forumu''na katılmak üzere Davos'a uçacak. 
     Brezilya basınında yer alan haberlere göre, Venezüella Devlet Başkanı Hugo Chavez de Pazar günü foruma katılacak. 
     Foruma katılacaklar arasında film oyuncusu Danny Glover, dilbilimci Noam Chomsky ve Ernesto Che Guevara'nın kızı Aleida Guevara da bulunuyor. 
     Dünyanın çeşitli ülkelerinden Brezilya'ya akan katılımcılar, 6 gün Porto Alegre Katolik Üniversitesi ve bir stadyumda düzenlenecek yüzlerce panel, seminer ve tartışmalara katılacak ya da izleyecek. 
     





</TEXT>
</DOC>
