<DOC>
<DOCNO> 142694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/soneko33.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre Bakanı Tüzmen Benim için ve ülkemiz için hayırlı olsun... 
</HEADLINE>
<TEXT>

     Devlet Bakanlığı görevinden Çevre Bakanlığı'na getirilen Kürşad Tüzmen, kabinedeki görev değişikliğini ''Başbakan'ın takdiri'' olarak nitelendirirken, ''hem benim için, ülkemiz için hayırlı olsun'' dedi. 
     TBMM Plan ve Bütçe Komisyonu'nda Gümrük ve Dış Ticaret Müsteşarlıkları ile Diyanet İşleri Başkanlığı'nın 2003 yılı bütçe görüşmeleri sürerken, kabine değişikliğini basın mensuplarından öğrenen Tüzmen, çıkışta soruları yanıtladı. 
     Tüzmen, ''Başbakan'ın takdiridir, hem benim için hem ülkemiz için hayırlı olsun. Bizler verilen görevi en iyi, en doğru yapmaya çalışırız. Bütün görevler, bütün makamlar bizim için hizmetin verileceği yerlerdir'' dedi. 
     Çevre Bakanı Tüzmen, ''bu kadar aktifken, görev değişikliği sizin için sürpriz oldu mu'' şeklindeki soruyu yanıtlarken, ''hayır, her şeye saygı duymak lazım. Şu anda üstümüze düşen işin en güzel şekilde yapılması. Bizim yapmaya çalışacağımız bu olacak. Biz her yerde, verilen her görevi, en iyi şekilde yapmaya çalışırız'' şeklinde konuştu. 
     
     BAKANLIKLARIN BİRLEŞTİRİLMESİ 
     Bakan Tüzmen, Başbakan Tayyip Erdoğan'ın Kültür ile Turizm, Orman ile Çevre bakanlıklarının birleştirileceği yolundaki açıklamasının hatırlatılması üzerine, ''ileriye dönük bir düzenlemedir. Onu bir görüşeceğiz. Şu anda ne yorum yapsam yanlış olur'' dedi. 
     Yapılan her şeyi güzel olarak niteleyen Tüzmen, ''Başbakan'ın takdiridir, takdire saygı duymak lazım. Biz görev adamıyız, verilen her görevi yaparız'' ifadesini kullandı. 
     
     DEVLET BAKANI AYDIN 
     Devlet Bakanı Mehmet Aydın da, komisyondan çıkarken, basın mensuplarının sorusu üzerine, kabinedeki değişikleri Başbakan'ın takdiri olarak değerlendirdi. 
     Listeye henüz görmediğini belirten Bakan Aydın, Devlet Bakanı ve Başbakan Yardımcısı Ertuğrul Yalçınbayır'ın kabine dışında kaldığının hatırlatılması üzerine, ''konuyla ilgili yorum yapmam doğru olmaz'' dedi. 
     





</TEXT>
</DOC>
