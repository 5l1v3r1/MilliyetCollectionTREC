<DOC>
<DOCNO> 123369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur07.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da kar yaşamı zorlaştırdı... 
</HEADLINE>
<TEXT>

     Kırklareli, Edirne ve Konya'da kar yağışı yaşamı olumsuz etkiliyor. 
     Kırklareli'nin Demirköy İlçesi merkezinde kar kalındığı 3 santimetreyi bulurken, Mahya Tepe'de 20 santimetreye ulaştı. Kar yağışının devam ettiği ilçede, kapalı köy yolu bulunmazken, araçların zincirsiz yola çıkmalarına izin verilmiyor. 
     Enerji nakil hatlarında meydana gelen arıza nedeniyle Kofçaz İlçesi'ne 10 saatten bu yana elektrik verilemezken, yollarda, karın yol açtığı buzlanma nedeniyle, araç sürücüleri kontrollü ve yavaş gitmeleri konusunda uyarılıyor. 
     Kırklareli'nin Dereköy Sınır Kapısı'nda dün akşamdan bu yana kar yağışı aralıksız devam ererken, zaman zaman elektrik kesintileri yaşanıyor. 
     Kırklareli Meteoroloji Müdürlüğü'nden alınan bilgiye göre, sıcaklık en yüksek 3, en düşük de sıfır derece bekleniyor. 
     Tekirdağ liman yetkililerinden alınan bilgiye göre, rüzgar nedeniyle limanda doldurma ve boşaltma yapılamazken, balıkçılar da rüzgar nedeniyle denize açılamadı. 
     
     EDİRNE 

     Edirne'nin Keşan, İpsala, Meriç ve Uzunköprü ilçelerinde kar yağışı aralıklı olarak devam ediyor. 
     Keşan İlçesi'ndeki Koru Dağı'nda yollarda meydana gelen buzlanma ve araçların yoldan çıkması nedeniyle ulaşım zaman zaman aksıyor. Bölgede polis ve jandarma ekipleri yollarda kalan araçları kurtarma çalışmaları yaparken, karayollarından yollara tuz atmaları istendi. 
     
     KONYA 

     Konya'nın Seydişehir İlçesi'ndeki kar yağışı nedeniyle Seydişehir-Antalya karayolunda sürücüler, daha dikkatli olması konusunda uyarılıyor. 
     Karayolları ve Bölge Trafik yetkilileri, Seydişehir-Antalya karayolunun özellikle bin 825 metre yükseklikteki Alacabel mevkiinde kar kalınlığının 10 santimetreyi geçtiğini söylediler. 
     Yetkililer, bölgedeki ekiplerin yol temizleme çalışmalarına başladığını belirterek, ''Ulaşım gittikçe zorlaşıyor. Sürücülere yağış konusunda gerekli uyarıları yapıyoruz. Antalya'ya gidecek vatandaşların zor durumda kalmamaları için araçlarında çekme halatı, takoz ve zincir bulundurması gerekir'' dediler. 

     
</TEXT>
</DOC>
