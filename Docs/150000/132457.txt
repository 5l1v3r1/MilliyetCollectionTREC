<DOC>
<DOCNO> 132457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo19.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe taraftarları, Revivo formalarını değiştiriyor... 
</HEADLINE>
<TEXT>

     Fenerbahçeli taraftarlar, ezeli rakipleri Galatasaray'a transfer olan Haim Revivo'nun 10 numaralı formasını değiştirmeye başladı. 
     Sarı-lacivertli kulübün başlattığı kampanya doğrultusunda Fenerium mağazalarına giden taraftarlar, ellerinde bulunan İsrailli futbolcuya ait orjinal Fenerbahçe formalarını iade edip, yüzde 50 indirimden faydalanarak sarı-lacivertli renklerdeki diğer taraftar ürünlerinden satın almaya başladılar. 
     Revivo formalarını iade eden taraftarların, Ortega'ya ait olan 23 numaralı formaya daha çok ilgi gösterdikleri belirtildi. 
     Fenerbahçe Şükrü Saracoğlu Stadı'nın altında bulunan Fenerium mağazasında iade edilen formalar bir sepet içerisinde toplanırken, mağaza yetkilileri bugün başlayan kampanyaya taraftarların ilgisinin yoğun olduğunu söylediler. 
     Bu arada, formaları değiştiren taraftarların, ezeli rakipleri Galatasaray'a transferinden dolayı Revivo'ya tepkili oldukları gözlendi. 

     
</TEXT>
</DOC>
