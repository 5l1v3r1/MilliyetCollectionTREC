<DOC>
<DOCNO> 134988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sondun05.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam "İngiltere ABD'ye saldırmamasını tavsiye etsin" 
</HEADLINE>
<TEXT>

     - Irak Devlet Başkanı Saddam Hüseyin, İngiltere'nin müttefiki ABD'ye Irak'a saldırmamasını tavsiye etmesi gerektiğini söyledi. 
     Saddam Hüseyin, üst düzey askeri yetkililerle yaptığı toplantıdaki, Irak'ın ''İngiliz işgaline yaklaşık 70 yıl önceki direnişini'' hatırlattığı konuşmasında, ''İngilizler Amerikalılar'a samimi bir tavsiyede bulunmak istiyorsa, onlara askeri anlamda mesafelerin 1920'lerde olduğu gibi olmadığını söylesin'' dedi. 
     ''1918'de Irak'ı işgal eden İngilizler'e 1920'lerdeki Irak deneyimlerini Amerikalılar'la paylaşmasını'' tavsiye eden Saddam Hüseyin, ''Amerikalılar'ın gözünü açmak için böyle bir tavsiyede bulunursa insanlık İngiltere'ye minnettar kalacaktır'' dedi. 
     Saddam Hüseyin, ''Iraklılar o dönemde ülkelerini savundu ve İngiliz işgal ordularını Irak'ın bağımsızlık talebini kabul etmeye zorladı'' diye konuştu. 
     
     EL SAADİ 
     Bu arada, Saddam Hüseyin'in danışmanı General Emir El Saadi, ''ABD'nin Irak'a tek başına saldırmasının bir mafya davranışı olacağını'' söyledi. 
     El Saadi, ABD'nin BM Güvenlik Konseyi'ni Irak'ı silahsızlandırmak için ülkeye saldırılması konusunda ikna edebileceğine inanmadığını belirterek, ''Amerikalılar Konsey'i buna ikna ederse, benim için sürpriz olur. Bana göre Amerikalılar batağa saplandı ve tıpkı çarşamba günü Konsey'e Irak'ın kitle imha silahlarına sahip olduğuna dair kanıt sunacak olan Dışişleri Bakanı Colin Powell gibi batmaya devam edecek'' ifadesini kullandı. 
     General El Saadi, ''ABD dünyaya 'biz her şeyi yaparız, sevmediklerimizi katlederiz' demek istiyor. Bu mafyadır'' dedi ve Powell'ın Konsey'e sunacağı kanıtların uydudan çekilmiş bazı fotoğraflar ve Iraklı liderler arasında yapılmış telefon konuşmalarının kayıtları olmasını beklediklerini kaydederek, birçok Iraklının liderleri taklit edebileceğini söyledi. 
     El Saadi, iddiaları çürütmek için ellerinden geleni yapacaklarını belirterek, ''Bush diyalog başlatmayı seçerse, bir çözüm bulacağımıza eminim'' dedi. 
     





</TEXT>
</DOC>
