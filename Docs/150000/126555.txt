<DOC>
<DOCNO> 126555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sondun19.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz anne, çocuğunu bırakıp tek başına tatile çıktı 
</HEADLINE>
<TEXT>

     İngiltere'de, çocuğunun pasaportunu evde unutan anne, 11 yaşındaki çocuğunu tek başına eve gönderip, tatil için üç haftalığına Kanarya adalarına gitti. 
     Polis yaptığı açıklamada, 33 yaşındaki annenin, yanında pasaportu bulunmadığı için uçağa alınmayan 11 yaşındaki çocuğuna evin anahtarlarını verip ''evde derin dondurucuda bir sürü pizza bulunduğunu'' söyleyerek, tek başına taksiye bindirip eve geri yolladığını belirtti. 
     Polis, daha sonra annenin kocası ve küçük çocuğuyla birlikte Kanarya adaları'na uçtuğunu açıkladı. 
     Olayın, çocuğun tek başına taksiden indiğini gören komşularının polise haber vermesiyle ortaya çıktığı bildirildi. 
     Polisin çağrısı üzerine İngiltere'ye apar topar geri dönen annenin polis tarafından sorgulandığı ve daha sonra serbest bırakıldığı kaydedildi. 
     Çocuğun Noel boyunca bir koruyucu ailenin yanına verildiğini ifade eden polis, ''Ne olup bittiğini tam olarak anlayana kadar çocuk bu ailenin yanında kalacak. Çocuğun Noel'de annesini görebilmesi için bir organizasyon hazırlığındayız'' dedi. 
     





</TEXT>
</DOC>
