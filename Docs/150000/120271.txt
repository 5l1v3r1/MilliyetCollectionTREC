<DOC>
<DOCNO> 120271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur20.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilleri'nin oda sıkıntısı kura ile çözülecek... 
</HEADLINE>
<TEXT>

     22. Dönem Parlamentosu'nda yemin ederek göreve başlayan milletvekilleri, ''mekan'' sıkıntısı yaşıyor. 
     Henüz odası bulunmayan yaklaşık 70 milletvekili için Halkla İlişkiler Binası'nda yer aranıyor. 
     TBMM Başkanı Bülent Arınç, Meclis yetkilileri ile birlikte sabah saatlerinde Meclis içindeki birimleri gezdi. Halkla İlişkiler B Blok'ta bulunan Dış İlişkiler ve Eğitim müdürlükleri ile bazı komisyonların ana binada, geçen dönem AK Parti'nin kullandığı yere taşınması, bunlardan boşanan yerlere de milletvekillerinin taşınmasına karar verildi. 
     Halkla İlişkiler bölümünde odası olmayan ve geçen hafta yapılan kura çekimine katılmayan yaklaşık 70 milletvekili için Pazartesi günü ikinci kez kura çekilecek. Bakanlar için henüz oda tahsisi yapılmazken, boşalacak bir banko bakanlara tahsis edilecek. 
     Öte yandan, 22. Dönem Parlamentosu'ndaki iki özürlü milletvekili için Halkla İlişkiler bölümü yerine ana binada oda ayrıldı. Görme engelli Lokman Ayva ile Ortopedik engelli Gürsoy Erol'un durumları göz önünde bulundurularak, Başbakanlık makamının yanında bulunan iki oda, bu parlamenterlere tahsis edildi. Geçmiş dönemde Aydın Menderes'in kullandığı oda Gürsoy Erol'a verilirken, yanındaki oda da Ayva için düzenlendi. 
     





</TEXT>
</DOC>
