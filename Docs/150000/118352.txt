<DOC>
<DOCNO> 118352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/siyaset/siy02.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lojmanların satışından 130 milyon dolar gelir 
</HEADLINE>
<TEXT>

AKP, lojman satışından gelir elde etmeyi planlıyor ama vekiller polis koruması ve kira yardımı isterse maliyet daha da artacak 
     ANKARA Milliyet 

     TBMM’ye bağlı milletvekili lojmanlarının satışıyla elde edilecek gelirin 130 milyon dolara yaklaşık 211 trilyon lira ulaşabileceği kaydedildi. 
     Ankara Emlakçiler Odası Başkanı Ali Taylan, rayiç bedellere göre yapılan hesaplamayla, vekil lojmanlarının tümünün 130 milyon dolara satılabileceğini söyledi. 400 villanın eski olduğunu, içinin yeniden yapılması gerektiğini belirten Taylan, villaların 200 - 250 bin dolara satılabileceğini, iki bloktaki 178 yeni dairenin de 90 - 100 bin dolara alıcı bulabileceğini bildirdi. Taylan, sosyal tesisler ve arazisiyle birlikte vekil lojmanlarının toplam değerinin 130 milyon dolara çıkabileceğini kaydetti. 
     Lojmanların satılmasının ardından her milletvekilinin koruma ve kira yardımı istemesi halinde maliyetin daha da artabileceği dile getirilirken, aynı gerekçeyle daha önce de satışın yaşama geçirilemediği dile getirildi. 
     
     1100 polis 
     Eski YTP Milletvekili Turan İmamoğlu, lojmanların satılması halinde 1100 polis ve 500’er milyon lira kira yardımıyla vekillerin barınma ihtiyacının 4-5 trilyon lirayı bulacağını, satılmaması halinde de 150 personel, bakım ve onarım giderleriyle Meclis’e her yıl maliyetin yine bu düzeyi bulacağını savundu. 
     



 SİYASET 













</TEXT>
</DOC>
