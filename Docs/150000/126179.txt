<DOC>
<DOCNO> 126179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sondun04.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Afganistan'da iyi komşuluk ilişkileri konferansı" başladı... 
</HEADLINE>
<TEXT>

     Afganistan'ın başkenti Kabil'de düzenlenen ''Afganistan'da İyi Komşuluk İlişkileri Konferansı'' başladı. 
     Kabil'deki Dışişleri Bakanlığı binasında yapılan konferansa, Afganistan'a komşu Pakistan, Tacikistan, Türkmenistan'ın dışişleri bakanları katılırken, katılmaları planlanan İran ve Özbekistan dışişleri bakanlarının, uçaklarında meydana gelen arıza nedeniyle toplantıda yer alamadıkları bildirildi. İran ve Özbekistan'ı toplantıda, Kabil büyükelçileri temsil ediyor. 
     Konferansa, Türkiye'nin Kabil Büyükelçisi Müfit Özdeş, G-8 ülkeleri, Hindistan, Suudi Arabistan, AB ve İslam Kalkınma Birliği temsilcileri de katılıyor. 
     Afganistan Devlet Başkanı Hamid Karzai, konferansın açılış konuşması öncesi katılımcıları, Afganistan'da son 2 günde hayatını kaybeden Uluslararası Güvenlik Destek Gücü ISAF askerleri ve Afganlar için saygı duruşuna davet etti. 
     Konferansın, Afganistan ile komşuları arasında iyi ilişkiler açısından büyük önem arz ettiğini söyleyen Karzai, ''Bu konferans, Afgan halkının refahı ve ülkede barışın sağlanması açısından ne kadar önemliyse bölgedeki diğer ülkeler için de o kadar önemlidir'' diye konuştu. 
     Karzai, Afganistan'ın komşularıyla iyi ilişkileri sürdürmeyi istediğini kaydetti. 
     Geçici Afganistan hükümetinin birinci kuruluş yıldönümüne denk gelen konferansta, ''Kabil Deklarasyonu'' başlığı altında bir metin yayımlanacağı, deklarasyonda yapıcı ve dostane ilişkiler, toplantıya katılan ülkelerin bağımsızlığı, toprak bütünlüğü, bölgedeki barış ve istikrarı bozacak hareketlerden sakınılması gibi konuların yer alacağı kaydedildi. 
     





</TEXT>
</DOC>
