<DOC>
<DOCNO> 101471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo06.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Avrupa'da 100. gol peşinde... 
</HEADLINE>
<TEXT>

     Feyenoord Rotterdam ile deplasmanda yapacağı Avrupa Şampiyonlar Ligi 3. ön eleme turu ilk maçında, tur şansını elde etmeye çalışacak Fenerbahçe aynı zamanda, Avrupa kupalarındaki 100. golünü atmaya çalışacak. 
     Bugüne dek 98 Avrupa kupası maçında rakip filelere 99 gol atan sarı-lacivertliler, Hollandalı rakibi karşısında 100. golü bulmak için de mücadele edecek. 
     Avrupa macerasında şimdiye dek UEFA Kupası'nda 48, Avrupa Şampiyon Kulüpler Kupası'nda 34, Avrupa Şampiyonlar Ligi'nde 6 ve Avrupa Kupa Galipleri Kupası'nda da rakip filelere 11 gol kaydeden sarı-lacivertli ekip, kendi kalesinde ise toplam 170 gol gördü. 
     
     GOL KRALLARI AYKUT KOCAMAN VE CEMİL TURAN 
     Fenerbahçe'nin 95 yıllık tarihinde Avrupa kupalarında en çok golü Aykut Kocaman ile Cemil Turan attı. 
     Aktif olarak futbolun içinde yer almayan her iki futbolcu da Avrupa'da rakip fileleri 8'er kez havalandırdı. Bu ikiliyi 5 golle Ogün Altıparmak, Bülent Uygun ve Elvir Boliç izliyor. 
     
     3 GOLCÜ İSİM 
     Sarı-lacivertlilerin, yeni sezondaki mevcut kadrosunda, Avrupa kupalarında golü bulunan 3 futbolcu yer alıyor. 
     Mevcut kadroda, sarı-lacivertli formayla Avrupa kupalarında golü bulunan futbolcular arasında Revivo 2 , Oktay 2 ve Serhat 1 bulunuyor. 
     Fenerbahçe'nin, yarınki maçta bu futbolcuların yanı sıra yıldız transferleri Ortega ve Washington'dan da beklentisi büyük. 
     





</TEXT>
</DOC>
