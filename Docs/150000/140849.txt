<DOC>
<DOCNO> 140849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur12.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlı hava etkisini sürdürecek... 
</HEADLINE>
<TEXT>

     Orta Akdeniz üzerinden gelen yağışlı sistem yarın Marmara'nın batısı ve kıyı Ege dışında tüm yurtta, 7 Mart Cuma günü ise yurdun kuzey ve doğu kesimlerinde etkisini sürdürecek. 
     Başta olmak üzere Marmara'da yarın akşamdan itibaren şiddetli Poyraz nedeniyle hava sıcaklığında önemli düşüşler yaşanacak. Marmara'da poyrazın etkisiyle yüksek kesimlerde kar yağışı da bekleniyor. 
     Devlet Meteoroloji İşleri Genel Müdürlüğü'nden alınan bilgiye göre, Orta Akdeniz üzerinden gelen yağışlı hava özellikle Güney Ege ve Antalya civarında bugün de etkili olmaya devam edecek, ancak yarından itibaren etkisini azaltacak. 
     Buna göre, yarın Marmara'nın batısı ve Kıyı Ege dışında kalan yerler yağışlı geçecek. Yağışlar, iç kesimlerin yüksek yerleri ile Doğu Anadolu'da karla karışık yağmur ve kar, diğer yerlerde ise kar şeklinde olacak. 
     Cuma günü Karadeniz, İç Anadolu'nun kuzeydoğusu, Doğu Anadolu'nun kuzey ve doğusu ile Güneydoğu Anadolu'nun doğusunda yağış görülecek. Yağışlar, Orta ve Doğu Karadeniz kıyıları ile Güneydoğu Anadolu'nun doğusunda yağmur, diğer yerlerde karla karışık yağmur ve kar şeklinde olması bekleniyor. 
     Hava sıcaklıkları ise Cuma günü yurdun kuzey ve iç kesimlerinde biraz azalacak. 
     Bu arada dün ve bugün yapılan ölçümlere göre, Antalya Havaalanı'nda metrekarede 170, Antalya merkez de ise 155 kilogram yağış düştü. 
     Son 24 saatte ise metrekarede Marmaris'te 83, Muğla'da 70, Dalaman'da 51, İzmir-Adnan Menderes Havaalanı'nda 19, Kuşadası'nda 15, Bursa-Yenişehir'de ve Dikili'de 14, Aydın, Uşak ve Yalova'da 12, Bandırma, Gökçeada ve Manisa'da 10 kilogram yağış kaydedildi. 
     
     ANTALYA LİMANINA GEMİ GİRİŞİ DURDURULDU 

     Antalya'da yağmur ve fırtına, deniz ile karayolu ulaşımını etkiledi. Şiddetli yağış nedeniyle Antalya Limanı'na gemi giriş ve çıkışı durduruldu. Kaş-Kalkan arasındaki karayolu, dalgaların yola kadar yükselmesi nedeniyle trafiğe kapandı. 
     Yağmur ve fırtına nedeniyle Antalya Limanı'nda pilotaj hizmetleri verilemediği için, limana gemi giriş ve çıkışı durduruldu. 
     Antalya Liman Başkanlığı yetkilileri, limana sunta boşalttıktan sonra fırtına öncesi ayrılan Pavel Gorabsky adlı yük gemisi ile İsrail'den Antalya Limanı'na yük boşaltmak için gelen Blue-Blue isimli yük gemisinin, yakın koylara sığındığını bildirdiler. 
     
     OKULLAR TATİL EDİLDİ 

     Bu arada, Antalya Valiliği, dün akşam saatlerinde başlayan ve bugün de devam eden yağmur ve fırtına nedeniyle, Antalya merkezindeki ilk ve orta dereceli okulların bugün itibariyle tatil edildiğini açıkladı. 
     
     KAŞ-KALKAN KARAYOLU KAPALI 

     Antalya'nın Kaş İlçesi ile Kalkan Beldesi arasındaki karayolu da, dalgaların yola kadar yükselmesi nedeniyle ulaşıma kapandı. 
     Korkuteli-Antalya karayolunun Cehennemderesi mevkii 35. kilometresinde ise heyelan nedeniyle, trafik tek şeritten veriliyor. 
     
     HAVA DURUMU 

     Meteoroloji Müdürlüğü yetkilileri, yağışın iç kesimlerde yağmur, yüksek kesimlerde ise karla karışık yağmur şeklinde görüldüğünü bildirdiler. 
     Rüzgarın, güney yönlerden kuvvetli, yer yer kısa süreli fırtına şeklinde estiğini kaydeden yetkililer, rüzgarın saatteki hızının ortalama 40 kilometre, maksimum hızının da 70 kilometre civarında olacağını belirttiler. 
     Yağışlı havanın, yarın doğuya doğru kayması bekleniyor. 
     
</TEXT>
</DOC>
