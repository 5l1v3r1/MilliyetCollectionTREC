<DOC>
<DOCNO> 136979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur27.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Heyeti, Mersin'deki limanları inceledi... 
</HEADLINE>
<TEXT>

     TBMM'nin verdiği izin çerçevesinde askeri üs ve limanlarda gerekli görülen çalışmalar kapsamında, Mersin'de de faaliyetlerin devam ettiği, ABD'li uzman heyetin incelemelerde bulundukları bildirildi. 
     ABD'li 30 kişiden oluşan heyet, Türk yetkililerle birlikte, Mersin'in Silifke İlçesi'nin Taşucu Beldesi yakınlarında bulunan ve NATO finansmanıyla yaptırılan 350 metre uzunluk ve 50 metre derinliğindeki limanda incelemelerde bulundu. Heyettekiler, gerçekleştirilen yenileştirme ve tevsi çalışmalarıyla ilgili bilgi aldılar. Bu arada, limanda çok sayıda konteynır bulunması ve seyyar vinç getirilmesi dikkati çekti. 
     Heyettekilerin, daha sonra SEKA Limanı'na geçtikleri ve burada da yetkililerden bilgi aldıkları öğrenildi. 
     Öte yandan, BOTAŞ'tan kiralandığı belirtilen ve olası bir durumda Taşucu'ndaki limana gemilerin yanaşmasına yardımcı olacağı ifade edilen bir romörkörün SEKA Limanı'nda bekletildiği belirtildi. 
     Heyetin, incelemeler sonrasında Mersin Limanı'ndaki çalışmaları denetlemek üzere buradan ayrıldığı kaydedildi. 
     





</TEXT>
</DOC>
