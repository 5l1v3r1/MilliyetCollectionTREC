<DOC>
<DOCNO> 142148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/spor/bnba.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA’ye yakın plan 
</HEADLINE>
<TEXT>
EN DEĞERLİ KİM 
MVP ödülü için yarış kıyasıya sürerken, Kobe Bryant, Tim Duncan, Tracy McGrady ve Kevin Garnett giderek yükselen performanslarıyla ön plana çıkmayı sürdürüyorlar 
     METE AKTAŞ 

     NBA’de 82 maçlık normal sezonun bitimine 36 gün kala, ligin prestijli ödülü olan En Değerli Oyuncu M.V.P için mücadele devam ediyor. Uzun zamandır kişisel performansların bu kadar üst düzeyde olduğu ve rekorların paramparça edildiği bir sezon yaşanmamasından dolayı, son yılların en çekişmeli yarışı yaşanıyor. MVP ödülünü kazanmak için oyuncuların bireysel istatistiklerinin yanında takımlarının başarısının da önemli rol oynadığı NBA’de bu ödül için ön plana çıkan 4 oyuncuya yakından bir göz atalım. 
     
     KOBE BRYANT 
     L.A. Lakers 
     Sezon istatistikleri 30.6 sayı 
     6.9 ribaund 6.2 asist 
     2.26 top çalma 
     Indiana Üniversitesi’ndeki başarılarıyla efsaneleşmiş coach Bobby Kinght için söylenmiş bir söz vardır "Onu ya seversin, ya da nefret edersin." Şu anda belki de bu lafın "cuk" oturacağı yeryüzündeki tek isim Kobe Bryant. Bryant kimilerine göre dünyanın en şımarık en kibirli, kimilerine göre de ultra, mega, süper olağanüstü oyuncusu. Bütün bunlar bir yana, bir gerçek var ki, Kobe Bryant’ın bu sezonki all - around oyunu sayesinde Lakers, dibine gömülmek üzere olduğu bataklıktan sıyrılmayı başardı ve play - off tablosunda kendisine yer bulmayı başardı. Bryant’ın özellikle şubat ayındaki performansı neden MVP ödülünün en büyük adayı olduğunun da kanıtıydı. 24 yaşındaki AllStar guard 9 maç arka arkaya 40 sayının üzerine çıktığı şubat ayında sakat dizleri ve çeken kasığına rağmen 40.6 sayı ortalaması elde etti. 
     
     TİM DUNCAN 
     San Antonio Spurs 
     Sezon istatistikleri 23.1 sayı 
     12.9 ribaund 3.9 asist 2.92 blok 
     Tim Duncan’ın sezona pek parlak başlangıç yapamaması Spurs’un da performansına yansımış ve ilk 32 maçta 13 yenilgi almasına neden olmuştu. Ancak All - Star arasına doğru Duncan’ın alev alması Spurs’u da ateşledi ve şu anda Siyah - Beyazlılar Dallas’ı yakalayıp Ortabatı şampiyonluğunu ele geçirmeye çalışıyorlar. Şayet Duncan, 2002’den sonra 2003’te de MVP seçilirse 12 yıl aradan sonra bu ödülü üst üste kazanan ilk oyuncu olacak. 
     
     TRACY MCGRADY 
     Orlando Magic 
     Sezon istatistikleri 31.7 sayı 
     6.6 ribaund 5.5 asist 
     1.64 top çalma 
     Orlando Magic bugün Cleveland ve Denver ile birlikte 2003 Draftı’nın hediyesi olan LeBron James’i kazanma yarışında değilse ve hala play - off şansı varsa bunu Tracy McGrady’e borçlu. Ligin en heyecan verici oyuncularından biri olan T - Mac, Drew Gooden ve Gordan Giricek’in takıma katılmasıyla üzerindeki yük biraz azaldığı için son 2 haftadır daha rahat ve daha verimli performans sergiliyor. McGrady’nin MVP yolunu tıkayan en önemli unsur ise takımının 50 galibiyet oranı civarında olması. 
     
     KEVİN GARNETT 
     Minnesota Timberwolves 
     Sezon istatistikleri 23.1 sayı 
     13.2 ribaund 5.8 asist, 
     1.45 blok 1.43 top çalma. 
     Kritik bir sayıya mı ihtiyacınız var Kevin Garnett’i deneyin. Maçın sonunda alınması gereken bir ribaund mu var Garnett emrinizde. Asiste, bloka ihtiyacınız varsa veya rakipten top çalacaksanız Garnett’i kullanabilirsiniz. 2.13 boyundaki İsviçre çakısı gibi multi fonksiyonlu, her eve lazım oyuncu olan Kevin Garnett, eğer Minnesota’yı Batı’da ilk 4’e yerleştirip tarihinde ilk defa play - off’a saha avantajını alarak sokmayı başarırsa, MVP ödülü için büyük bir hamle yapmış olacak. 
     
Dallas vuruldu      NBA ve Batı Konferansı’nın en formda takımlarından biri olan Dallas Mavericks, evinde Minnesota Timberwolves’a 93 - 82 yenilirken, dört maçlık galibiyet serisini de noktaladı. Minnesota’nın yıldızı Kevin Garnett’ın 31 sayı, 18 ribaund, beş asist, bir blok ile mükemmel bir performans sergilediği maçta Wally Szczerbiak da 27 sayı, üç asist ve iki ribaundluk performansıyla galibiyete katkıda bulundu. 
     
     Diğer sonuçlar 
     Miami - Utah 73 - 83 
     Atlanta - LA Clippers 95 - 86 
     
     SAYILARLA GEÇEN HAFTA 
     13000 Dolar. Kaybettikleri Utah maçı sonrasında hakemleri taraf tutmakla suçlayan Seattle coachu Nate McMillan ve Seattle pivotu Jerome James'e, NBA 13.000 dolar ceza kesti. 
     10000 Sayı. Kobe Bryant, Lakers'ın Indiana'yı Robert Horry'nin son saniye basketiyle 97 - 95 yendiği maçta kariyerinin 10.000 sayısını atarak NBA tarihinde 10000 sayı barajına ulaşan en genç oyuncu oldu. 10000. sayısını 24 yaşından 193 gün alarak kaydeden Bryant, NBA'e girdiğinde 18 yaşındaydı. 
     179 Ayak bileğindeki sakatlıktan dolayı sezonu kapattığını açıklayan Orlando Magic'in All - Star forveti Grant Hill, sakatlıklar yüzünden son 3 sezonda tam 179 maçta forma giyemedi. 
     76.9 Phoenix Suns'lı oyuncular 104 - 97 kazandıkları San Antonio maçında kullandıkları 13 üç sayılık şutun 10'unda, yani 76.9'unda isabet bularak, bu sezon bir maçta en yüksek 3 sayı yüzdesiyle oynayan takım oldular. 
     37 Orlando'nun Denver'ı yendiği maçın ilk yarısında tam 37 sayı atan Tracy McGrady, kulüp tarihinde bir yarıda en çok sayı atan oyuncu oldu. 
     21 Sezonun 21. haftasında San Antonio Spurs Perşembe günü son 21 maçtaki 17. galibiyetini New Jersey'i 92 - 78 yenerek alırken 21 numaralı formayı giyen Tim Duncan ,maçı 21 sayı 21 ribaund ile tamamladı. 
     14 Cumartesi gecesi deplasmanda Miami'yi 98 - 92 yenen Denver Nuggets, 14 maçlık yenilgi serisini sona erdirdi. 
     8 Houston'a deplasmanda 83 - 71 yenildikleri maçın 2. çeyreğinde sadece 8 sayı atabilen New Jersey istenmeyen bir kulüp rekorunu kırmış oldu. 
     4 İlk 5'inde 4 çaylak oyuncu, Nene Hilario, Nikoloz Tsikitisvili, Junior Harrington ve Vincent Yarbrough'ya yer veren Denver Nuggets, 1992'den beri ilk 5'inde 4 çaylak bulunduran ilk takım durumunda. 
     1 8 Mart günü Toronto'nun Atlanta'yı 107 - 98 yendiği maçta 43 sayı atan Raptors'ın süper forveti Vince Carter, yine 43 sayı attığı 5 Mart 2002'de oynanan Houston maçından beri ilk kez 40 sayı barajını aştı. 
     
     HAFTANIN TAKIMI 
     SACRAMENTO KINGS 
     Pasifik Grubu lideri Sacramento Kings, geçtiğimiz haftayı 4 maçta 4 galibiyet alarak tamamladı ve hedeflediği Batı Konferansı'nın zirvesi için iddiasını sürdürdü. 3 - 9 Mart haftasına Sixers galibiyeti ile başlayan Kings daha sonra Minnesota'yı yenerken, Cuma günü Utah deplasmanından uzatmada da olsa galip ayrılmayı başardı. Kralların son kurbanı ise, Hidayet'in de 22 dakika oynadığı ve 9 sayı attığı maçta Indiana Pacers oldu. 
     
     HAFTANIN OYUNCUSU 
     SHAQUILLE O'NEAL L.A. LAKERS 
     Takım arkadaşı Kobe Bryant ligin en göze hoş gelen oyuncusu ve bu sene ligin en gözde oyuncusu olabilir ama 2.16 boyunda ve 165 kiloluk Shaquille Rashaun O'Neal hala Lakers'ın lideri ve dünyanın en dominant oyuncusu. Shaq, geçtiğimiz hafta "lakaplarından" "Süpermen'e yaraşır bir performans sergiledi ve play - off öncesinde rakiplerinin yüreklerini korkuyla doldurdu. "Da Diesel", haftayı 35.0 sayı 11.7 ribaund 4.0 blok 3.0 top çalma ortalamaları ile tamamladı. 
     
     HAFTANIN ÇAYLAğI 
     J.R. BREMER BOSTON CELTICS 
     Boston Celtics, haftayı 4 maçta 3 galibiyetle tamamlarken, bu başarıda ki en büyük pay sahiplerinden biri çaylak point guard J.R. Bremer'dı. şu an adı NCAA'de skandallara karışmış olan St.Bonaventure üniversitesi'nden mezun olan 1.88'lik guard 3 Mart'daki 111 - 110'lık Memphis galibiyetinde 23 sayı, 7 Mart'daki Clippers galibiyetinde ise 25 sayı ile oynadı. 
     
     HAFTANIN 5'i 
     Allen Iverson Philadelphia 
     Stephon Marbury Phoenix 
     Tracy McGrady Orlando 
     Pau Gasol Minnesota 
     Shaquille O'Neal L.A. Lakers 
     
     HAFTANIN OLAYI 
     Ligin en yetenekli oyuncularından biri olan ancak sakatlıkları yüzünden bıkkınlık yaratan Orlando Magic'in All-Star forveti Grant Hill'in son 3 yılda 3. kez sezonu erken kapatması. 
     
     HAFTANIN MAÇI 
     16 MART PAZAR SACRAMENTO KINGS-DALLAS MAVERICKS 
     Dallas Mavericks, ligin en iyi galibiyet yüzdesine sahip olsa da en önemli rakibi Sacramento'ya karşı bu sezon oynadığı 3 maçı kaybetmişti. Mavericks Arco Arena'daki son randevuda gülen taraf olmak için yoğun çaba sarfedecek. 
     
     NE DEDiN, NE DEDiN 
     1 -"Fazla şikayet etmeye hakkım yok. Şu an kazanan ve şampiyonluğa oynayan bir takımda oynuyorum ve az süre alsam da böyle bir takımda olduğum için mutluyum. Zaten aksini düşünmek aptallık olur. Ülkemde herkesin, ben fazla oynamıyorum diye üzüldüğünü biliyorum, ancak benim onlara söyleyeceğim tek şey herşeyin yolunda olduğudur"Hidayet Türkoğlu'ndan mesaj var. 
     2 -"Hidayet'in fazla süre almadığı için hayal kırıklığı yaşadığını biliyorum. Açıkçası buna seviniyorum, çünkü Hidayet'i sürekli aç ve oynamaya hazır olarak görmek istiyorum." Bir motivasyon tekniği mi Kings coachu Rick Adelman'ın sözlerinden Hidayet'i sezon sonuna doğru ve play - off'larda kullanmayı düşündüğünü çıkartmak yanlış olmasa da bu lafı edenin Adelman olması ümitlenmemizi engelliyor. 
     3- "Hidayet'in kendisine verilen tüm öğütleri dinlemesi ve içinde bulunduğu durumu anlaması, onun ne kadar kaliteli bir oyuncu olduğunu ortaya koyuyor. Gelecek yılın onun için kontrat yılı olması üzerinde eminim büyük bir baskı oluşturuyor. Ancak Hidayet'in düşünmesi gereken uzun vaadede bu takım için yapacakları olmalı. Şu an zaten inanılmaz bir oyuncu. İdmanlarda bizi mahvediyor. İnsanlar daha Hidayet Türkoğlu'nun neler yapabileceğini tam olarak göremedi. Hido'nun önü açık ve bu ligde çok büyük bir oyuncu olacağına eminim." Kralların kralı Chris Webber'ın ,Sacramento Bee gazetesinde yayınlanan bu sözlerinden gurur duymamak elde mi 
     
İSTATiSTiKLER 11 Mart Salı 2003 itibariyle SAYI OYUNCU Ort. 1. Tracy McGrady ORLANDO 31.7 2. Kobe Bryant L.A. LAKERS 30.6 3. Allen Iverson PHILADELPHIA 27.6      
     
RiBAUND OYUNCU Ort. 1. Ben Wallace DETROIT 14.6 2. Kevin Garnett MINNESOTA 13.2 3. Tim Duncan SAN ANTONIO 12.9      
     
ASiST OYUNCU Ort. 1. Gary Payton MILWAUKEE 8.7 2. Jason Kidd NEW JERSEY 8.5 3. Stephon Marbury PHOENIX 8.3      
     
TOP çALMA OYUNCU Ort. 1. Allen Iverson PHILADELPHIA 2.61 2. Doug Christie SACRAMENTO 2.50 3. Jason Kidd NEW JERSEY 2.26      
     
BLOK OYUNCU Ort. 1. Theo Ratliff ATLANTA 3.02 2. Ben Wallace DETROIT 2.95 3. Tim Duncan SAN ANTONIO 2.92      
     



 SPOR 






















</TEXT>
</DOC>
