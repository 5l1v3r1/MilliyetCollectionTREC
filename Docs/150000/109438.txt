<DOC>
<DOCNO> 109438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/spor/spo06.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan pişman etti 
</HEADLINE>
<TEXT>

Pistin yeni kraliçesi Süreyya Ayhan’ın, Ali Şen döneminde Fenerbahçe adına yarışırken ENKA’ya yüzücü karşılığı verildiği ve "Bir gün pişman olacaksınız" sözleriyle ayrıldığı öğrenildi 
     ENGİN VEREL 

     1500 metrede Dünya’nın en iyi atleti olan Süreyya Ayhan’ın Fenerbahçe’den ağlayarak ENKA’ya gönderildiği ortaya çıktı. Sarı - Lacivertli kulüpte atletizm yaparken ikili anlaşma gereği 1997 yılında ENKA’ya verilen Altın Kız, tüm çabalarına rağmen bir sonuç alamadı, "Bir gün pişman olacaksınız" sözleri ve de gözyaşlarıyla yeni takımının yolunu tutmak zorunda kaldı. 
     ALİ Şen döneminde 2. Başkan Vefa Küçük’ün kulübe yaptırdığı havuz sonrası ENKA yöneticileriyle temasa geçen Fenerbahçe, "Siz bize dört yüzücü verin, biz de size dört atlet" teklifini yaptı. Süreyya Ayhan’ın, "Ben Fenerbahçeliyim, burada kalmak istiyorum. Lütfen beni göndermeyin" demesine kulak asmayan yönetim, şampiyon atleti yüzücü karşılığı takas etmekten vazgeçmedi. 
     KONUYLA ilgili görüşlerini aldığımız milli atlet olayı doğrularken, kimseye kırgınlığı olmadığını söyledi. Süreyya Ayhan, "O dönem çok üzülmüştüm. Çünkü Fenerbahçe’yi çok seviyordum. Ben gerçek bir Fenerbahçeliyim. Eğer yine uygun zemin hazırlanır, teklif gelirse eski kulübüme dönerim. Tekrar Sarı - Lacivertli forma ile yarışmak beni çok mutlu eder" ifadelerini kullandı. 
     
     



 SPOR 


























</TEXT>
</DOC>
