<DOC>
<DOCNO> 149576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sonspo02.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleci Schmeichel, sezon sonunda jübilesini yapacak... 
</HEADLINE>
<TEXT>

     Manchester City'nin Danimarkalı ünlü kalecisi Peter Schmeichel, sezon sonunda kalecilik yaşamını noktalıyor. 
     39 yaşındaki Peter Schmeichel, ''The Sunday Times'' gazetesindeki köşesinde yaptığı açıklamada, artık mücadele gücünü yitirdiğini belirterek, futbolculuk kariyerine son noktayı koyma zamanının geldiğini söyledi. 
     2 ay önce Manchester kentinin derbisinde eski takımı Manchester United ile yapılan maçta sakatlanan Danimarkalı kaleci, bunu atlatmıştı. 
     8 yıl Manchester United'ın kalesini koruyan ve ayrıldığı sezon -1999- Avrupa Şampiyonlar Ligi şampiyonluğunu tadan Schmeichel, artık daha sakin bir yaşam istediğini söyledi. 
     Peter Schmeichel, 1999'da Manchester United'dan ayrıldıktan sonra Portekiz'in Sporting Lizbon takımına gitmiş, sonra yine İngiltere'ye dönerek Aston Villa ile anlaşmış, 2 yıl önce de sürpriz bir biçimde Manchester City ile sözleşme imzalamıştı. 
     Danimarka'nın 1992'de Avrupa Şampiyonu olmasında büyük payı olan Schmeichel, 129 kez milli formayı giydi. 
     





</TEXT>
</DOC>
