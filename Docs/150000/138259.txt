<DOC>
<DOCNO> 138259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo33.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Valisi Denizlispor'un 4. tura yükselmesi de başarıdır 
</HEADLINE>
<TEXT>

     İzmir Valisi Yusuf Ziya Göksu, Denizlispor'un, FC Porto karşısında uğradığı farklı yenilgiye fazla üzülmediğini kaydederek, ''Denizlispor'un 4. tura yükselmesi de başarıdır'' dedi. 
     Denizli Valiliği'nden İzmir Valiliği'ne atanan Yusuf Ziya Göksu, basın mensuplarına, yeşil-siyahlıların Portekiz'in FC Porto takımı ile oynadığı UEFA Kupası 4. Tur ilk maçını değerlendirdi. 
     Karşılaşmanın başlamasını heyecanla beklediğini kaydeden Yusuf Ziya Göksu, şöyle konuştu 
     ''Maç öncesinde umutluydum. Bana söz vermişlerdi. Ancak FC Porto çok iyi oyunculara sahip. Özellikle 10 numaralı oyuncuları Zidane'a rakip olarak gösteriliyor. İlk yarı çok direndik. Ancak ikinci yarıda bizi çözdüler. Keşke geçmişte Göztepe'nin UEFA'da yakaladığı rüzgarı biz de yakalayabilseydik. Ancak futbol bu. Galatasaray da Fenerbahçe'ye 6-0 yenilmişti. Çok üzülmedim. Yine de tebrik ediyorum. Denizlispor'un 4. tura yükselmesi de başarıdır.'' Bu sabah Denizli Valisi Recep Yazıcıoğlu ile bir telefon görüşmesi yaptığını kaydeden Vali Göksu, ''Vali'ye Taktiği mi az verdin diye sordum'' dedi. 
     Denizlispor'un Birinci Süper Futbol Ligi'nde başarılarını sürdüreceğine inandığını kaydeden Vali Göksu, ''Şimdi Göztepe'nin Gençlerbirliği ile yapacağı maça kilitlendik. Yöneticiler bana söz verdi. Bana galibiyeti tattıracaklar'' diye konuştu. 
     





</TEXT>
</DOC>
