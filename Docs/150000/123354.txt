<DOC>
<DOCNO> 123354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sonspo11.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, umudunu yitirmedi... 
</HEADLINE>
<TEXT>

     Birinci Süper Futbol Ligi'nde Kocaelispor'a 3-0 yenilen Altay'da, kulüp başkanı Ahmet Taşpınar, ''İstanbulspor ve Diyarbakırspor'u yenersek, tehlikeli bölgeden uzaklaşırız'' dedi. 
     Samsunspor ve Bursaspor maçlarından aldığı puanlarla moral bulan siyah-beyazlılarda, Kocaelispor karşısında oynanan kötü futbol ve alınan farklı skorlu yenilgi, üzüntüyle karşılandı. 
     Altay Kulübü Başkanı Ahmet Taşpınar, ''en azından'' 1 puan almayı hedefledikleri Kocaelispor maçında aldıkları yenilginin, puan cetvelinin alt sıralarından uzaklaşma mücadelesi veren takımlarında umudun kaybolmasına neden olmadığını söyledi. 
     ''Kocaelispor maçına yenemesek de yenilmeyeceğiz parolasıyla çıkmıştık'' diyen Taşpınar, ''Kocaelispor yeni yeni toparlanan ve çıkışa geçen bir ekip. Şiddetle puana ihtiyaçları var. Maçta galibiyeti bizden daha çok istediler ve hakettiler'' dedi. 
     Taşpınar, sözlerini şöyle sürdürdü 
     ''Beşiktaş maçında ortaya koyduğumuz oyun, Samsunspor ve Bursaspor maçlarında aldığımız galibiyetler, Altay'ın gücünü gösterdi. Bulunduğumuz durum tehlikeli. Ancak bu durumdan çıkacak güçteyiz. Kocaelispor yenilgisiyle hiçbir şey kaybetmiş değiliz. Önümüzde kendi sahamızda yapacağımız 2 önemli maç var. İstanbulspor ve Diyarbakırspor'u yenersek, tehlikeli bölgeden uzaklaşırız.'' 
     





</TEXT>
</DOC>
