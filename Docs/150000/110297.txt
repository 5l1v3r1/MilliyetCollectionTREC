<DOC>
<DOCNO> 110297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun16.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'dan AB'ye zehir gibi rapor... 
</HEADLINE>
<TEXT>

     Belçika Kraliyeti Uluslararası İlişkiler Enstitüsü IRRI tarafından hazırlanan bir raporda, AB'nin genişlemesine ilişkin gelişmelerin ''endişe verici'' olduğu ve genişlemenin bir kabusa dönüşebileceği savunuldu. 
     Belçika Dışişleri Bakanlığı'nın da maddi destekleriyle faaliyet gösteren IRRI'nin 100 sayfalık AB raporunda, yürütme organı Komisyon'a yönelik uyarılar ve ağır eleştiriler yer buldu. 
     Avrupa'nın geleceğine yönelik büyük hareketlerin ve kararların hedefe ulaşacağı konusunda ''çok haklı şüpheler'' yansıtan raporda, genişlemenin AB ülkelerine ve yeni katılacak olanlara büyük sorunlar ve hayal kırıklıkları getirebileceği görüşüne yer verildi. 
     ''Genişlemeyi öngörenlerin hiçbir uzun vadeli projeleri bulunmadığı'' savunulan raporda, AB'nin tarım, bölgesel yardımlar, para, içişleri, dışişleri gibi birçok alandaki politikalarının ne kadar yetersiz ve sınırlı olduğunun ortaya çıkacağı, ülkeler ve bölgeler arasında önemli sorunlar yaşanacağı ifade edildi. 
     Belçika'nın yüksek tirajlı gazetesi Le Soir'ın bugün ''genişleme baştansavma yapılmış bir resim'' ifadeleriyle manşetten verdiği raporun Avrupa uzmanı olan yazarı Franklin Dehousse, ''çok fazla stratejik hatalar olduğu, gerçekte AB'nin bir genişleme projesi bulunmadığı, Romano Prodi yönetimindeki Komisyon'un da hatada önemli bir payı bulunduğu, yapısal reformların gerçekleştirilemediği, Nice Antlaşması'nın başarısız olduğu, uzun bir pazarlık ve iç çekişme dönemine girileceği'' görüşlerini savundu. 
     Aday ülkelerin AB'ye üye olmalarıyla birlikte, öngörüldüğü gibi maddi destek alamayacakları, ceplerinden para harcamak durumunda kalacakları belirtilen raporda, 2004'te, 10 ülkenin katılımıyla gerçekleşmesi öngörülen genişlemenin başarısının çok şüpheli olduğu üzerinde duruldu. 
     ''AB'nin genişlemeye hazır olmadığı, ortaya çıkacak tablonun kamuoylarını rahatsız edeceği ve aşırı görüşlü siyasi partileri güçlendireceği, aday ülkelerin bu ameliyatı kaldıracak bünyeleri bulunmadığının görüldüğü'' gibi görüşlerin yansıtıldığı raporda, adayların ulusal gelirlerinin düşüklüğüne, demokrasilerinin zayıflığına dikkat çekilerek ''yeni jeopolitik sorunlar'' ve ''istikrarsızlık'' yaşanabileceği öne sürüldü. 
     





</TEXT>
</DOC>
