<DOC>
<DOCNO> 108243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sondun05.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Kaçak sorunu, Türk-Yunan sorunu değil" 
</HEADLINE>
<TEXT>

     Yunanistan Dışişleri Bakanı Yorgo Papandreu, kaçak konusunun, sadece Türkiye ile Yunanistan arasında bir sorun olmadığını belirtti. 
     Batı Trakya'yı ziyaret eden Papandreu, Dedeağaç kentinde düzenlediği basın toplantısında, kaçak konusunun Yunanistan'da olduğu gibi Türkiye'de de sorun olduğunu belirterek, ''Türkiye'den Yunanistan'a gelen kaçaklar, oraya da başka ülkelerden gelmektedirler. Dolayısıyla Türkiye de bizimle aynı sorunu yaşamaktadır. Bu konu tüm Avrupa'yı ilgilendiren bir sorundur'' dedi. 
     Kaçak sorununa karşı Yunanistan ile Türkiye'nin ortak bir mücadele içinde olduğunu ifade ederek, bu konuda imzalanan anlaşmanın, iki ülke parlamentoları tarafından onaylandığını belirten Papandreu, ''Türkiye bu konuda işbirliğine hazır olduğunu belirtmiştir. Bunun için siyasi inisiyatif mevcuttur'' dedi. 
     New York'ta Başbakan Yardımcısı ve Dışişleri Bakanı Şükrü Sina Gürel ile görüşmesinde bu konunun da ele alındığını belirten Papandreu, ''Önümüzdeki ay içinde bu konuda taraflar arasında teknik bilgi ve ortak işbirliği konularını görüşmek üzere ilgili makamların bir araya gelmesini kararlaştırdık'' dedi. 
     İki ülke arasındaki işbirliğine rağmen, yasal olmayan ekonomik çıkarlar nedeniyle bölgedeki kaçak sorununun engellenmesinin zor olduğunu kaydeden Papandreu, ''Bu konuda uluslararası mafyayı ilgilendiren önemli ekonomik çıkarlar vardır. Sadece bizim komşu ülkeyle anlaşmış olmamız yeterli olmayabilir. Ancak yine de bu iyidir'' diye konuştu. 
     
     ''TRAKYA, ÜÇ ÜLKE İÇİN ORTAK KALKINMA NOKTASI OLABİLİR'' 
     AB'nin genişleme süreci çerçevesinde Yunanistan'ın kuzey ve doğusunda önemli gelişmeler kaydedildiğini belirten Papandreu, Bulgaristan ile Türkiye'nin de AB'ye girmesiyle oluşacak yeni düzen çerçevesinde, Balkanlar'da üç ülkenin birleşme noktası olan bölgede yeni bir dönem başlayacağını ifade etti. 
     Bunun tüm bölge için kaçırılmaması gereken bir fırsat olduğunu kaydeden Papandreu, ''Daha önce dünyanın sonu, karanlığın başlangıcı gibi görülen bölge AB'nin ilkeleri çerçevesinde Yunanistan, Türkiye ve Bulgaristan halklarının menfaatine ortak bir kalkınma noktasını oluşturabilir'' diye konuştu. 
     Papandreu, Batı Trakya Türk azınlığıyla ilgili bir soru üzerine, alınan önlemler çerçevesinde, bölgedeki Hıristiyanlar ile Müslümanların uyum içinde bir arada yaşadığını belirtti. Papandreu, ''Bölgedeki çok kültürlülük gelişiyor. Eşitlik konusundaki kararlılığımızı sürdüreceğiz. Tüm sorunlar giderilmemiş olsa da hükümetin almış olduğu önlemler sonucunda, bölgedeki Hıristiyanlarla Müslümanlar bir arada uyum içinde yaşamaktadır'' diye konuştu. 
     Papandreu, yarın da Gümülcine bölgesini ziyaret edecek. 
     





</TEXT>
</DOC>
