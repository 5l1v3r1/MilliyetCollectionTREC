<DOC>
<DOCNO> 135671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/yazar/uras.html </URL>
<DATE> 2003/02/07/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Harp çıkmadan işler bozuluyor 
</HEADLINE>
<TEXT>

     Irak harbi turizmi de vuracak, ihracatı da... Bunun anlamı milyonlarca insanın aç kalması demektir. 
     
     Turizm sektörü frene bastı 
     Sayın okuyucularım, bu aylar turizm sektöründe tesislerin turizm mevsimine hazırlık aylarıdır. Binalar tamir edilir. Perdeler, çarşaflar, havlular yenilenir. Bunun bir düzeni, bir sistemi vardır. Çok kimse bundan ekmek yer. Turizm sektörü Irak harbi nedeniyle olumsuz bekleyişlere girdi. Harcamayı kesti. İşletmeler için havlu yapan, çarşaf satanlar ortada kaldı. Turizm tesislerine iş yapmak için bağlantı yapanların bağlantıları iptal ediliyor. Bu olumsuz gelişme sektörden dolaylı biçimde ekmek yiyenlerin işsiz kalmasına yol açtı. 
     Turist Irak’a komşu ülkeye gelerek tatilini riske atmak istemez. 2003 yılında turist girişi azalacak. Sadece turizm tesisleri sahipleri güç duruma düşmeyecek. O tesislerde çalışan binlerle insan işsiz kalacak. O tesislere yumurta, et, balık satanlar işsiz kalacak. 
     Turizm sektöründeki sorunlar hem içeride ekonomiyi vuracak hem de döviz gelirinin azalması nedeniyle döviz dengesinin bozulmasına yol açacak. 
     
     Siparişler kesilmeye başladı 
     Düsseldorf’ta 2 - 4 Şubat tarihleri arasında yapılan CPD Moda Fuarı Türk ihracatçısı bakımından büyük önem taşıyor. İstanbul Tekstil ve Hazırgiyim İhracatçıları Birliği üyesi 92 firma ve çok sayıda ihracatçımız bu fuarda ihracat bağlantısı yapmak için çaba gösterdi. Milliyet Ekonomi’den Şule Yücebıyık’a Düsseldorf’ta bir açıklama yapan İstanbul Tekstil ve Hazırgiyim İhracatçıları Birliği Başkanı Nuri Artok, "Olası Irak savaşının Avrupalı firmaların satın alma kararlarını olumsuz etkilediğini" söyledi. Nuri Artok diyor ki "Türkiye’nin sıcak bölgede olması, büyük satın alma gruplarını bir kez daha düşünmeye itiyor. Alıcılar siparişlerini ya erteliyor ya da azaltıyor. Çünkü stoksuz çalışıyorlar. Verdikleri siparişin zamanında gelmemesi büyük bir risk. Sipariş edilen malın gecikilmeden vitrine çıkması lazım. Büyük firmalar, bizim gibi savaş bölgelerine seyahat yasağı bile koyuyor." 
     Nuri Artok’un söyledikleri çok kimsenin görüp de dillendiremediği gerçeği sergiliyor. Olası Irak harbi şimdiden ihracat siparişlerinin iptaline veya kısılmasına neden oluyor. İhracatımızın artıştan duraklamaya ve hatta gerilemeye geçmesi ekonomiyi çökertir. Çünkü bugün iç talebin azalması karşısında üretim ve istihdam ihracata dayalı olarak gelişiyor. İhracatın durması sadece döviz gelirinde azalma demek değildir. Üretimde azalma, istihdamda azalma demektir. 
     Turizmde ve ihracattaki daralma ekonominin büyümeden tekrar küçülmeye dönüşü demektir. 
     
     







Irak, riskler ve CHP 


Son yüz yılda silahlara toplam kaç para ödendi dünyada 


CHP müsameresi 


Taha Yasin’in gizli ziyareti 


Hükümet doğru olanı yapıyor 


Suçüstü yapmak 


Mumcu’nun söyledikleri yine çok tartışılacak 


TÜSİAD raporu ve enflasyon 


Ne olacağı belli... 


AKP’nin şeffaflığı bu kadar mı 


Futbol şakaları... 


Küba’dan Irak’a... 


Amerikan militarizmi üzerine bir başyapıt 


Harp çıkmadan işler bozuluyor 


</TEXT>
</DOC>
