<DOC>
<DOCNO> 132039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur07.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM Savcısı, Fethullah Gülen'in 10 yıl hapsini istedi... 
</HEADLINE>
<TEXT>

     Fethullah Gülen hakkında, ''Anayasal sistemi değiştirerek yerine İslami esaslara dayalı devlet kurmak amacıyla yasadışı örgüt kurup, bu amaç doğrultusunda faaliyetlerde bulunduğu'' gerekçesiyle 10 yıla kadar ağır hapis istendi. 
     Ankara 2 No'lu DGM'de görülen davanın bugünkü duruşmasına, Gülen'in 3 avukatı katıldı. 
     Duruşmada, 24 sayfalık esas hakkındaki mütalaasını özetleyerek okuyan DGM Savcısı Hamza Keleş, Fethullah Gülen'in, 3713 Sayılı Terörle Mücadele Kanunu'nun ''terör tanımı'' başlıklı 1. maddesi yollamasıyla, aynı kanunun ''terör örgütleri'' hükmünü içeren 7. maddesinin 1. fıkrasının birinci cümlesine göre, 5 yıldan 10 yıla kadar ağır hapis cezasına mahkum edilmesini talep etti. 
     Savcı Keleş, Gülen hakkında ''gıyabi tutuklama'' kararı verilmesini istedi. 
     Keleş, esas hakkındaki mütalaası ile iddianamedeki ceza istemini yinelemiş oldu. 
     Gülen'in avukatı Abdülkadir Aksoy, mütalaaya katılmadıklarını, esas hakkındaki savunmalarını hazırlamak için süre istediklerini söyledi. Aksoy, müvekkilinin tedavi için ABD'de bulunduğunu, tutuklamanın şartlarının oluşmadığını öne sürerek, gıyabi tutuklama isteminin reddini talep etti. 
     Mahkeme Başkanı Hüseyin Eken, sanık avukatlarına esas hakkındaki savunmalarını hazırlamaları için süre verilmesine ve yargılamanın geldiği aşama itibariyle gıyabi tutuklama isteminin reddine karar verildiğini belirterek, duruşmayı erteledi. 
     Ankara DGM Cumhuriyet Savcısı Hamza Keleş, esas hakkındaki mütalaasında, Fethullah Gülen'in amacının Türkiye Cumhuriyeti Devleti'ni yıkmak olduğunu bildirdi. 
     Savcı Keleş, 28 klasörden oluşan dava dosyasını inceleyerek, bugünkü duruşmada esas hakkındaki mütalaasını sundu. 
     Keleş, Türkiye Cumhuriyeti Devleti'nin Mustafa Kemal Atatürk'ün önderliğinde kurulduğunu, ancak devlet yapısını değiştirmek amacıyla zaman içinde bazı yurtdışı oluşumların, yurtiçi işbirlikçilerle bazen silahlı bazen de silahsız hareket ettiklerini söyledi. 
     Dini oluşumların, sistemin ''yanlış işleyen, aksayan'' bölümleri üzerinde durduklarını, bunlara ilişkin iddiaların söylem düzeyinde kalmadığını anlatan Keleş, devleti oluşturan birimlerin ele geçirilmeye çalışıldığını, memurlarla doğrudan bağlantıya girildiğini ileri sürdü. 
     Mütalaasında Nurculuğun tarihi gelişimine yer verdiğini ifade eden Keleş, Fethullah Gülen grubunun amacının, ''Anayasal sistemi değiştirerek, yerine İslami esaslara dayalı bir devlet kurma'' olarak değerlendirildiğini kaydetti. Keleş, ''Fethullah Gülen grubu, ılımlı İslam adı altında, demokratik kuralları kullanarak devletin kurumsal temellerini değiştirmeyi amaçlamaktadır'' dedi. 
     Gülen grubunun yapılanması, yurtiçi ve yurtdışı faaliyetleri ile konuya ilişkin raporlara mütalaasında yer verdiğini anlatan Savcı Keleş, yapılanmanın ''örgütsel yönünü'' değerlendirdi. Hamza Keleş, yurtiçi ve yurtdışında tarikat, cemaat ya da grup gibi değişik adlar altında yapılanların anayasal düzeni değiştirmeyi amaçladığını, bu nedenle oluşumun örgüt, çalışmalarının da örgütsel faaliyet olduğunu öne sürdü. Keleş, 3713 sayılı Yasa'nın 7 1. maddesindeki şartların oluştuğunu savundu. 
     Devletin, hangi amaca yönelik olursa olsun suç örgütleriyle mücadele edeceğini bildiren DGM Savcısı Keleş, Türk ceza yargılamasında, sistemi değiştirmeye yönelik yıkıcı faaliyetlerin ''terör örgütü eylemi'' olarak değerlendirildiğini söyledi. 
     Savcı Keleş, Fethullah Gülen örgütünün laik, demokratik ve sosyal hukuk devleti olan Türkiye Cumhuriyeti'ni yıkmayı amaçladığını, bu amaç doğrultusunda, tebliğ ve cemaat aşamaları ile yanlılarını harekete geçirdiğini ifade etti. Tebliğ ve cemaat aşamasından sonra cihat aşamasına geçileceğini anlatan Keleş, cihadın mücadeleyi içerdiğini ve hukuksal anlamda ''terör'' kavramı içinde değerlendirildiğini bildirdi. 
     -''SABIRLI VE TEDBİRLİ DAVRANARAK...''- ''İrtica, Türkiye Cumhuriyeti Devleti için potansiyel bir tehlikedir'' diyen Keleş, Gülen grubunun da oldukça sabırlı ve tedbirli davranarak muhtemel bir cihada hazırlandığını iddia etti. Keleş, yapılanmanın, halk arasında manevi baskı ve tehdit oluşturduğunu öne sürdü. 
     Keleş, sanık avukatlarının, sisteme karşı örgütlenmelerinin söz konusu olmadığını, iddiaların somut delile dayanmadığını ileri sürdüklerini hatırlatarak, ancak tüm deliller değerlendirildiğinde, sistemi değiştirmeye yönelik faaliyetlerin görüleceğini savundu. 
     Savcı Keleş, Fethullah Gülen'in, 3713 sayılı Terörle Mücadele Kanunu'nun ''terör tanımı'' başlıklı 1. maddesi yollamasıyla, aynı kanunun ''terör örgütleri'' hükmünü içeren 7. maddesinin 1. fıkrasının birinci cümlesine göre, 5 yıldan 10 yıla kadar ağır hapis cezasına mahkum edilmesini istedi. Savcı Keleş, Gülen hakkında ''gıyabi tutuklama'' kararı verilmesini talep etti. 
     Gülen'in avukatı Abdülkadir Aksoy, mütalaaya katılmadıklarını, esas hakkındaki savunmalarını hazırlamak için süre istediklerini söyledi. Aksoy, müvekkilinin tedavi için ABD'de bulunduğunu, tutuklamanın şartlarının oluşmadığını öne sürerek, gıyabi tutuklama isteminin reddini talep etti. 
     Mahkeme Başkanı Hüseyin Eken, sanık avukatlarına esas hakkındaki savunmalarını hazırlamaları için süre verilmesine ve yargılamanın geldiği aşama itibariyle gıyabi tutuklama isteminin reddine karar verildiğini belirterek, duruşmayı erteledi. 
     





</TEXT>
</DOC>
