<DOC>
<DOCNO> 128087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko06.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de lüks mallara talep yeniden canlandı... 
</HEADLINE>
<TEXT>

     Piyasa araştırmacıları, ABD'de lüks mallara olan talebin yeniden artış eğilimine girdiğini, ucuz mal satan mağazaların satışlarında düşme görülürken, lüks mal satan mağaza zincirlerinin cirolarını artırdıklarını açıkladılar. 
     Amerikan FORBES dergisinin haberine göre, Wal-Mart gibi ortak sınıfın ihtiyacına cevap veren mağazalar zincirinin satışlarında, ''Noel dönemi'' olarak adlandırılan 24 kasım-24 aralık arasında ancak yüzde 3-5 artış görüldü. Wal-Mart, Noel döneminde bunun çok üzerinde bir artış beklediğini açıklamıştı. 
     Buna karşılık Saks, Nordstrom ve Neiman Marcus gibi lüks mağazaların satışlarının tahminlerin çok üzerinde gerçekleştiği bildirildi. Noel döneminde Nordstrom'un satışları yüzde 7.4 artarken, Neiman Marcus'un satışlarındaki yükselme 5.8'i buldu. 
     ''New American Luxury'' adlı bir kitap yazan, Boston Piyasa Araştırmaları Grubu analistlerinden Michael Silversten ve Neil Fiske, ''Amerikalıların günlük hayatlarında lükse artık daha fazla yer verdiklerini'' savundular. Uzmanlar ''Amerikalıların pahalı duş jellerini, şık Victoria's Secret kadın iç çamaşırlarını, ya da pahalı puroları tercih ettiklerini'' belirttiler. 
     Aynı kaynaklar, ''Kitlelere hitap eden GAP gibi mağazalarda kaşmir süeterler alıcı beklerken, J.Crew ya da Ann Taylor gibi butiklerdeki malların hızla eridiğine'' dikkat çektiler. 
     
     İNTERNETİN BAŞARISI 
     Öte yandan bu yıl internet aracılığıyla satış yapanların cirolarının da eskiye oranla çok fazla arttığı gözlemlendi. Bu kuruluşların başında gelen Amazon.com, Noel döneminde 2.1 milyon adet sipariş alarak rekor kırdı. Bunun saniyede 24 sipariş anlamına geldiği bildiriliyor. 
     İnternet satışlarının artmasında, Noel döneminde ABD'nin kuzeydoğu bölgelerinde etkili olan ağır kış şartlarının yanı sıra internet satıcılarına duyulan güvenin artmasının da rol oynadığı kaydedildi. Uzmanlara göre, 26 aralıkta sona eren hafta içersinde internetten yapılan satışlar, yüzde 43 artarak 950 milyon doları buldu. Bu rakam geçen yılın aynı döneminde 670 milyon dolardı. 
     E-Market adlı araştırma kurumu da 2003'ün son çeyreğinde internet satışlarının 17.8 milyar dolara ulaşacağını açıkladı. Bu rakam geçen yıl 13.8 milyar dolardı. 
     
     EN ÇOK SATILANLAR 
     İster mağazadan, ister internetten alınsın, tüketicilerin bu yıl özellikle elektronik eşyaya öncelik verdikleri de belirlendi. En çok satılan mallar arasında dijital fotoğraf makineleri, cep bilgisayarları ve taşınabilir müzik çalarlar başta geliyor. Buna karşılık oyuncak satışlarında gözle görülür düşüş olduğu bildirildi. 
     
</TEXT>
</DOC>
