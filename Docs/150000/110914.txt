<DOC>
<DOCNO> 110914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/yasam/yas01.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mafya koca Rio’yu bir gün esir aldı’ 
</HEADLINE>
<TEXT>

Brezilya’nın en büyük mafya grubu, liderlerine hapiste kötü davranıldığı için genel grev’ ilan edince, Rio’da hayat durdu 
     DIŞ HABERLER SERVİSİ 

     Uyuşturucu çeteleriyle başı dertten bir türlü kurtulamayan Brezilya, sonunda bu çetelere resmen’ teslim oldu. Brezilyalıları kendi deyişleriyle utanç verici’ duruma düşüren ise, Rio de Janeiro’nun en büyük uyuşturucu mafyası olan Kızıl Komutanlık’tı. Bu mafya grubu, hapisteki liderleri Luiz Fernando da Costa’ya kötü davranıldığını öne sürerek, bir açıklama ile, bunu protesto için Rio halkını genel grev’e davet etti. Çete, aynı açıklamaya, protesto grevine katılmayanların kendi yöntemleriyle cezalandırılacağını’ eklemeyi de ihmal etmedi. 
     
     Otobüsler çalışmadı 
     Rio Emniyet Teşkilatı da bu duruma, tam 40 bin polisini pazartesi günü sokaklara döküp halka güvende oldukları’ mesajını ileterek cevap verdi. 
     Ancak polisin bu mesajı 10 milyon Rio’luyu ikna etmedi. Çete korkusuyla 10 milyonluk koca kentte önceki gün hayat durdu. Resmi dairelerde çalışan memurlar ve öğretmenler işe gitmedi. Aileler çocuklarını okula göndermedi. Şehir içi tren ve otobüs seferleri birkaç nokta dışında tümüyle durdu. Fırınlar da dahil hiçbir mağaza veya alışveriş merkezi açılmadığı gibi, lokantalar dahi bu yasağa uydu. 
     
     Copacabana kapandı’ 
     Daha da önemlisi, Rio’nun başlıca turizm geliri kaynağı olan, dünyaca ünlü Copacabana sahilleri pazartesi günü bomboş kaldı. 
     Çünkü buradaki eğlence merkezleri, kafeterya ve lokantalar da çete tehdidi nedeniyle kapılarına kilit vurmuşlardı. Ülkenin en iyi korunan Bangu Hapishanesi’nde tutulan çete lideri da Costa, bir hücrede tek başına ve tecrit koşullarında tutulmasına rağmen geçen ay da hapishanede isyan çıkarmış, bu olayda en az dört kişi hayatını kaybetmişti. 
     



 YAŞAM 




















</TEXT>
</DOC>
