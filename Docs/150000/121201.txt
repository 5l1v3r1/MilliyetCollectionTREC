<DOC>
<DOCNO> 121201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sontur23.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yasak ilişki, bir cinayet.. 
</HEADLINE>
<TEXT>

     Yer Sivas Cumhuriyet Üniversitesi... Doktor Adem Akbulut, anestezi teknikeri Mehmet Şentürk tarafından bıçaklanarak öldürüldü. 
     Olayın ilk duruşması bugün yapıldı. Sanık savukatları "aile yapısının korunması" gerekçesi ile duruşmaya yayın yasağı konulmasını istedi. 
     Çünkü hastanede cinayetin arkasında "yasak ilişki" yatıyor... 
     Cinayeti işlediği öne sürülen tekniker Mehmet Şentürk'ün eşinin, öldürülen doktorla ilişkisi olduğu öne sürülüyor. 
     Aysun Şentürk'ün, Adem Akbulut ile ilişki kurduğu ancak daha sonra bu ilişkiyi bitirdiği iddia ediliyor. İddiaya göre, doktor Akbulut bu kez Aysun Şentürk'ü "ilişkimizi herkese anlatırım" diye tehdit etmeye başladı. İkili arasındaki kavgalar Aysun Şentürk'ün eşinin kulağına gidince olanlar oldu. 
     Anestezi teknikeri Mehmet Şentürk hakkında, cinayet suçundan 24 yıldan 30 yıla kadar ağır hapis cezası isteniyor. 
     Sivas 2. Ağır Ceza Mahkemesi'ndeki duruşmada, tutuklu yargılanan eski anestezi teknikeri Mehmet Şentürk ile öldürülen Adem Akbulut'un eşi Makbule Akbulut hazır bulundu. 
     Şentürk'ün avukatı Mehmet Ali Ada, ''aile yapısının korunması'' gerekçesiyle duruşmanın gizli yapılmasını ve yayın yasağı konulmasını istedi. Yayın yasağı istemini reddeden Mahkeme Heyeti, duruşmanın gizli yapılmasına karar verdi. 
     Duruşma sonunda, sanığın eşi Aysun Şentürk, basın mensuplarının görüntü almasını engellemek için tutukluların çıkarıldığı kapıdan götürüldü. 
     Duruşma, eksik belgelerin tamamlanması için ertelendi. 
     
     İDDİANAME 

     Davanın iddianamesinde, Mehmet Şentürk'ün CÜ Tıp Fakültesi Araştırma Hastanesi'nde hemşire olarak görev yapan eşi Aysun Şentürk ile Dr. Adem Akbulut arasında, geçmişte ilişki olduğu iddia edildi. 
     Adem Akbulut'un, Aysun Şentürk'ü, ''ilişkilerini anlatmakla tehdit ettiği'' belirtilen iddianamede, şöyle denildi 
     ''Adem Akbulut, olay tarihinden bir gün önce, Aysun Şentürk'ün çalıştığı servise gelerek hakaret etmiştir. 23 Eylül'de, anestezi teknikeri olan Mehmet Şentürk, Adem Akbulut'un çalıştığı servise gelerek bıçakla yaralamıştır.'' Adem Akbulut'un, 9 Ekim günü, tedavi gördüğü İbni Sina Hastanesi'nde öldüğü anlatılan iddianamede, sanık Şentürk hakkında, 24 yıldan 30 yıla kadar ağır hapis cezası isteniyor. 
     
</TEXT>
</DOC>
