<DOC>
<DOCNO> 110983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/soneko27.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker "Savaş riski maliyetlerimizi arttıracak" 
</HEADLINE>
<TEXT>

     Devlet Bakanı Masum Türker, ''Savaşla ilgili risk bizim maliyetlerimizi artıracak'' dedi. 
     Türker, İstanbul Üniversitesi İ.Ü. yeni akademik yılının açılış töreninde gazetecilerin olası Irak savaşının Türk ekonomisine etkisine ilişkin soruyu yanıtlarken, prensip olarak bölgede ve dünyanın hiçbir yerinde savaş çıkmamasını istediklerini söyledi. 
     Masum Türker, ''Ama olası bir savaşın çıkması halinde Türkiye'nin en büyük etkileneceği konu 2 milyonu aşkın mültecinin ülkemize iltica etmesi ve bu mültecilerin neden olacakları sosyal ve ekonomik sorunların büyüklüğüdür'' dedi. 
     Savaş sözcüğü çıkar çıkmaz Türkiye'nin borç maliyeti içinde, faizlerin içinde belirsizlik ve politik riskin yer aldığına işaret eden Türker, şöyle konuştu 
     ''Şu anda politik riskteki belirsizlik ortadan kalktı. Seçime gidiyoruz. Faizlerin hızla düşmesi gerekiyor ama düşmüyor. Savaşla ilgili risk bizim maliyetlerimizi artıracaktır. Türkiye'nin turizm gelirleri, üretimi, birçok konuda önemli kayıpları olacaktır. Ancak bu kayıplar finansman açığıyla giderilemez. Bu bizim çevremizde, bunların oluşumuna neden olan kesimlerden bizim zararımıza katkıda bulunmalarıyla olur.'' Türker, konuya finansman eksiği demenin, bu savaşta Türkiye de para koysun demek anlamına geldiğini, Türkiye'nin böyle bir girdaba girmesine izin vermemek için ulusal bir duruş içinde olmak gerektiğini kaydetti. 
     ABD'de bu konuda son güne kadar hiç kimseyle konuşmadığını, herkesin ABD Hazine Bakanı ile görüşmesini istediğini, kendisinin görüşmediğini ifade eden Türker, ''Bu konu Hazine bakanlarının birbirileriyle görüşeceği iş değildir. Bu konular dış işleriyle uğraşanların, ilgili bakanların yapacağı işlerdir'' dedi. 
     
     ÖRTÜLÜ ÖDENEK 
     Türker, örtülü ödeneğin artırılmasına ilişkin bir başka soruya da ''Böyle bir şey olmaz. Şu anda öyle bir şey yok. Bütçe yok'' diye yanıt verdi. 
     Uluslararası Para Fonu'nun IMF eğitime ayrılan bütçeyi kısıtlamayı istediği yönünde basında yer alan haberlerin hatırlatılması üzerine de Türker, ''Kimlerin çıkardığını bilmiyorum. Türkiye'de eğitimi biz daha fazla desteklemeliyiz. Bu konuda herşeyimizden vagzeçebiliriz ama eğitimimizden asla. Kimin çıkardığını bilmiyorum. Bunun altında bir kasıt aramak lazım'' dedi. 
     Fen edebiyat mezunlarının öğretmen olmaları konusundaki gelişmelerin sorulması üzerine de Türker, ''Bu konuda Maliye Bakanımız bir kadro imzaladı. Milli Eğitim Bakanımız bu ek kadroyu alırsa fiilen edebiyat mezunu olan ve eskiden hakkı olan arkadaşların bu haklarının çözüleceğini söylemişti. Bu sorun önümüzdeki günlerde önemli ölçüde çözülmüş olacak'' dedi. 
     Hala İstanbul Üniversitesi'nin öğrencisi olduğunu, işletme doktorası yaptığını ifade eden Türker, ''Bakan olmasaydım bugünlerde tezi bitirecektim. Vergi ve muhasebe üzerine doktora yapıyorum'' diye konuştu. 
     Türker, IMF'yi eleştirmediğini, program ve uygulamasına eleştirilerinin olduğunu kaydetti. 
     Bu arada, Sabancı Holding Yönetim Kurulu Başkanı Sakıp Sabancı da bir gazetecinin ''Rektör Alemdaroğlu özel üniversitelere karşı olduğunu söyledi. Sizin de özel üniversiteniz var. Ne düşünüyorsunuz '' sorusu üzerine, ''Farkı düşünebiliriz, normal. Rekabet lazım her yerde. Bilhassa üniversitelerde rekabet lazım'' dedi. 
     





</TEXT>
</DOC>
