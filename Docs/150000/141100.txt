<DOC>
<DOCNO> 141100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/dunya/dun04.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra’dan sürpriz orta yol’ formülü 
</HEADLINE>
<TEXT>

Londra, BM Güvenlik Konseyi’ndeki veto engelini aşmak için, ikinci karardan sonra Irak’a bir hafta süre tanınmasını öngörüyor 
     NEW YORK Milliyet 

     BM Güvenlik Konseyi, bugün bir kez daha Irak’taki BM silah denetçilerinin başkanı Hans Blix’in vereceği kritik Irak brifingi için toplanırken, Fransa ve Rusya’nın, haftaya oylamaya sunulması halinde ABD - İngiliz karar tasarısını veto edeceklerini açıklamaları üzerine, İngiltere yeni bir orta yol formülü geliştirdi. 
     İngiliz önerisi, savaşa yetki veren ikinci BM kararıyla, savaş kararının alınmasına kadar geçecek zaman içinde Saddam Hüseyin’e, yasaklanmış silahlarının varlığını kabul etmesi için son şans ve bir hafta süre tanıyor. Diplomatik kaynaklar, İngiliz "uzlaşı" önerisinin, Konsey’in 9 geçici üyesinin olumlu oyunu alarak tasarının geçmesi için gerekli çoğunluğu sağlamak ve Fransa ile Rusya’nın veto tehdidine "meydan okumak" amacını taşıdığını bildirdiler. 
     Öte yandan Irak’taki son silah denetim raporunu geçen cuma Güvenlik Konseyi’ne yazılı olarak sunan ve bugün 15 Konsey üyesine sözlü rapor verecek olan BM Silah Denetim Komisyonu Başkanı Hans Blix’in, yine hem savaş yanlısı, hem de savaş karşıtı ülkelerin işine yarayacak "karışık" bir rapor sunması bekleniyor. Ancak bu kez Irak’ın son günlerde BM ile yaptığı işbirliğini de vurgulayacak olan Blix, önceki gün BM’de düzenlediği basın toplantısında, silah denetimlerinin devamı için daha fazla zaman verilmesinden memnun olacağını kaydetti ve "h l savaşın kaçınılmaz olmadığını umuyorum" dedi. 
     



 DÜNYA 













</TEXT>
</DOC>
