<DOC>
<DOCNO> 146906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/guncel/gun99.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
kısa kısa.. 
</HEADLINE>
<TEXT>

Rumsfeld Tek yol teslim...      ABD Savunma Bakanı Donald Rumsfeld, dün Pentagon’da basın mensuplarına yaptığı açıklamada, "Ancak Irak’ın şartsız teslim olması savaşı sona erdirir" dedi. Rumsfeld, ABD’nin, Irak ile savaşı sona erdirmek için müzakere yolunu etmek gibi bir niyeti olmadığını belirterek, "Koalisyonun değerlendireceği tek seçenek, Irak’ın şartsız teslimidir" diye konuştu. Saddam yönetiminin, "koalisyon güçlerinin, Iraklı yetkililerle görüştüğüne" ve "koalisyon güçlerinin başladıkları işi bitiremeyeceğine" dair Irak halkını kandırmaya çalıştığını ileri süren Rumsfeld, Saddam rejimini yalancılıkla suçladı. "Bir görüşme olmadı" diyen Bakan Rumsfeld, savaştan, Saddam yönetiminin gitmesi haricinde bir sonuç çıkmayacağını söyledi. 
     
Iraklı bakandan Türk halkına çağrı      Irak Dışişleri Bakanı Naci Sabri, Irak’la Türkiye arasındaki ilişkilerin tarihin derinliklerine dayandığını belirterek, "Saldırganları bölgeden kovmak için işbirliği yapalım" dedi. Sabri, yaptığı açıklamada, Irak’la Türkiye arasındaki ilişkilerin, tarihin derinliklerine ve çok eski dönemlere dayandığını söyledi. "Saldırganların 13 gündür devam eden savaşta ölümden başka bir şey elde edemediklerini" belirten Sabri, "Bizim halkımız, ne için savaşıyor ve kimin uğruna savaşıyor, bunu iyi biliyor" ifadesini kullandı. 
     Sabri, Türk halkına seslenerek, "Ey özgürlüğü ve dostluğu seçen Türk halkı, el ele verelim ve saldırganları bölgemizden kovalım" diye konuştu. 
     

</TEXT>
</DOC>
