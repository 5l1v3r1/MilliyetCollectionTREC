<DOC>
<DOCNO> 143980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sonspo11.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi'nde çeyrek ve yarı final kuraları yarın çekilecek 
</HEADLINE>
<TEXT>

     Futbolda Avrupa Şampiyonlar Ligi'nde çeyrek ve yarı final ile UEFA Kupası'nda yarı final kuraları yarın İsviçre'de çekilecek. 
     UEFA Kupası çeyrek finalinde mücadele eden Beşiktaş'ın da bu akşam İstanbul'da konuk edeceği İtalya'nın Lazio takımını 1-0'lık yenilginin rövanşında elemesi durumunda, yarı finaldeki rakibi yarın belli olacak. 
     Nyon kentinde gerçekleştirilecek kura çekimi TSİ 13.00'de başlayacak. 
     UEFA Kupası'nda yarı final maçları 10 ve 24 Nisan tarihlerinde oynanacak. İspanya'nın Sevilla kentindeki final maçının tarihi ise 21 Mayıs. 
     Bu arada, Avrupa Şampiyonlar Ligi'nde de çeyrek ve yarı final eşleşmeleri yarın aynı yerde çekilecek kura sonucu belli olacak. 
     Avrupa Şampiyonlar Ligi'nde çeyrek final ilk maçları 8-9 Nisan, rövanşları 22-23 Nisan, yarı final maçları ise 6-7 Mayıs ve 13-14 Mayıs tarihlerinde oynanacak. İngiltere'nin Manchester kentindeki final maçı 28 Mayıs'ta oynanacak. 
     





</TEXT>
</DOC>
