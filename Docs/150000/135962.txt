<DOC>
<DOCNO> 135962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sontur12.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta kış hayatı olumsuz etkiliyor... İşte son durum... 
</HEADLINE>
<TEXT>

     Yoğun kar yağışı yurdun büyük bölümünü etkisi altına alırken, çok sayıda köy yolu kapandı. 
     Kocaeli'nde yoğun kar yağışı nedeniyle 72 köyün yolu ulaşıma kapandı, 28 köyün elektriği kesildi. Köy Hizmetleri İl Müdürü Hüseyin Karakullukçu, yoğun kar yağışı nedeniyle İzmit'te 24, Derince'de 2, Körfez ve Gebze'de 14'er, Gölcük ve Karamürsel'de 9'ar köy yolunun ulaşıma kapandığını söyledi. 
     Bu arada, dün akşamdan bu yana etkili olan yağış sonucunda, çok sayıda ev ve işyerini su bastı. 
     Sakarya'da dün gece yarısından itibaren etkili olan kar yağışı sonucu, Kocaali, Hendek, Akyazı, Karasu ve Taraklı ilçelerine bağlı toplam 30 köyün yolu ulaşıma kapandı. 
     Yoğun kar yağışı, Ankara-İstanbul Karayolu'nun Bolu Dağı kesimi, D-100 Karayolu ve E-80 Otoyolu'nda ulaşımı olumsuz etkiliyor. Trafik ekipleri, Bolu geçişini kullanan sürücüleri, gizli buzlanma ve etkili kar yağışı konusunda anonslarla uyarıyor. 
     Görüş mesafesinin 20 metreye kadar düştüğü Bolu Dağı ve D-100 Karayolu'nda zincirsiz araçlarla trafiğe çıkan sürücüler zor anlar yaşadılar. Zincirsiz araçların sürücüleri, trafik ekipleri geçişe izin vermeyince, yol kenarına çektikleri araçlarına zincir takmak zorunda kaldılar. 
     Eskişehir'de kar yağışı nedeniyle şehirlerarası yollarda ulaşım kontrollü sağlanırken, trafik ekipleri zinciri olmayan araçların trafiğe çıkmasına izin vermiyor. 
     Köy Hizmetleri yetkilileri, Sarıcakaya İlçesi Sakarılıca, Topkaya- Şerefiye, Alpu İlçesi yakınlarındaki Taycılar-Alpınar ve Mihalıççık İlçesi Güreş-Maden yolu ile Han İlçesi'ne bağlı Peçene Köyü yolunun kapandığını, ekiplerin bu bölgelerde çalışma başlattığını belirttiler. 
     Konya'nın Seydişehir İlçesi'nde sabah saatlerinde başlayan kar yağışı nedeniyle ulaşım güçlükle sağlanıyor. Yetkililer, Seydişehir-Antalya karayolu Alacabel mevkiinde kar kalınlığının yer yer 50 santimetreye ulaştığını belirttiler. Yetkililer, zincir, çekme halatı ve takoz bulundurmayan araçların yola çıkmalarına izin verilmediğini bildirdiler. 
     





</TEXT>
</DOC>
