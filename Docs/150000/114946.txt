<DOC>
<DOCNO> 114946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/ekonomi/eko06.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’nin borsa turları 
</HEADLINE>
<TEXT>

Borsa Başkanı Osman Birsen’in görev süresi dün doldu. Birsen’in yeniden atama için kulis yaptığı fakat Ankara’nın atamayı yeni iktidara bırakma eğiliminde olduğu öğrenildi 
     SONGÜL HATISARU 

     Borsa Başkanı Osman Birsen’in görev süresi dün doldu. Birsen, Borsa Başkanlığı’na yeniden atanmazsa bugün itibariyle borsada olmayacak. Borsa çevrelerinde, Birsen’in özellikle Ekonomiden Sorumlu Devlet Bakanı Masum Türker kanalıyla, yeniden atanmak için Ankara’da kulis yaptığı, fakat hükümetin başkanlık atamasının yeni iktidara bırakma eğilimi nedeniyle geri çekildiği konuşuluyor. 
     Bu arada Birsen’in yerine kimin atanacağı da merak konusu. Erken seçimin 3 Kasım’da yapılacağı ve borsa başkanlığı atamasının siyasi bir karar olduğu gözönüne alındığında, gözler, seçimlerden galip çıkacak partilere çevriliyor. 
     
     Çatana’nın ismi geçiyor 
     İktidara en yakın parti olarak görünen AKP içinde, borsa başkanlığına yönelik kulislerin de yoğunlaştığı konuşuluyor. AKP lideri Tayyip Erdoğan, partiler arasında şu ana kadar Borsa’yi ziyaret eden tek başkan. Geçtiğimiz aylarda, borsayı ziyaret eden Erdoğan, kurum hakkında bilgi aldı, çalışanlarla tanıştı. 
     Piyasada AKP’nin hükümet olması durumunda, Takasbank’ın Başkanı Emin Çatana’nın Borsa başkanlığı için güçlü bir aday olduğu konuşuluyor. Diğer bir söylenti de AKP’ye yakın, Borsa Başkan yardımcısı olan bir ismin atanabileceği yönünde. 
     Borsa gibi bir kurum için AKP içinde daha çok kulis yapılması, başka isimlerin de öne çıkması bekleniyor. 
     Öte yandan, seçimlerden sonra CHP de koalisyon ortağı olarak Hazine’den sorumlu bakanlığı alması durumunda başkanlık atamasında etkili olacak. 
     Derviş’in Hazine’nin başında bulunması durumunda, kendisine yakın hoca arkadaşlarından birisinin de başkanlığa atanabileceği yönünde tahminler yapılıyor. 



 EKONOMİ 


















</TEXT>
</DOC>
