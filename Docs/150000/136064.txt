<DOC>
<DOCNO> 136064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sondun04.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve İngiltere, Saddam'a Irak'ı terketmesi için 48 saat verecek 
</HEADLINE>
<TEXT>

     İngiltere'de yayımlanan The Sunday Telegraph gazetesi, uluslararası silah denetçilerinin verecekleri yeni raporda, Irak yönetiminin işbirliğine girmediğinin bir kez daha vurgulanması halinde, ABD ve İngiltere'nin Irak Devlet Başkanı Saddam Hüseyin'e ülkesini terketmesi için 48 saat süre tanıyacaklarını öne sürdü. 
     Gazete, tanınacak sürenin Saddam Hüseyin'in karar vermesine yeterli olacağını, ''bu arada, komşuları olan Arap ülkelerine de Irak liderini ikna etmeleri ve son çabalarını sarfetmeleri için de bir zamanın tanınmış olacağını'' yazdı. 
     ''Eğer bu olmazsa bir darbe yaşanacak'' diyen gazete, ''bu dar zamanlı planın son iki günün tartışmaları sonucunda ortaya çıktığını'' öne sürdü. 
     Haberini Amerikan kaynaklarına dayandıran The Sunday Telegraph, yeni BM kararının içeriğinde de Saddam'a yeniden ''tam işbirliği yapacağını'' söyleme şansı tanınmayacağını belirtirken, ''Bu karar, ABD değil, İngiltere tarafından BM Güvenlik Konseyi'ne önerilecek. Zira ABD böyle bir karara muhtaç görüntüsü vermekten dikkatle kaçınıyor'' diye yazdı. 
     İngiltere Dışişleri Bakanlığı kaynaklarına dayanarak, Suudi Arabistan'ın Saddam'ı kabul etmeye razı olduğunu belirten gazete, yeni BM kararının Güvenlik Konseyi'nin 15 üyesinden en az 9'unun onayını gerektirdiğini hatırlattı. 
     





</TEXT>
</DOC>
