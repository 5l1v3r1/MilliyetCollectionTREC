<DOC>
<DOCNO> 111197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sontur06.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmene en az maaş Türkiye'de... 
</HEADLINE>
<TEXT>

     Türk Eğitim-Sen, öğretmene en az ücretin Türkiye'de ödendiğini bildirdi. Türkiye'de görev yapan öğretmenlerin bir yıllık geliri 4 bin dolar civarında bulunuyor. Bu rakam, İsviçre'de 51.4 bin doları, Japonya'da 41.2 bin doları, Kore'de ise 39.9 bin doları buluyor. 
     Türk Eğitim-Sen'den yapılan açıklamada, 5 Ekim'in dünyada öğretmenler günü olarak kutlandığı hatırlatılarak, Türkiye'de görev yapan öğretmenler ile diğer ülkelerdeki meslektaşlarının yaşantıları karşılaştırıldığında durumlarının pek iç açıcı olmadığının ortaya çıktığı belirtildi. Açıklamada, Türkiye'nin geleceğini emanet ettiği öğretmenlerine dünyada en az ücret veren ülke olduğu kaydedildi. 
     Türk-Eğitim Sen'in araştırmasına göre, Türkiye'de görev yapan öğretmenlerin maaşları 100 milyon liralık brüt düzeltme zammıyla birlikte 300 ile 400 dolar arasında değişirken, bir yıllık geliri ise 4 bin dolar civarında bulunuyor. Bu rakam, İsviçre'de 51 bin 361 doları, Japonya'da 41 bin 201 doları, Kore'de 39 bin 921 doları buluyor. 
     Almanya'da görev yapan öğretmenlerin yıllık gelirleri 38 bin 640 dolar, İngiltere'de 38 bin 10 dolar, Avustralya'da 36 bin 175 dolar, İrlanda'da 36 bin 151 dolar, ABD'de 32 bin 713 dolar, Yeni Zelanda'da 32 bin 260 dolar, İspanya'da 32 bin 144 dolar düzeyinde bulunuyor. Ülke ortalamasında bu rakam 28 bin 519 dolar olarak gerçekleşiyor. 
     Türkiye, öğretmenlerine dünyada ders başına 1.58 dolarla en az ücret veren ülke olurken, İsviçre 68 dolarla ders başına en çok ücret veren ülke durumda bulunuyor. 
     
     YAŞAM STANDARTLARI DA GERİDE 

     Sosyal yaşam standardı karşılaştırıldığında da Türkiye'de öğretmenlerin durumunun Avrupalı meslektaşlarının gerisinde olduğu belirlendi. Türk Eğitim-Sen'in araştırmasına göre, Türkiye'deki öğretmenlerin yalnızca yüzde 25'i günlük bir gazeteyi alabiliyor. Ders kitapları dışında iki haftada bir kitap okuma oranı yüzde 8'lerde kalıyor. Öğretmenlerin yüzde 15'i internetten yararlanabiliyor. Öğretmenlerin yüzde 74'ü yabancı dil bilmediğini ifade ediyor. 
     





</TEXT>
</DOC>
