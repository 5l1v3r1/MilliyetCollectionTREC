<DOC>
<DOCNO> 122452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sondun03.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopenhag Zirvesi'nden sonra Türkiye AB ile köprüleri atmayacak 
</HEADLINE>
<TEXT>

     Türkiye'nin, Kıbrıs sorununun çözümünde ortaya atılan girişim çerçevesinde Türk tarafının gösterdiği yoğun çabalara Rum tarafının karşılık vermesi durumunda meselenin çözülebileceği görüşünü taşıdığı belirtildi. 
     Türk diplomatik kaynakları, BM Genel Sekreteri Kofi Annan'ın Kıbrıs'ta taraflara gönderdiği ikinci mektuba yanıt olarak Türk tarafının çözüm planına ilişkin iyileştirme önerilerini kısa sürede BM'ye ileteceğini belirtti. 
     Bir diplomatik kaynak, ''Çözüm zor, ancak imkansız değil. Bu önemli bir fırsat. Keşke iki taraf anlaşmaya varabilse. Türkiye, KKTC Cumhurbaşkanı Rauf Denktaş'ın rahatsızlığı gibi en zor şartlarda bile azami gayret gösteriyor. Keşke Rum tarafı karşılık verse ve çözüme doğru ilerlense'' dedi. 
     Diplomatik kaynaklar, mevcut haliyle BM'nin Kıbrıs planında, Türkiye ve Kıbrıs Türk tarafının kabul edemeyeceği birçok unsur olduğuna dikkat çekerek, bu planın daha önceki BM planlarına göre daha iyi ve daha kötü tarafları olduğunu söyledi. 
     AB'nin 12 Aralık'taki Kopenhag Zirvesi'ne de değinen diplomatik kaynaklar, Türkiye'nin zirveden olumlu sonuç beklediğini, ancak ters bir karar çıkması durumunda da AB ile köprülerin atılmasının düşünülmediğini belirtti. 
     Bir diplomatik kaynak, ''12 Aralık'tan sonra dünya farklı olacak. Maksat, Türkiye'yi ilgilendiren konuların hepsinde zirveyi en olumlu şekilde geride bırakmak. AB, geçmişte de Türkiye ile ilgili ters kararlar aldı. O zaman da köprüler atılmadı. Bu defa da her durumda Türkiye'nin köprüleri atma tepkisi olmaz'' dedi. 
     





</TEXT>
</DOC>
