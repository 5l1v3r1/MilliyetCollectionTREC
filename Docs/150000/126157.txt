<DOC>
<DOCNO> 126157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/yasam/yas02.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeugma ismi SATILDI 
</HEADLINE>
<TEXT>

Antik kentin isim hakkının iki yıldır Sanko Holding’de olduğu anlaşıldı. Türk Patent Enstitüsü ise Gözden kaçmış’ diyor... 
     PINAR AKTAŞ İstanbul 

     Türkiye’nin dünyaca ünlü antik kenti Zeugma’nın adının, Sanko Holding tarafından satın alındığı ortaya çıktı. 
     Sanko Holding Yönetim Kurulu Başkan Vekili Adil Konukoğlu, Zeugma’ isim hakkını altı sektörde kullanmak üzere iki yıl önce bugünün parasıyla 9.6 milyar liraya aldıklarını söyledi. Konukoğlu, gerekçelerini de, "Bu ismin perişan olmasına gönlüm bir Antepli olarak razı olmadı" diyerek açıkladı. İki yıl içinde Zeugma’ ismini hiçbir ürünlerinde kullanmadıklarını da belirten Konukoğlu, sözlerini, "Amacına uygun kullanıma karışmam" diyerek bitirdi. 
     
     Sözleşmelere aykırı 
     Türk Patent Enstitüsü Başkanı Selim Mustafa Şengün ise, Türkiye’nin de dahil olduğu Paris Sözleşmesi’ne göre tarihi değerlerin marka olarak tescil edilemeyeceğini belirterek, "Ama bunlar gözden kaçabiliyor. Belediyeler, dernekler ve vakıflar başvuracak ki koruyabilelim. Bir yetkimiz yok. İptal de edemiyoruz" demekle yetindi. Enstitü Marka Dairesi Başkanı Yılmaz Eldeniz de, "Hukuki dayanak olmadığı sürece korunmayan isimler verilebilir. Alacahöyük’ün üzerinde koruma yoksa, onu da verebiliriz" diye konuştu. 
     



 YAŞAM 













</TEXT>
</DOC>
