<DOC>
<DOCNO> 146280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/ekonomi/eko05.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BAŞBAKAN ERDOĞAN Hayatında iki koyun gütmemiş KEMAL DERVİŞ Mahalle kurnazlığı yapma 
</HEADLINE>
<TEXT>

Bütçe görüşmelerinde Kemal Derviş ile Erdoğan kapıştı. Erdoğan, CHP’lileri ve Derviş’i, hayatında iki koyun gütmemişler’ olarak eleştirince, Derviş cevap verdi Artık bu mahalle üslubunu bırak. Erdoğan, bütçenin kabulünden sonra CHP’den özür diledi 
     ANKARA Milliyet 

     Bütçe görüşmeleri Başbakan Recep Tayyip Erdoğan ile Devlet eski Bakanı Kemal Derviş arasındaki sert polemiğe sahne oldu. Kürsüye çıkan Derviş hükümete tavsiyelerde bulundu. "İkili ilişki içinde hibeye güvenerek hareket etmek bütün politikamızı tehlikeye sokar. Faiz dışı fazlada yüzde 6,5’tan fazla olsun isteği de gelebilir. Bu olmaz, kaldıramayız" diyen Derviş, vergi yok’ dediği halde yeni vergiler getiren hükümeti sosyal patlama konusunda uyardı. "Bıçak kemiğe dayandı, hepimizin el ele verip Türkiye’yi sosyal patlamadan kurtarmamız gerekir" diyen Derviş, daha sonra şu uyarılarda bulundu 
     
     Enflasyon hedefi tutmaz’ 
     "Kamu yönetimini siyasi kadrolaşma fırsatı olarak gören anlayış 2001’de bizi krizin eşiğine getirdi. Hükümet bundan kaçınmalı. 2003 yılı için öngörülen yüzde 17’lik enflasyon hedefi gerçekçi değil. Hedeflerimiz gerçekçi olmalı ve kesinlikle tutturulmalı. Yüzde 17 enflasyon hedefi belirleyip yüzde 27’yi tutturmak olmaz. Bu hedefin yüzde 60 sapması olur. Güveni sarsar." 
     CHP yöneticilerinin 57’nci hükümet dönemindeki Derviş’e yönelik eleştirilerinden örnekler veren Erdoğan ise muhalefete yönelik eleştirilerinde sık sık kullandığı, hayatında iki koyun gütmemişler’ sözlerini yine kullandı. Vergi barışını savunurken de kendisinin tüccar gibi’ düşündüğünü söyledi. 
     
     Gül’ün üslubu özleniyor’ 
     Erdoğan’dan sonra tekrar söz alan Derviş, bu kez sert bir üslup kullandı. Derviş, "Rüyanıza mı giriyorum, hakkımda kitaplar yayınlıyorsunuz. Bazen ne adammışım diye düşünüyorum" dedi. 
     Derviş, Erdoğan’ı, "mahalle kurnazlığı" yapmakla eleştirirken şöyle dedi "Başbakan’dan çok farklı bir konuşma beklerdim. Vatandaşlar Erdoğan’ı dinlerken Gül’ün alçakgönüllü üslubunu özlemiştir. Erdoğan bu üslubuyla Türkiye’yi huzura kavuşturacağını düşünüyorsa vatandaşın çekeceği var. Bağırıp çağırarak o seviyeye inmeyeceğim. Sayın Deniz Baykal çok sorumlu bir muhalefet sergiledi. Çok kolay olurdu, sert sorumsuz bir muhalefet yapmak. Sayın Baykal’ı 30 yıldır tanıyorum, her zaman önce Türkiye’yi düşünür. Hiçbir mahalle kurnazlığı CHP’nin dostça çalışma düzenini bozamaz." 
     Erdoğan, bütçenin kabul edilmesinin ardından, "CHP’li bütün kardeşlerimizden bugün gönüllerini kırdıysam özür diliyorum" dedi. 
     
Özelleştirme çarkı      TBMM Genel Kurulu’nda 2003 yılı bütçesi kabul edildi. AKP, özelleştirme borçlularını kurtarmaya yönelik olduğu ileri sürülen Özelleştirme Kanunu değişikliğinden tepkiler üzerine vazgeçti. Bilindiği gibi aralarında AKP’li Cengiz Kaptanoğlu’nun da bulunduğu özelleştirme borçluları Başbakan Yardımcısı Abdüllatif Şener’i Erdoğan’a şikayet etmiş, bunun arkasından Özelleştirme İdaresi ÖİB Şener’den alınarak Maliye Bakanı Kemal Unakıtan’a bağlanmıştı. Arkasından da bütçe görüşmelerinde, özelleştirme borçluları ile ihalelerde yapılan sözleşmelerin sonradan değiştirilmesinin yolu açılmıştı. İhaleleri geçersiz hale getiren bu değişikliğin geri alınması için dün AKP Grubu önerge verdi. BOTAŞ ihalelerinin İhale Kanunu kapsamı dışına çıkaran 28. Madde ile Özelleştirme Kanunu’nu değiştiren 51. maddelerinin yeniden ele alınmasıyla, bu iki madde metinden çıkarıldı. 
     


SİYASET 

















</TEXT>
</DOC>
