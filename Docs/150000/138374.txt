<DOC>
<DOCNO> 138374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/yasam/yas01.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
New Yorkluların yüreği ağzına geldi 
</HEADLINE>
<TEXT>

Staten Adası’nda bir rafineride meydana gelen patlama ve yangın, terör korkusu yarattı 
     DIŞ HABERLER SERVİSİ 

     ABD’de New York yakınlarındaki Staten Adası, dün Türkiye saatiyle 17.30 sıralarında şiddetli bir patlamayla sarsıldı. Bölgedeki petrol depolama tesislerinde meydana gelen müthiş patlamanın ardından, büyük bir yangın çıktı ve gökyüzüne siyah dumanlar yükseldi. Amerika’da geçtiğimiz günlerde verilen terör alarmı nedeniyle patlamanın bir terör saldırısı olduğunu düşünerek paniğe kapılan bölge halkı, patlamaya bir tankerin akaryakıt boşaltması sırasında meydana gelen kazanın yol açtığının açıklanmasının ardından rahat bir nefes aldı. 
     
     Sanayi kazası’ 
     Yetkililer, yangında 1 kişinin öldüğünü, 1 kişinin de ağır yaralandığını, 1 kişinin ise kaybolduğunu belirtti. New York Belediye Başkanı Michael Bloomberg, olayın tamamen bir sanayi kazası olduğunu, yangının çıktığı tankerin battığını, ne kadar petrolün yandığını ve patlamanın ekonomik kaybının henüz bilinmediğini belirtti. Patlamanın ardından petrol fiyatları varil başına 1 dolar arttı. 
     



 YAŞAM 




















</TEXT>
</DOC>
