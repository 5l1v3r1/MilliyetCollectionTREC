<DOC>
<DOCNO> 107248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo15.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Turgay Demirel ''Dünya dokuzunculuğu, başarısızlık değildir'' 
</HEADLINE>
<TEXT>

     Basketbol Federasyonu Başkanı Turgay Demirel, A Milli Erkek Basketbol Takımı'nın 14. Dünya Şampiyonası'nda elde ettiği 9'unculuğu başarı olarak değerlendirmek istemediklerini belirtti, ''Ancak bu neticeyi başarısızlık saymak da mümkün değildir'' dedi. 
     Federasyon başkanı Demirel, Milli Takım Menajeri Doğan Hakyemez, baş antrenör Aydın Örs, oyuncular Harun Erdenay, İbrahim Kutluay ve Mirsad Türkcan ile birlikte Polat Renaissance Oteli'nde bir basın toplantısı düzenleyerek, Dünya Şampiyonası'nı değerlendirdi. 
     Demirel, Dünya Şampiyonası'nı birkaç açıdan değerlendirdiklerini, koyulan hedef ve alınan derece, Türkiye'nin temsil edilmesi, Milli Takım'ın bundan sonraki hedefleri ve çizeceği rota açısından ele aldıklarını söyledi. 
     Dünya Şampiyonası için hedeflerini yüksek koyduklarını, ilk 8, hatta ilk 4 için ABD'ye gittiklerini anlatan Demirel, ilk turda iyi sonuçlar alarak ikinci tura avantajlı başlamayı istediklerini, ancak Porto Riko ve Brezilya maçlarını talihsizce kaybettiklerini kaydetti. 
     Demirel şöyle devam etti ''Böylece bizim için turnuvanın yönü de değişmiş oldu. Ancak Brezilya'nın dünya şampiyonalarının tümüne, Porto Riko'nun 10'una katıldığını, dolayısıyla turnuva tecrübesini dikkate alırsak, bu büyük birikimleri neticesinde avantaj sağladıkları kesin. Biz ikinci turda 3 maçı da kazanmak durumundaydık. Bunun zorluğu hissedildi ve direncimiz düştü. Ardından istemediğimiz sonuçlar geldi. Ama milli takımımız çok büyük performans göstererek 9-12'ncilik maçlarında 2 galibiyet aldı. Son gün Rusya'yı yenerek 9. olmamız, bizimle gruptan çıkan Porto Riko ve Brezilya'nın 7. ve 8. olmaları, ABD'nin 6. olması, turnuvanın beklenmedik neticelerle geçtiğini gösterdi. 
     Bugün 14 şampiyonaya katılan Brezilya, ABD var. 12'sine katılan Rusya var. Bizle birlikte ilk kez katılan ülkeler ise Lübnan ve Cezayir. Bizim hedefimiz, her zaman Dünya Şampiyonası'na katılan bir milli takıma sahip olmak.'' 
     
     ''BÜYÜK MESAFE KATETMİŞİZ'' 

     Demirel, Dünya Şampiyonası'nda alınan dereceyi başarı olarak değerlendirmek istemediklerini, ancak ilk kez katıldıkları bir turnuvada alınan 9'unculuğu başarısızlık saymanın da mümkün olmadığını söyledi. 
     Milli Takım ve teknik kadronun özverili bir çalışma gösterdiğini ve başarılı olduğunu vurgulayan Demirel, daha sonra şöyle devam etti 
     ''Tabii ki gönlümüz daha iyi bir derece arzu ediyordu. Ama Türk basketbolu 10 yıl öncesine göre dünya basketbolunun ilk 10 ülkesi arasında yer almasına karşın Milli Takım böylesine eleştirilebiliyorsa, demek ki büyük mesafe katetmişiz. Bugün dünya 9'uncusu oldu diye kamuoyunun beklentilerini tam karşılayamamış bir milli takım var. Ben milli takımımıza, gösterdikleri mücadele ve çalışmalardan ötürü teşekkür ediyorum.'' 
     
     12 DEV ADAM KONSEPTİ 

     Basketbol Federasyonu Başkanı Turgay Demirel, geçen yıl Avrupa Şampiyonası sırasında yarattıkları ''12 Dev Adam'' konseptini, bu yıl da devam ettirmek amacıyla çalışmaları sürdürdüklerini belirterek, ''Böyle bir konsept bir günde var olmaz, bir günde de yok olmaz'' dedi. 
     Demirel, bunu devam ettirmenin, tüm basketbol camiasının görevi olduğunu da ifade ederek, ''Bu konsept uzun yıllar daha başarılı olacak ve Türk basketbolunun bu dönemini gelecekte hep birlikte anacağız'' diye konuştu. 
     
     VERİLEN DESTEĞE TEŞEKKÜR 

     Demirel, Turizm ve Dışişleri Bakanlığı yetkililerine de Dünya Şampiyonası için verdikleri destek nedeniyle teşekkür etti. 
     ABD'de fevkalade başarılı işler yapıldığını, bunun neticesinde yaklaşık 4-5 bin Türk'ün maçlar sırasında Milli Takım'a destek verdiğini belirten Demirel, Indianapolis'te çıkan gazetelerin de Türk seyircisinin verdiği destekle Türkiye'ye büyük katkı sağladığını yazdığını söyledi. 
     ''Çeyrek final serisine kalsaydık, seyirci sayısı bir kat daha artardı'' diyen Demirel, yine de Türkiye'nin tanıtımına olumlu katkılar sağladıklarını bildirdi. 
     
     BASINDA ÇIKAN HABERLER 

     Demirel, şampiyona sırasında Türk basınında çıkan haberleri okuduklarını, çok sayıda gazetecinin basketbolla ilgili yazmasının önemli bir gelişme olduğunu, ancak gerçek olmayan bazı ifadelerin kendilerini üzdüğünü söyledi. 
     Özellikle ''Federasyonun, 1750 dolar yerine 100 dolar harcırah verdiği'' şeklindeki yalan habere üzüldüklerini ve bunu şiddetle kınadıklarını vurgulayan Demirel, şöyle konuştu 
     ''Milli Takım, Federasyonumuzun gayretiyle Şampiyonaya 10 gün önceden gitti. Detroit Pistons ile bir yıl önce yaptığımız görüşmeler sonunda, bu kulüp 10 günlük masrafımızı karşıladı. Harcırah Kanunu'na göre, masraf yoksa ona göre bir harcırah belirleniyor. Bize adam başı 600'er dolar harcırah verildi ve bunu oyunculara dağıttık. Öyle 100 dolar harcırah verildiği gibi haberler doğruyu yansıtmıyor. Oyuncularla bu konuda toplantı yaptığımız doğrudur. Ama 100 dolar değil, 600 dolar harcırah verdik. Zaten adam başı 800 dolar masraf biçilmişti. Bu harcırah dışındaki parayla ulaşım ve yemek masraflarını karşıladık. Organizasyon komitesi 18 kişilik kafileyi konuk ediyor. Bunların dışında kalan 10 kişinin masraflarını Federasyon karşılamak zorunda kaldı.'' Harcırah konusunda oyuncuların sorun yaratmadığını kaydeden Demirel, sözlerini şöyle sürdürdü 
     ''Oyuncularla böyle bir sorun yaşamadık. Hepsinin yüksek miktarlı kontratları var. Avrupa Şampiyonası sonrası prim konusunda sorunlar yaşandığı da doğru değil. Şampiyona öncesinde birincilik için 100, ikincilik için 75, üçüncülük için de 50 milyar lira prim belirlemiştik. Takımımız ikinci olmuştu. Geçen yıl kasım ayında Ukrayna ila yaptığımız maç öncesi 75'er milyar lira tutan ikincilik primini dağıttık.'' 
     
     SORULAR VE YANITLAR 

     Şampiyona sırasında yaşadıkları sıkıntılara da değinen ve bu konudaki eleştirileri yanıtlayan Demirel, zaman zaman aksamalar olduğunu, ama bunların büyük olmadığını kaydetti. 
     İspanya maçında salon dışına çıkarıldığını yalanlayan Demirel, ''Maçın ABD'li hakemi kötü bir yönetim sergiliyordu. Ben de kendisini sesli bir şekilde uyarmak için onların soyunma odasından geçmek istedim. Kimse beni saha dışına çıkarmadı. Hakemlerin güvenliğinden sorumlu görevli, hakemleri ikaz edeceğim sırada kartımı aldı. Sadece orada gerginlik oldu. Ancak daha sonra kartımı geri getirdi ve özür diledi. Ben de maçı yedeklerin bulunduğu bölümün karşısındaki tribünden izledim'' ifadelerini kullandı. 
     Teknik heyetin, sorunlar nedeniyle kafileden başka yerde yemek yediği şeklindeki haberlere de açıklık getiren Demirel, şunları söyledi 
     ''Biz en basit suit otelde kalıyorduk. Burada 15 ülke takımı daha kalıyordu ve bu nedenle karışıklıklar ve sıkışıklıklar yaşanıyordu. Kafilede yer alanların dışındaki kişiler için 1050 dolar gibi yüksek bir para istendi bizden. Yemekler de zaten beğenilmemişti. Biz de Hyatt Otel'de bir yer ayırtarak, kafiledeki kişilerin Türk yemeği yemelerini sağladık. Tüm ekip birlikte yemek yedi. Öğle yemeklerini ise oyuncular ve teknik kadro istedikleri yerde yediler.'' Basın toplantılarına katılmayan ya da kendilerine sorulmadan haber yapan gazetecilerin eleştirilerine maruz kaldıklarını dile getiren Demirel, kişilik haklarını zedeleyen herkesi mahkemeye vermek için de avukatına talimat verdiğini bildirdi. 
     Teknik heyetin istifasının söz konusu olmadığını da kaydeden Demirel, önümüzdeki günlerde biraraya gelip durum değerlendirmesi yapacaklarını sözlerine ekledi. 

     
</TEXT>
</DOC>
