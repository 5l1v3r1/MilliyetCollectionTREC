<DOC>
<DOCNO> 134402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/guncel/gun08.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol için uzun boy şart mı 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Galatasaray, NBA ve Türk basketbol tarihinde rastlanmayan uzunluktaki bir genci basketbolcu yapmak için uğraşıyor. 2.42 metre boyundaki Mardinli Sultan Kösen 20 İstanbul’a getirilerek "spor yapabilir" raporu alındı. Ancak gencin hiç basketbol oynamadığı ortaya çıktı. Kösen’in planlı bir çalışmayla 2004’de forma giymesi amaçlanıyor. Kösen’in durumu "Boyu uzun olan herkes basketbolcu olabilir mi " sorusunu gündeme getirdi. 
     
Zeki Can Beşitaş Basketbol Takımı Menajeri Avantaja dönüşebilir      Uzun olması bir avantaj ama sağlık probleminin olmaması lazım. Bu tür uzun boylu kişilerde genelde sağlık problemi oluyor. 20 yaş basketbol için ileri bir yaş. Uzun boylu olması o dezavantajı kapatabilir, hatta avantaja dönüştürebilir. Bunun dışında koşusu, sıçraması da önemli. 2004 yılında forma giyeceği de söyleniyor. Bence temel bir takım şeyleri öğrenebilir ama yetişmesi zor. Burada tabii maç oynama alışkanlığı, maç temposu çok önemli. Bunları kazanması 2004’e kadar bana zor geliyor. Bence üç yıllık bir süreç içerisinde ne olacağı ortaya çıkabilir. Ama basketbol için bu boy çok büyük bir avantaj. 
     
Doğan Hakyemez A Milli Basketbol Menajeri Kabiliyeti varsa oynar      İyi bir şekilde fizik olarak hazırlanırsa, kabiliyeti varsa, zekası da müsaitse oynayabilir. Galatasaray’da onu yetiştirecek çok değerli insanlar var. 2004’e kadar yetişip yetişmemesi ise kendi kabiliyetine bağlı. Fizik olarak bir problemi yoksa çalıştırılıp yetiştirilebilir. Ancak doktorlar oynaması için tam rapor vermeli ve sürekli doktor kontrolünde olmalı. Onu yetiştirebilecek arkadaşlar var. Boyun o kadar uzun olması da kolay bir durum değil. Hem denge, hem de doktor kontrolü açısından çok önemli. Doktorların oynar raporu vermeden bu gibi oyuncuların oynatılması büyük risk taşır. Bunu gözardı etmemek lazım. 
     
Engin Özerhun Efes Pilsen Genel Menajeri Uzun boy yeterli değil      Nasıl kısalar basketbol oynayabilirse, uzunlar da oynayamayabilir. Yetenek, çalışma gibi faktörlere bağlı. Yoksa uzun olmak basketbol oyunu için tek başına yeterli bir unsur olarak gözükmüyor. Sultan Kösen, yaklaşık iki yıl önce bizimle gelip görüştü. Bir takım sorunlar olduğunu ve bunları aşamadan basketbol oynayamayacağını gözlemledik. Yürümekte zorlanıyordu. Ortopedik açıdan bir takım ameliyatlar olması gerekiyordu. Ondan sonra nasıl bir süreç geçirdi, ameliyatlarını oldu mu bilemiyoruz. Kendi doktorlarımızla yaptığımız konuşmalarda biz uygun görmedik. Ancak aradan iki yılı aşkın bir süre geçti. Gelişme göstermiş olabilir. 
     
Remzi Dilli Fenerbahçe Basketbol T. Menajeri Yaşı basketbol için geç      Yaşı basketbol için çok geç. Almış olduğum duyumlar da sağlıklı olmadığı yönünde. Daha önce kontrolden geçtiği ve basketbol oynamaya müsait olmadığı yönünde bilgiler edinmiştim. Keşke daha önce bulunsaydı. Faydalı bir insan olurdu diye düşünüyoruz. Bunun yanı sıra sağlık durumu elverişli olan bir kişi bir ay çalıştırılır, forma giyer ama oynar mı Baskete başlama yaşı artık çok altlara indi. Biz kendi kulübümüzde baskete altı yaşında başlatıyoruz. Hiç basket oynananmış bir insanın baskete başlayacak olması zor, zahmetli ve emek isteyen bir iş. Burada sadece uzun boylu olması avantaj değil. 
     
     



 GÜNCEL 




















</TEXT>
</DOC>
