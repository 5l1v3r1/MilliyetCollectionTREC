<DOC>
<DOCNO> 117832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo24.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da, Malatyaspor maçı hazırlıkları... 
</HEADLINE>
<TEXT>

     Bursaspor, 10 Kasım Pazar günü kendi sahasında yapacağı Malatyaspor maçının hazırlıklarını sürdürürken, teknik direktör Nejat Biyediç, artık puan kaybına tahammüllerinin kalmadığını söyledi. 
     Yeşil-beyazlılar, Malatyaspor maçının hazırlıklarını, Atatürk Stadı'ndaki taktik provayla sürdürdü. Sakatlıkları süren Tayfun ve Emre'nin katılmadığı antrenmanda, diğer sakat oyuncular Bulat ve Egemen, doktor kontrolünde düz koşu yaptı. 
     Bu arada Denizlispor maçında Ali Tandoğan ile girdiği ikili mücadelede göğsünden darbe alan kaptan Ömer de antrenmana çıkmayarak dinlendi. Deneyimli oyuncunun, Malatyaspor karşısında takımdaki yerini alabileceği bildirildi. 
     Bursaspor Teknik Direktörü Nejat Biyediç, bu sezon oynadıkları futbolun karşılığını alamamaktan yakınırken, Malatyaspor karşısında iyi futbol oynayıp 3 puanı almak istediklerini söyledi. 
     Takımın, 1 aylık aradan sonra taraftarlarının karşısına çıkacağını hatırlatan Biyediç, ''Taraftarlarımızın desteğiyle Malatyaspor'u yeneceğimize inanıyorum. Artık puan kaybına tahammülümüz yok. Galibiyet istiyoruz'' dedi. 
     Yeşil-beyazlıların, bu akşam Vakıfköy Orhan Özselek Sosyal Tesisleri'nde kampa gireceği bildirildi. 
     





</TEXT>
</DOC>
