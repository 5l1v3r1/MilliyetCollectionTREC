<DOC>
<DOCNO> 123513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sondun15.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Azra Akın Alman basınında ''Dünyanın en güzel gülüşü'' 
</HEADLINE>
<TEXT>

     Alman basını, İngiltere'nin başkenti Londra'da düzenlenen Dünya Güzellik Yarışması'nda birinci seçilen Azra Akın ile ilgili haberlere bugün de yer verdi. 
     B.Z gazetesi, ''Dünyanın en güzel gülümsemesi'' başlığıyla verdiği haberde, Azra Akın'ın fotoğraflarına yer vererek, başarısının Türkiye'de büyük coşku ve sevince neden olduğu belirtildi. 
     Jürinin, özellikle Azra Akın'ın gülümsemesinden etkilenmiş olabileceği şeklinde görüş belirtilen haberde Akın'ın, ''Dünya kadınlarını en iyi şekilde temsil etmeyi ümit ediyorum'' şeklindeki sözleri aktarıldı. 
     Frankfurter Allgemeine gazetesi, ''Miss World bir Müslüman'' başlığıyla verdiği haberde, Dünya Güzellik Yarışması'nı organize eden Julia Morely'nin, ''Müslümanlar çok iyi niyetli insanlar. Bu nedenle jürinin bir Müslümanı dünya güzeli seçmesine sevindim'' şeklindeki sözlerine yer verildi. 
     Haberde ayrıca, Başbakan Abdullah Gül'ün Azra Akın'ı tebrik ederek, başarısının Türkiye'yi gururlandırdığını söylediği ifade edildi. 
     Die Welt gazetesi de, ''Bir Türk yeni Dünya Güzeli'' başlığıyla verdiği haberde, Azra Akın'ın başarısının Türk televizyonlarında ilk haber olarak verildiğine ve yarışmayı 142 ülkede yaklaşık 2 milyar kişinin izlediğine işaret edildi. 
     Frankfurter Rundschau gazetesi de, ''Türkiye Dünya Güzeli ile coştu'' başlığıyla verdiği haberde, Türk hükümetindeki tek kadın bakan Turizm Bakanı Güldal Akşit'in, Akın'a gönderdiği kutlama mesajında, ''Bir Türk olarak göğsüm gururla kabarıyor'' şeklinde ifadeye yer verdiği belirtildi. 
     





</TEXT>
</DOC>
