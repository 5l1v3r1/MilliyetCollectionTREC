<DOC>
<DOCNO> 129596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur13.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İki cinayet iki araştırma... 
</HEADLINE>
<TEXT>

     CHP Milletvekilleri, Dr.Necip Hablemitoğlu ile Diyarbakır Emniyet Müdürü Gaffar Okkan ve polis memurlarının öldürülmesi olaylarının araştırılması için meclis araştırması açılmasını istedi. 
     CHP Diyarbakır Milletvekili Mesut Değer ve arkadaşlarının imzalarını taşıyan Hablemitoğlu ile ilgili meclis araştırması önergesinde, cinayetin faili meçhul cinayetlerin yeniden başlayacağı endişesine yol açtığı kaydedildi. 
     Önergede, siyasal nitelikli cinayetlerin amacının demokratik rejimi güçsüz kılmak, yeni demokratik açılımları önlemek, toplumun demokratik rejime olan güvenini sarsmak ve rejimi baskıcı, yasakçı bir kapalı yönetime itmek olduğu ifade edildi. Bununla Türkiye'nin iç ve dış dengelerinin ve istikrarının bozulacağının umulduğu kaydedilen önergede, bunun siyasal partilerin ortak sorunu olduğu belirtildi. 
     
     OKKAN CİNAYETİ 
     CHP'li Değer ve arkadaşları, Diyarbakır'da 2001 yılında meydana gelen, Emniyet Müdürü Gaffar Okkan ve polis memurlarının öldürülmesi ile sonuçlanan cinayetle ilgili bir başka meclis araştırması önergesi daha hazırladı. 
     TBMM Başkanlığı'na sunulan önergede, Okkan'ın şehit edilmesi olayında, iyi eğitilmiş, disiplinli ve güçlü odaklarca desteklenen örgütler ve örgütlenmelerin görüldüğü kaydedildi. Bu cinayetin, 2 yıla yakın bir süre geçmesine karşın tam olarak aydınlatılamamasının, ardında son derece karmaşık bir siyasal örgütün bulunmasından kaynaklanabileceğine dikkat çekilen önergede, ''TBMM'de bir araştırma komisyonu oluşturulup bu olayın araştırılması ile cinayetin meydana gelişi ve nedenleri açıklığa kavuşturulmalıdır'' denildi. 
     





</TEXT>
</DOC>
