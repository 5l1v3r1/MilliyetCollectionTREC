<DOC>
<DOCNO> 141795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun18.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin ve Schröder, ABD'yi sıkıştırmayı sürdürüyor... 
</HEADLINE>
<TEXT>

     Rusya Devlet Başkanı Vlamidir Putin ile Almanya Başbakanı Gerhard Schröder, ''Irak bunalımının'' kesinlikle barış yolundan çözülmesi için bir kez daha fikirbirliğini vurguladılar. 
     Rus İnterfaks ajansının, Devlet Başkanlığı basın danışma merkezi açıklamasına yer verdiği haberine göre, bu sabah telefon görüşmesi yapan Putin ile Schröder, ''BM silah denetçilerinin Irak'taki çalışmalarından çıkardıkları sonuca göre Irak sorununun barışçı çözüm imkanının hala yaşatılmasından bütünüyle memnun olduklarını'' bildirdiler. 
     Putin'in makamından yapılan açıklamada, Schröder'in Putin'i aradığı belirtildi. 
     Rusya ABD, İngiltere, Fransa ve Çin ile birlikte BM Güvenlik Konseyi'nin ''büyük nükleer kuvvet sahibi'' 5 daimi üyesinden biri. 
     5 daimi üyenin konsey kararlarında veto hakkı bulunuyor ve onlardan gelecek 1 ret oyu, BM sözleşmesine göre konsey kararı çıkmasını önlüyor. 
     10'u iki yıl görev süreli geçici konsey üyeleri arasında bulunan Almanya, Fransa ve Rusya ile birlikte Irak'ta Devlet Başkanı Saddam Hüseyin'e karşı askeri harekat düzenlenmesine en çok karşı çıkan büyük devletler arasında bulunuyor. ABD, bu hafta içinde 15 üyeli konseyden ''savaş yetkisi'' isteyen ''kısa-öz'' BM kararı için gerekli 9 oyu sağlamaya çalışıyor. 
     
     ''BM'NİN TEMELİ ÇİĞNENİR'' 
     Rusya, 8 Kasım 2002 tarihli 1441 sayılı BM Güvenlik Konseyi kararının aslında ''savaş'' için yeterli olacağını düşünen ABD'nin ''tek başına veya İngiltere ile birlikte Irak'ta yönetimi devirmesinin BM temel sözleşmesini ihlal edeceğini'' vurguluyor. 
     Rusya, Almanya ve en başta Fransa, cuma günkü kritik BM Güvenlik Konseyi toplantısında BM silah denetçilerinin çalışmalarını ''artık'' durdurarak, savaşa yönelmenin bütünüyle temelsiz olacağı görüşünü vurgulamış bulunuyorlar. 
     Irak'ın kitle imha silanlarından arındırılmasıyla görevli BM kurulu UNMOVIC'in İsveçli Başkanı Hans Blix ile merkezi Viyana'da bulunan, BM'ye bağlı Uluslararası Atom Enerjisi Kurumu'nun Mısırlı Başkanı Muhammed El Baradei, cuma günü Güvenlik Konseyi'ne sundukları raporda, ''önemli eksiklikler olmasına karşın Iraklı yetkililerden uyumlu işbirliği göstergeleri geldiğini'' kaydetmişlerdi. 
     Fransa Dışişleri Bakanı Dominique de Villepin, New York'taki genel merkezde cuma günkü Güvenlik Konseyi bakanlar toplantısında, ''Niçin savaşa gidilecek '' diye parmak basarak, aynı sözü üç kez telaffuz etmişti. 
     Fransa, BM Güvenlik Konseyi'nde ABD'nin istediği gibi Irak için ''ölüm kalım'' kararı alınacaksa konseyin, başta ABD Başkanı George Bush olmak üzere mutlaka liderler düzeyinde toplanmasını istiyor. 
     





</TEXT>
</DOC>
