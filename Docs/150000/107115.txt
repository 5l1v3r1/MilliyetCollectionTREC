<DOC>
<DOCNO> 107115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/siyaset/siy01.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan algılama güçlüğü çekiyor ..’ 
</HEADLINE>
<TEXT>

Ecevit’ten seçimin ertelenmesi yönünde bir talebi olmadığını söyleyen Yılmaz, "Başbakan, seçim ve AB takvimlerinin önemini algılamakta zorluk çekiyor" diye konuştu 
     ANKARA Milliyet 

     ANAP Genel Başkanı ve Başbakan Yardımcısı Mesut Yılmaz, Başbakan Bülent Ecevit ile yaptığı görüşmede, 3 Kasım seçimlerinin ertelenmesi yönünde herhangi bir talebi olmadığını savunarak, Ecevit’in kendisini yanlış algıladığını söyledi. Ecevit’in kendisine, "Seçimleri erteleyecek bir oluşum olup olmadığını" sorduğunu, kendisinin de, "Bazı girişimler olabilir" yanıtı verdiğini vurgulayan Yılmaz, "Ne kadar ertelenebilir " sorusunu da, "Onu bilmiyorum, ama nisandan öteye ertelenmemesi gerekir" diye yanıtladığını bildirdi. 
     
     SEN AÇIKLA DEDİ’ 
     Ecevit’in bu sözleri yanlış algıladığını belirten Yılmaz, kendisine "sitemlerini" ilettiğini dile getirdi. Yılmaz, "Konuşmamızda benim seçimi ertelemek istediğimi algıladığını söyledi ve bunun basına açıklanmasını istedi" dedi. 
     Yılmaz, 40 yıldır peşinden koşulan ve gelecek 50 yılı etkileyecek AB takviminin önemli olduğunu ifade ederek, "Türkiye bu iki takvimden de vazgeçemez. Ancak Başbakan’ın, seçim takvimi konusunda olduğu gibi AB takviminin önemini de algılamakta zorluk çektiğini düşünüyorum" diye konuştu. 
     
     SELÇUK DA ANAP’TA 
     Öte yandan ANAP MKYK, hükümetten çekilme konusu da dahil, tüm kararlarla ilgili Yılmaz’a tam yetki verdi. ANAP’ın hiçbir parti ile ittifak yapmadan seçime gireceğini kaydeden Genel Başkan Yardımcısı Cengiz Altınkaya, "MHP’nin Türkiye’nin geleceğini mahkemeye veren girişiminden sonra konuları tekrar gözden geçirdik" şeklinde konuştu. 
     Altınkaya, YTP ile gensoru hazırlığı yapıp yapmadıklarına ilişkin soruya, "Bizim böyle bir çalışmamız yok" yanıtını verdi. Eski Yargıtay Başkanı Sami Selçuk da dün ANAP’a katılarak, Ankara 2. bölge 1. sıradan milletvekili adayı oldu. 
     



 SİYASET 
















birinci sırada 








</TEXT>
</DOC>
