<DOC>
<DOCNO> 110616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur14.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz "Üslerini ABD'ye açarsa Türkiye'yi dost görmeyiz" 
</HEADLINE>
<TEXT>

     Irak Başbakan Yardımcısı Tarık Aziz, olası bir operasyonda üslerini ABD'nin kullanımına açması durumunda, ''Türkiye'yi kesinlikle dost bir ülke olarak görmeyeceklerini'' söyledi. 
     Aziz, Başbakan Bülent Ecevit ile Başbakanlık'ta yaklaşık bir saat görüştü. 
     Aziz, bir gazetecinin ''Türkiye'yi üslerini kullandırtması halinde yine dost bir ülke olarak görecek misiniz '' sorusuna, ''Hayır kesinlikle. Çünkü Amerikan tehditleri ve saldırganlığı Türkiye'nin de çıkarlarına değildir'' yanıtını verdi. 
     Irak Başbakan Yardımcısı Tarık Aziz, Irak'a karşı bir tehdidin, Türkiye'ye karşı da olduğunu söyledi. 
     Aziz, Başbakan Bülent Ecevit ile yaklaşık bir saat süren görüşmesinin ardından yaptığı açıklamada, Ecevit ile çok önemli bir görüşme yaptıklarını ifade ederek, ''Sayın Ecevit, Irak'ın eski bir dostudur. Sayın Dışişleri Bakanı Şükrü Sina Gürel de görüşmede hazır bulundu. Derin ve kapsamlı bir görüşme oldu'' dedi. 
     Görüşmede ABD'nin ülkelerine yönelik tehdidini ele aldıklarını belirten Aziz, şöyle devam etti 
     ''Irak'a karşı tehditler, Türkiye'ye karşı da tehdittir. Irak'a karşı saldırganlık, sadece bize değil, Türkiye'ye de zarar vereceğine inanıyorum. Bu tüm bölge ülkeleri için de bir tehdittir. Dolayısıyla hepimizin işbirliği içinde çalışması gerekiyor.'' Aziz, bir gazetecinin ''Türkiye'nin BM Güvenlik Konseyi kararlarına koşulsuz uyun çağrısıyla hem fikir misiniz'' sorusunu da şöyle yanıtladı 
     ''Sayın Ecevit'e Irak'ın Güvenlik Konseyi kararlarını tamamen uyacağını söyledik. BM denetçilerine Irak tamamen yardımcı olacaktır. Böylece bu denetçiler görevlerini tam olarak yerine getirerek, Irak'ta kitle imha silahları bulunmadığı gerçeğini ortaya çıkaracaktır. Viyana'daki Irak heyetine de tüm BM denetçilerine bu gerçeğin ortaya çıkarılması için kolaylık göstermeleri talimatı verdik.'' Aziz daha sonra, Başbakan Yardımcısı ve Dışişleri Bakanı Gürel'in onuruna vereceği öğle yemeğine katılmak için Dışişleri Bakanlığı Konutu'na hareket etti. 
     Tarık Aziz'in yarın saat 11.00'de basın toplantısı yapması bekleniyor. 
     Edinilen bilgiye göre, Ecevit görüşme sırasında, ABD'nin bu aşamada çok ciddi olduğunu ve her an müdahalede bulunabileceği uyarısında bulunarak, herhangi bir bahaneye sebebiyet vermemek için BM Güvenlik Konseyi kararlarına harfiyen uyulması konusunda tavsiyede bulundu. 
     Aziz'in de bunun üzerine, Irak'ın BM Güvenlik Konseyi kararlarını yerine getirdiğini ve bu kararları Irak'ın yerine getirdiği konusunda Türkiye'nin ABD nezdinde yardımcı olmasını istediği öğrenildi. 
     Irak Başbakan Yardımcısı Aziz, savaşın Türkiye'nin de zararına olacağını ve bölgedeki bir savaşın tüm bölgeyi alt üst edeceğini söyledi. 
     





</TEXT>
</DOC>
