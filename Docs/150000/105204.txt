<DOC>
<DOCNO> 105204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/siyaset/siy03.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah namazında arıyor 
</HEADLINE>
<TEXT>

     Ankara'da bunlar konuşuluyor 
Ayhan Aydemir 

     Kapatılan RP’nin Genel Başkanı Necmettin Erbakan, basın toplantısı üzerine basın toplantısı düzenleyecek. Hoca’nın hedefi AKP ve onun lideri Tayyip Erdoğan. Erbakan, oyların Erdoğan’ın partisine değil SP’ye gitmesi için uğraş veriyor. Kabinenin bir bakanı kendisinin şahit olduğu bir olayı "böyle inat görmedim" diyerek aktardı. Bakan, Konya’da bir evde konuk olduğunda yaşadığı anı şöyle aktardı 
     "Bir akrabamızın evindeydim. Ailenin önde gelen ismi ile sabah namazına gittik. Bu akrabamız fanatik denecek bir şekilde Erbakan hayranıydı. Partinin bölünmesinden sonra hep Erbakan’ın işaretini bekledi. Camiden döndüğümüzde evin telefonu çaldı. Aile büyüğü ahizeyi kaldırdı. Karşısındaki Necmettin Erbakan’dı... Önce Allah kabul etsin’ dedi. Arkasından da 'sakın ola ki Tayyip’in peşinden gitmeyin. Kutan’a destek verin’ demiş. Meğer Sayın Erbakan, Konya’da tüm ileri gelen aileleri sabah namazı sonrasında tek tek arıyormuş. şaşırdım doğrusu..." 
     
Askerin Tayyip’li fotoğrafı      30 Ağustos Bayramı ve Türk Silahlı Kuvvetler Günü nedeniyle Genelkurmay Başkanı Hilmi Özkök altta ve kuvvet komutanları tebrikleri kabul ediyordu. O gün herkesin merakla beklediği an geldi. AKP Genel Başkanı Tayyip Erdoğan ve beraberindekiler komutanların elini sıktı. Bu sahnede tek bir flaş bile patlamadı. Çünkü bu törene geçmişteki törenlerin aksine AA ve TRT’den foto muhabiri ve kamereman çağrılmamıştı. Bir komutan durumu şöyle açıkladı Komutanlarımız kamuoyuna Tayyip Erdoğan’ın elini sıkarken görüntü vermek istemedi. 
     
Ünlü, şampiyona kurbanı olacaktı      Herkes Fikret Ünlü’nün istifasını bekliyordu. Ancak, Ünlü oralı bile olmuyordu. Buna en çok sinirlenen de Şükrü Sina Gürel’di. Ünlü, Dünya Şampiyonası’nı izleyip öyle ayrılmak istiyordu. Yurt dışına çıkış kararnamesini hazırlayıp Başbakanlığa gönderdi. Kararname, Gürel’in önüne geldi. Gürel, öyle sinirlendi ki, elindeki kalem önündeki kağıdı yırttı. Ünlü’nün kararnamesini geri çevirdi. İşte o anda Ecevit Ünlü’yü aradı ve istifasını istedi. Ünlü istifasını geciktirince azil kararnamesi hazırlandı. Ancak istifanın daha sonra gelmesi, Ecevit’i bu kararından döndürdü ve istifa işleme konuldu. 
     
SSK kalbi de ucuza getirdi      SSK geçtiğimiz Temmuz ayından geçerli olmak üzere kalp ve damar hastaları için hayati önem taşıyan stent fiyatlarını 310 dolara indirdi. Hastanelere göre SSK bu indirimle yanlış yaptı. Daha önce stent fiyatı 530 dolardı. Bu durumda en ucuz ve kalitesiz stentler bile kullanılamayacak. Önümüzdeki günler içinde üniversite hastaneleri ve özel hastaneler kalp hastalarını kabul edemeyecek duruma gelecek. Bunu da kamuoyuna açıklayacaklar. Üniversite hocalarına göre tıkanma oranları çok yüksek olan ucuz stentler SSK’lıların kalp sağlığı ile oynamak anlamına geliyor. 
     



 SİYASET 















</TEXT>
</DOC>
