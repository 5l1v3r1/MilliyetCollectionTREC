<DOC>
<DOCNO> 130371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/soneko14.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen, Saddam Hüseyin ile görüştü... 
</HEADLINE>
<TEXT>

     Devlet Bakanı Kürşad Tüzmen, Irak Devlet Başkanı Saddam Hüseyin tarafından kabul edildi. 
     Edinilen bilgiye göre, yaklaşık 2 saat 20 dakika süren görüşmede, Başbakan Abdullah Gül'ün yazılı mesajı Irak Devlet Başkanı Saddam Hüseyin'e iletildi. 
     Görüşmelerin ardından Kürşad Tüzmen, görüşmeyi ''iki ülke işbirliğinin gelişmesi açısından çok yararlı oldu'' diye değerlendirdi. 
     Görüşmelerde, Saddam Hüseyin'in de iki ülkenin bugüne kadarki ilişkilerinden son derece memnun olduğunu ifade ettiği, ancak bunun daha da geliştirilmesi gerektiğini belirttiği öğrenildi. 
     Saddam Hüseyin'in ilişkilerin geliştirilmesi için ellerinden gelen herşeyi yapmaya kararlı olduğunu söylediği de kaydedildi. 
     Görüşmede, ekonomik, sosyal ve kültürel alanlarda işbirliği yapılması, özellikle bölge ülkeleri olarak ortaklaşa kalkınmanın sağlanmasının gündeme geldiği belirtildi. 
     Bölgenin refahının ortaklaşa dayanışma içinde artırılması, bunun için de Irak, Türkiye Arap Ülkeleri ve çevre ülkelerin hep beraber kalkınması gereğinin gündeme geldiği öğrenildi. 
     Öte yandan, Irak Devlet Başkanı Saddam Hüseyin'e iletilen mesajın içeriğine ilişkin olarak Tüzmen, Bağdat'a gelişinde, ''Mesaj, Türkiye ve Irak'ın içinde bulunduğu durumu ve bizim beraberce bölge barışı için neler yapabileceğimizi ve iki ülkenin tamamiyle dilek ve temennilerinin ne şekilde verilmesinin yararlı olacağını içeren bir mesajtır'' demişti. 

     
</TEXT>
</DOC>
