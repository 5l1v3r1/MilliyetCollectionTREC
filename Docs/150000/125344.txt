<DOC>
<DOCNO> 125344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/yasam/yas01.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzede kadının emeğini bile çaldılar 
</HEADLINE>
<TEXT>

17 Ağustos depremi sonrası önce mum, sonra da tekstil atölyesi kuran kadınların 20 milyar liralık malzemesi çalındı 
     BAHAR KAYMAKÇI Kocaeli DHA 

     Marmara Depremi’nin ardından aralarında birleşerek önce mum atölyesi, daha sonra da tekstil atölyesi kuran ve bu nedenle mum kokulu kadınlar’ olarak adlandırılan depremzede kadınların Gölcük’ün Şirinköy prefabrikelerinde kurdukları tekstil atölyesi soyuldu. Yaklaşık 20 milyarlık malzemeleri çalınan depremzede kadınlar, bir gecede yılların emeğini çalan hırsızlara lanet yağdırdı. 
     
     Zorlanmadan açılmış 
     Bir gecede emeklerinin çalınmasına öfkelenen depremzede kadınlar, "Bu işe başlarken kocalarımız bile karşı çıkmıştı. Sonra herkes bizi örnek almaya başladı. Kimseye muhtaç olmadan geçimimizi sağlıyorduk. Emeğimizi, ekmek teknemizi nasıl cesaret edip çaldılar, anlam veremiyoruz" dediler. 
     Kulüp Başkanı Şevval Yakut da, atölyeden birinin değeri 10 milyar lira olan iki adet bilgisayarlı, 7 adet de ev tipi dikiş makinelerinin çalındığını kaydederek, şunları söyledi "Dünya başımıza yıkıldı. Burada kadınlar yaptıkları ürünleri satarak kendi paralarını kendileri kazanıyordu. Hepsi ev geçindiriyordu. Buraya giren hırsız neyi çalacağını biliyormuş. Ucuz dikiş makinelerine hiç dokunmamış sadece pahalı olanları çalmış. Atölyedeki iki bilgisayarı da almamış." 
     Jandarma ekipleri, olayla ilgili soruşturma başlatırken, atölyenin kapısı zorlanmadan açıldığı tespit edildiği için herkesin parmak izleri alındı. 
     



 YAŞAM 















</TEXT>
</DOC>
