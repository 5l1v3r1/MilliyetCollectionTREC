<DOC>
<DOCNO> 144919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/spor/spo02.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Artık içim acıyor " 
</HEADLINE>
<TEXT>

Kaleci Rüştü, taraftarın istifaya davet ettiği Teknik Sorumlu Oğuz Çetin için çok üzüldüğünü söyledi, "Fenerbahçe’ye verdiği emek bir türlü skora yansımıyor. Tanrı da bizim kazanmamızı istemiyor" dedi 
     YALÇIN TÜRK 

Seyirciye sitem      FENERBAHÇE’NİN son haftalarda ayakta kalan tek ismi Rüştü, taraftara sitem etti, Oğuz Çetin’e destek verdi. Milli kaleci, başarısızlığın takımı her geçen gün daha fazla olumsuz etkilediğini belirterek, "Tanrı da bizim kazanmamızı istemiyor. Oyunun genelinde top hep bizde kaldı. Pozisyon da bulduk ama gol yapamadık. Mustafa’nın kafayla uzaklaştırmak istediği top, rakibe çarptı ve sonunda gol geldi" dedi. 
     
     Şimdi destek zamanı’ 
     ALTAY’IN 10 kişiyle savunma yaptığını, ancak bu duvarı aşamadıklarını kaydeden Rüştü, "Zor günler geçiriyoruz. Tribünlerin desteğine ihtiyacımız var. Ancak ısınmaya çıktığımızda bir grup taraftarın negatif tavrı, genç kadroyu ürküttü ve moralman bozdu. Arkadaşlarımızı olumsuz havadan kurtarmak için teknik kadro ile eskiler yoğun çaba harcadık. Seyircinin bana verdiği desteği, tüm takıma vermesi en doğrusu" diye konuştu. 
     
     İyi çalışıyoruz’ 
     TEKNİK Sorumlu Oğuz Çetin için çok üzüldüğünü de söyleyen milli kaleci, "Oğuz hoca, kazanmamız için herşeyi yapıyor. İyi çalışıyoruz. Taktik olarak da herşey anlatılıyor. Ama ne yazık ki, onun emeği skora yansımıyor. Oğuz hoca tribünlerden tepki aldıkça, içimin acıdığını hissediyorum. Başarısız sonuçları Oğuz hocaya fatura etmek, büyük haksızlık olur. Biz futbolcuların payı daha fazla" ifadesini kullandı. 
     
     
Lorant’ı arattı      DİYARBAKIR yenilgisi sonrası Werner Lorant’ın yerine göreve gelen Oğuz Çetin, dokuz haftada ortaya koyduğu performansla Alman hocanın gerisinde kaldı. Bu sezon Lorant yönetiminde 15 maçta 14 puan kaybeden Fenerbahçe, Çetin yönetiminde dokuz maçta rakiplerine 15 puan bıraktı, lige havlu attı. 
     LORANT, Şükrü Saracoğlu Stadı’nda sadece Adanaspor ile berabere kalırken, Oğuz Çetin, Göztepe’ye iki, Beşiktaş ve Altay’a da üçer puan bıraktı. Çetin dönemine kadar Kadıköy’de oynadığı son 41 maçta 38 galibiyet, iki beraberlik ve bir yenilgi alan Fenerbahçe eski günlerini mumla aramaya başladı. 
     
İstifası bekleniyor      ALTAY yenilgisi sonrası Fenerbahçe’de gözler Oğuz Çetin’e çevrildi. Karşılaşma sonrası konuşmayan ve evine kapanan genç hocanın nasıl bir karar alacağı merakla bekleniyor. Çetin’in yönetimi daha fazla güç durumda bırakmamak için istifaya hazırlandığı, bugün Futbol Şube Sorumlusu Sadettin Saran ve Başkan Aziz Yıldırım ile konuyu görüşebileceği öğrenildi. 
     


SPOR 

































</TEXT>
</DOC>
