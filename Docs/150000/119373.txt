<DOC>
<DOCNO> 119373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sondun12.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum halkı, Annan'ın planına karşı... 
</HEADLINE>
<TEXT>

     Kıbrıs Rum Kesimi'nde yayımlanan Politis gazetesi tarafından yapılan ankete göre, Rumların yüzde 52'si, BM Genel Sekreteri Kofi Annan tarafından sunulan çözüm planını olduğu gibi kabul etmeyerek, üzerinde değişiklik yapılmasını istiyor. 
     Rum Kesimi'nin en büyük ikinci gazetesi Politis, Nilsen amer'e yaptırdığı anketin sonuçlarını yayımladı. 
     14-15 Kasım'da telefon aracılığıyla yapılan ve yüzde 26'sı ''göçmen'' 4004 kişinin katıldığı Güney Kıbrıs genelindeki ankete göre, Rumların yüzde 52'si, Annan planını Kıbrıs sorununa nihai çözüm olarak onaylamıyor ve üzerinde değişiklikler yapılması gerektiğini düşünüyor. 
     Ankete katılanların yüzde 79'u, Kıbrıs sorununa kapsamlı çözüm çerçevesinde Türk idaresi altında Kuzey'de yerleşebilecek Rumların oranında daimi kısıtlamaya gidilmesini kabul etmeyeceğini belirtirken, yüzde 46'sı da sorunun çözülmesi halinde yaşam standartlarının düşeceğine inanıyor. 
     ''Çözüm olarak hangisini tercih ediyorsunuz '' sorusuna ankete katılanların yüzde 47'si, ''güçlü bir merkezi devlette Kıbrıslı Türklerle bir arada yaşamayı'', yüzde 40'ı ''gevşek bir merkezi hükümet ile ayrı devletlerde Kıbrıslı Türklerden ayrı yaşamayı'' tercih ederken, yüzde 9'u soruyu yanıtsız bıraktı. 
     ''Annan planında topraklarla ilgili hangi senaryoyu tercih ediyorsunuz '' sorusu üzerine ankete katılanların yüzde 34'u ''Karpaz'ı öngören senaryoyu'', yüzde 16'sı ''Meserya bölgesinin de olduğu senaryoyu'' tercih etti. Ankete katılanların yüzde 39'u ise ''hiçbiri'' dedi. 
     
     ÇOKULUSLU GÜÇ 
     ''Annan planında belirtilen güvenliğin çok uluslu güce bırakılacağı bir çözümde kendinizi güvende mi, güvensiz mi hissedeceksiniz'' sorusuna yüzde 39 ''güvende'', yüzde 35 ''güvensiz'' karşılığını verdi. 
     ''Güvenliği BM'nin garanti etmesi halinde Annan planı temelinde Kıbrıs devletinin işleyebileceğine inanıyor musunuz '' sorusuna ise yüzde ''işlemeyecek'', yüzde 34 ''işleyecek'' yanıtını verdi. 
     ''Annan planı temelinde Kıbrıs sorununa çözüm hayata geçirilirken şiddetli tepkiler mi olacak, yoksa her şey normal şekilde mi gelişecek '' sorusu üzerine, yüzde 72'si ''şiddetli tepkiler olacak'', yüzde 20'si ise ''her şey normal şekilde gelişecek'' dedi. 
     ''Kıbrıs sorununa kapsamlı bir çözüm çerçevesinde Türk idaresi altında Kuzey kesime yerleşebilecek Rum sayısının sayı oranında daimi kısıtlama olmasını kabul edilir mi, kabul edilemez mi görüyorsunuz '' sorusuna, ankete katılanların yüzde 79 ''kabul edilemez'', yüzde 15 ''kabul edilebilir'' karşılığını verdi. 
     ''Çözüm durumunda Rum tarafındaki evlerine gelmek isteyen Kıbrıslı Türkleri eşit mi kabul edeceksiniz yoksa onlara karşı ayrımcılık mı yapacaksınız '' sorusunu ise yüzde 69 ''eşit kabul edeceğim'', yüzde 25 ''ayrım yapacağım'' diyerek yanıtladı. 
     ''Sorunun çözülmesi halinde yaşam standardımızın düşeceğine mi, yükseleceğine mi inanıyorsunuz '' sorusu üzerine ankete katılanların yüzde 46'sı ''düşecek'', yüzde 31'i ''yükselecek'', yüzde 10'u ise ''aynı kalacak'' dedi. 
     





</TEXT>
</DOC>
