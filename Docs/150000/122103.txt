<DOC>
<DOCNO> 122103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun08.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ilk mini uydusu Haziran'da fırlatılacak... 
</HEADLINE>
<TEXT>

     Uluslararası bir proje çerçevesinde tasarlanan Türkiye'nin ilk mini uydusu BİLSAT'ın, Haziran ayında Rusya'dan fırlatılması planlanıyor. 
     Edinilen bilgilere göre, fırlatma işlemini üstlenen Rusya'nın Rosoboronexport firması, proje çerçevesinde 2002-2004 yılları arasında 8 uyduyu yörüngeye yerleştirecek. 
     Yeryüzü izleme amaçlı uydu sistemi, doğal afetlerin erken uyarısında ve olağanüstü durumların izlenmesinde kullanılacak. 
     Alçak yörüngeye yerleştirilecek olan BİLSAT, Türkiye, Çin, Rusya, Tayland, Cezayir, Nijerya ve Vietnam'ın katılımıyla 7 ülkenin oluşturduğu ''Felaket İzleme Konsorsiyumu'' çerçevesinde tasarlandı. Proje, İngiltere'nin SSTL firmasının koordinasyonu ile yürütülüyor. 
     Bu ülkelerden birindeki olası afetlerde, diğer ülkelerin uydularından veri alınması öngörülüyor. 
     Cezayir'e ait Alsat-1 uydusu, geçen Perşembe günü Rusya'nın Plesetsk uzay üssünden fırlatıldı. 
     





</TEXT>
</DOC>
