<DOC>
<DOCNO> 142657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sondun19.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan basınında Türkiye aleyhtarı yazılar başladı... 
</HEADLINE>
<TEXT>

     TBMM'nin Amerikan askerlerinin konuşlandırılmasıyla ilgili tezkereyi reddetmesini irdeleyen Amerikan finans çevrelerinin gazetesi Wall Street Journal, ''ABD'nin, terör örgütü elebaşısı Abdullah Öcalan'ın yakalanmasına yardımcı olduğunu, buna karşılık Avrupa insan hakları mahkemesinin, Öcalan'ın adil biçimde yargılanmadığına hükmettiğini'' yazdı. 
     ''PKK terörünün Türkiye'de 30.000 kişinin hayatına malolduğunu'' hatırlatan gazete, ''Avrupa ülkelerinin, Türkiye'ye sırt çevirerek, Öcalan'a kucak açtığını'' hatırlattı. 
     ''Şimdi Türkiye'nin, ABD'nin Irak harekatına karşı çıkarak bu Avrupa ülkelerinin yanında yer aldığını'' öne süren gazete, ''Türkler çarşamba günkü kararla Avrupa'nın kendilerine karşı nasıl bir saygı duyduğunu anlamış oldular'' diye yazdı. 
     Gazetenin makalesinde, ''Türkiye'nin, Öcalan'ın yakalanmasına katkıda bulunan ABD'ye teşekkür mahiyetinde hiç değilse hava sahasını açması ve üslerini kullanma izni vermesi gerektiği'' görüşü de savunuldu. 
     Wall Street Journal'ın makalesinde, ''ABD, kendi komşusu olan ülkedeki diktatörü uzaklaştırmak için savaşa hazırlandığı sırada Türklerin önemli bir karar vermeleri gerekiyor. Şayet Türkler, bu zamanda en önemli müttefiklerine yardım etmezlerse o zaman Amerikalıların Türklerin dostluğunun ne anlama geldiğini sorgulama hakları doğar'' görüşüne de yer verildi. 
     





</TEXT>
</DOC>
