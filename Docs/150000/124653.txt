<DOC>
<DOCNO> 124653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur05.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yıla ''5 yıldızlı merhaba'' biraz pahalı.. 
</HEADLINE>
<TEXT>

     Yepyeni umutlara yelken açacağımız 2003 yılına, İstanbul'daki 5 yıldızlı otellerden birinde 2 bin 500 dolara kadar varan fiyatlarla ''merhaba'' diyebilirsiniz. 
     İstanbul'un gözde otellerinden Ceylan Intercontintal, Four Seasons, Crowne Plaza, Çırağan Kempinski, The Ritz-Carlton, Hilton, Swissotel, Conrad, Klassis ve Hyatt Regency otellerindeki yılbaşı programları ve fiyatları şöyle 
     Ceylan Intercontinental Oteli'nde yeni yıla girmenin bedeli, 2 ve 4 gecelik konaklama seçeneğini kullanmak suretiyle 370-490 dolar arasında değişiyor. 
     Boğaz manzaralı odalarda tek veya çift kişilik konaklama ücreti olan bu fiyata, açık büfe kahvaltı, Californinian Brasserie'de limitsiz yerli içki içinde yeni yıl akşam yemeği, 1 Ocak 2003'te yeni yıl brunchı da dahil bulunuyor. 
     Bu arada, sadece 31 Aralık'ta Ceylan'da konaklamak isteyenler de, 120 dolar gibi bir ücret de ödeyecek. 
     
     HYATT REGENCY 

     Hyatt Regency de, yeni yıl için özel program hazırlayan otellerden biri. Otelin Agora Restoran'ında yılbaşı akşamı canlı gitar müziği eşliğinde yemek 70, Spasso İtalyan Restoran'da ise 100 dolar. 
     Bu arada, The Library de Nükhet Ruacan ile caz, Gossip'de Slide grubu ile rhythm ve blues dolu bir gece için giriş ücreti kişi başına 20 milyon lira. 
     Hyatt'ta unutulmayacak bir yılbaşı konaklaması için çift kişilik deluxe oda ücreti ise 149 dolar. 
     Hyatt Regency, yılbaşı gecesini unutulmaz kılmak adına 2 adet özel program hazırladı. 
     ''Gökte Sushi'' olarak adlandırılan programda, yılbaşı gecesi Executive Suit'te konaklama, hamam ya da rahatlatıcı masaj, Spasso Restoran'da canlı müzik eşliğinde Napoli mönüsü ve Gossip'teki yılbaşı partisine ücretsiz giriş var. 1 Ocak'ta suitte şampanyalı kahvaltı, otelden limuzinle helikopter sahasına gidiş, gökyüzünde nefes kesici İstanbul manzarası eşliğinde şampanya ve sushi, dönüşte Saray Lounge'de çay partisinin 2 kişi için bedeli 1900 dolar. 
     ''Yerde Shiatsu'' diye nitelendirilen programda ise, Kral Dairesi'nde konaklama, Club Olympus'ta hamam ya da rahatlatıcı Shiatsu masajı, Kral Dairesi'nde mum ışığında 2 kişilik akşam yemeği ve sadece onlar için çalacak piyanist eşliğinde bir yılbaşı gecesi programı var. Bu programın ücreti de 2 kişi için 2 bin 500 dolar. 
     
     THE RİTZ-CARLTON OTEL 

     The Ritz-Carlton Otel de, konukları için çok özel bir yılbaşı paketi hazırladı. Yeni yıla The Ritz-Carlton Otel'de girmenin bedeli, 685 dolar. 
     29 Aralık-2 Ocak tarihleri arasında geçerli olacak yılbaşı paketi içinde, İstanbul Boğazı'nın nefes kesen manzarasına sahip deluxe odada 2 kişilik konaklama, Çintemani Restaurant'ta yılbaşı yemeği, kahvaltı ve yeni yılın ilk günü brunchı da yer alıyor. 
     
     ÇIRAĞAN KEMPİNSKİ 

     Yılbaşı gecesini Çırağan Kempinski'de kutlamak isteyenler için birçok eğlence alternatifi var. 
     Oteldeki Bellini Restaurant'ta yeni yıl gala gecesine katılanlar, deniz manzaralı bir odada konaklama ve yeni yıl brunch dahil 300 dolar ödeyecek. 
     Bellini Restaurant Altra Volta Polish String Quartet'in melodileri eşliğindeki gala gecesine katılmanın bedeli kişi başı 130 dolar. Bu ücrete saat 20.00'den itibaren başlayan eğlence, oryantal şov ve tombala dahil. 
     Çırağan Bar'da Jose Carreso ve Latin Orkestrası eşliğindeki gece ise kişi başı 35 dolar. 
     Tuğra Restaurant'ta fasıl müziği, yeni yılın neler getireceğini masada anlatacak bir falcı, çigan müziği, 5 tabaktan oluşan menu 95 dolar. 
     Laledan Restaurant'ta Barok Band triosunun melodileri eşliğinde Şef Fabrice Canelle'nin hazırladığı gala büfesi eşliğinde yeni yıla girmenin bedeli ise 80 dolar. 
     
     CROWNE PLAZA OTEL 

     Crowne Plaza Otel de, 2003 yılbaşı gecesi için farklı seçenekler sunan otellerden biri. Otelin Balo Salonu'nda Metropol Grubu'nun performansı eşliğinde yeni yıla girebilirsiniz. Otelin Doruk ve Veranda Restaurantları ile Küpeşte Bar'da da yılbaşını karşılayabilirsiniz. 
     Otelde eğlenceye aileleriyle katılan çocuklar için de özel bir program hazırlandı. Bu arada 31 Aralık gecesi, oteldeki 25-120 dolar arasında değişen fiyatlardaki eğlencelerden birine katılanlara deniz manzaralı odalarda 2 kişilik konaklama ücreti ise sadece 50 dolar. 
     
     HİLTON VE SWİSSOTEL 

     Hilton Oteli ise müşterileri için çeşitli yeni yıl programları hazırladı. Otelin Boğaz manzaralı The Roof Restaurant'ta canlı müzik eşliğinde geçirilecek bir yılbaşı gecesinin bedeli 149 dolar. 
     Yine otelin Bosphorus Terrace'nde yeni yıl büfesi yer alıyor. Buradaki yılbaşı yemeği ise 65 dolar. 
     Yeni yılı Swissotel'de karşılamak isteyenler için de, farklı alternatifler sunuluyor. Miyako ve Swiss Chalet restoranlarda minimum 80 milyon liraya yeni yıl yemeği yenilebilecek. 
     Cafe Suisse'de boğaz manzarası eşliğinde hazırlanan yılbaşı gecesi 140, La Corne d'Or Restoran'da da 160 milyon lira. 
     
     CONRAD 

     Yeni yıla Conrad Otel'de girmeyi tercih ederseniz Manzara Restaurant'ta, sabahın ilk ışıklarına kadar sürecek canlı müzik eşliğinde, hazırlanan özel yılbaşı mönüsünde fesleğen ile tatlandırılmış Karides Şale, Kış Salatası, Kuzu göbek yağına sarılmış, baston mantarı ile doldurulmuş bonfile şarap soslu , fırınlanmış kış meyveleri kaymaklı , çay, kahve ve limitsiz yerli içki için 99 milyon lira ödeyeceksiniz. 
     İtalyan yemekleri ile ünlü Prego, sakin bir yılbaşı yemeğini tercih edenlere 80 milyon liraya ev sahipliği yapacak. Dünya mutfaklarından eşsiz örnekler sunan Monet ise çocuklarıyla birlikte yılbaşına girmeyi tercih eden ailelere kişi başı 70 milyon liraya mükemmel bir seçim sunuyor. 
     Bu arada otelin çift kişilik odada konaklama, kahvaltı, yılbaşı yemeği de içinde olmak üzere 3 günlük yılbaşı özel paketi sadece 190 dolar. 
     
     FOUR SEASONS VE KLASSİS 

     Four Seasons Otel'in yılbaşı için hazırladığı müzik, yeni yıl yemeği ve limitsiz yerli içkiden oluşan özel programlar 110-145 dolar arasında yer alıyor. 
     Klassis Resort Otel'deki yılbaşı balosunda Topkapı Orkestrası, İspanyol Gypsy Kings grubu ve oryantal şov bulunuyor. Yılbaşını burada geçirmenin maliyeti minimum 4 gece için gecelik kişi başı 151 milyon ile 242 milyon lira arasında değişiyor. 
     
     KIZ KULESİ 

     Bu arada, yeni yıla İstanbul'un en gözde mekanlarından biri olan Kız Kulesi'nde de girebilirsiniz. Grup Leandros'un müziği eşliğinde sabahın ilk ışıklarına kadar sürecek olan yeni yıl partisinin ücreti 145-175 milyon lira arasında. 
     2003'e girilen ilk dakikalarda sürpriz çekilişlerin yapılacağı yılbaşı partisinde, İstanbul'un ilk ışıkları izlenebilir. 
     





</TEXT>
</DOC>
