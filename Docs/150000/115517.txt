<DOC>
<DOCNO> 115517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/guncel/agun.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşadığı k bus film olsa kimse inanmaz 
</HEADLINE>
<TEXT>

Nüfus kaydı kardeşiyle karıştığı için resmi kayıtlarda "ölü" görünen Zeki Tanış, bir türlü yaşadığını kanıtlayamadı. Evlenecekti, işlemleri yapabilmek için kardeşinin doğum tarihiyle kimlik aldı. Şimdi ailesini ölü kardeşinden alamıyor 
     İzmir’de yaşayan Mehmet Zeki Tanış, Muş Nüfus Müdürlüğü’nün yıllar önce yaptığı yanlışlığın düzeltilmesi için hukuk mücadelesi veriyor. 1956 doğumlu olan Mehmet Zeki Tanış, askerliğini tamamladıktan sonra evlilik işlemlerini yürüttüğü sırada, nüfus kayıtlarına "ölü" olarak geçtiğini öğrendi. Tanış, 1978’de başladığı hukuk mücadelesinde vefat eden kişinin kendisi değil, kardeşi Zeki Tanış olduğunu ispatlamaya çalıştı. Ancak, bunu başaramayınca, kardeşinin doğum tarihi olan 1959 üzerinden Zeki Tanış ismiyle yeni nüfus kağıdı çıkardı. 
     
     TEKRAR ASKERE ÇAĞRILDI 
     Tanış, ölen kardeşinin adına çıkardığı nüfus kaydıyla da evlilik işlemlerini tamamlayıp Fatma Tanış ile evlendi. Birkaç yıl sonra tekrar askere çağrılan Tanış, ölen kardeşi yerine yeniden askere gitmemek için yaşadığını ispatlamak amacıyla dava açtı. Bu kez hukuk mücadelesini kazanan Tanış, kendi adına nüfus kağıdı çıkardı. Ancak Tanış, evliliğini kardeşi adına çıkardığı nüfus kağıdı üzerinden yaptığı için çocuklarını nüfusuna geçiremedi. Kardeşi adına yaptığı evliliğin iptali için İzmir 1. Asliye Hukuk Mahkesi’nde dava açan Tanış, eşiyle 24 yıldır evli olduğunu ve bu evlilikten 4 çocukları bulunduğunu belirterek şöyle konuştu 
     "Bana birşey olursa emekli maaşımı eşim ve çocuklarım alamayacak. Aslında nüfus kaydında yapılacak küçük bir değişiklik sorunu çözecek. Ancak, yasal boşluklar ve bürokratik engeller nedeniyle dava üç yıldır devam ediyor. Yaşadığımız bu zorlukların bir an önce bitmesini istiyoruz." Tanış’ın davayı kazanması halinde, bu kez kendi kimliğiyle, eşiyle yeniden evlenip 4 çocuğunu nüfusuna geçirmesi gerekiyor. 
     



 GÜNCEL 














</TEXT>
</DOC>
