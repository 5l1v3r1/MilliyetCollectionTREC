<DOC>
<DOCNO> 149569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/soneko09.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 7 yılda 87.5 trilyon liralık ikramiye Milli Piyango'da kaldı... 
</HEADLINE>
<TEXT>

     Piyangoda dikkatsizlik ve unutkanlık, son 7 yılda vatandaşa pahalıya maloldu. Vatandaşlar, bu dönemde Milli Piyango'dan 52 milyon 610 bin dolarlık ikramiyeyi almadı. 
     Milli Piyango İdaresi Genel Müdürlüğü yetkililerinden edinilen bilgiye göre, piyango bileti alanların bunları bir kenara atarak, ikramiye kazanan numaralara bakmaması ya da ikramiye kazanan numaraların dikkatli bir şekilde incelenmemesi sonucunda, her yıl büyüklü küçüklü trilyonlarca liralık ikramiye Milli Piyango'ya bırakılıyor. 
     Sayısal loto, hemen kazan, şans topu ve on numaradan elde edilen çok sayıda ikramiye de alınmayarak Milli Piyango'ya kalıyor. 
     
     PİYANGOYU ZENGİN ETTİLER 
     Milli Piyango İdaresi verilerine göre, vatandaşlar, 1996 yılında 667 milyar 758 milyon liralık ikramiyeyi Milli Piyango'dan almadı. Böylece o yılki ortalama dolar kuruyla 6 milyon 180 bin dolarlık ikramiye, dikkatsizlik ve unutkanlık sonucu idareye bırakılmış oldu. 
     1997 yılında döviz karşılığı 9 milyon 33 bin dolar olan 1 trilyon 861 milyar 785 milyon liralık ikramiye, 1998 yılında da 2 trilyon 814 milyon liraylık ikramiye kurumdan alınmadı. 1998'de piyangoya bırakılan ikramiyenin döviz karşılığı da 8 milyon 928 bin dolar olarak hesaplandı. 
     1999 yılında dolar karşılığı 9 milyon 76 bin olan 4 trilyon 926 milyar liralık ikramiye, 2000 yılında ise 7 milyon 6 bin dolar eden 5 trilyon 87 milyar liralık ikramiye Milli Piyango İdaresi kasasında kaldı. 
     2001 yılında da 5 milyon 889 bin dolar tutarında 8 trilyon 560 milyar lira ikramiye alınmadı. 
     
     PİYANGOCULAR DAHA UNUTKAN 
     Vatandaşın unutkanlığının bedeli geçtiğimiz yıl ise 8 trilyon 972 milyar lira olarak gerçekleşti. Bunun dolar karşılığı da 5 milyon 965 bin dolar oldu. 
     2002'de 3 trilyon 471 milyar liralık piyango, 355 milyar liralık hemen kazan, 412 milyar liralık labirent, 3 trilyon 279 milyar liralık sayısal loto ve 1 trilyon 452 milyar liralık şans topu ikramiyesi Milli Piyango İdaresi'ne bırakıldı. 
     Söz konusu veriler, vatandaşın en fazla piyango bileti ikramiyelerini almadığını da ortaya koydu. Geçen yıl milli piyango satış gelirleri, sayısal lotonun neredeyse yarısı düzeyinde kalmasına karşılık, unutulan ikramiyede piyango lotoyu solladı. 
     Bu şekilde son 7 yıl içinde 52 milyon 609 bin 781 dolar tutarında ikramiye piyangoya kalırken, bunun 27 milyon 295 bin 186 dolarlık bölümü piyango, 21 milyon 248 bin 305 dolarlık bölümü de sayısal loto ikramiyelerinden oluştu. 
     





</TEXT>
</DOC>
