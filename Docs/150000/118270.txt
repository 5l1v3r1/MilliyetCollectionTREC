<DOC>
<DOCNO> 118270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/soneko30.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertuğrul Özkök Amacımız kamu borcunun ödenmesine katkı... 
</HEADLINE>
<TEXT>

     Doğan Grubu'nun Sabah Grubu'nu satın almak için 500 milyon dolarlık teklifi, Bankacılık Düzenleme ve Denetleme Kurumu'nun İstanbul'daki ofisinde Başkan Engin Akçakoca'ya sunuldu. 
     Doğan Medya Grubu DMG Başkan Yardımcısı ve Hürriyet Gazetesi Genel Yayın Yönetmeni Ertuğrul Özkök, Sabah Grubu'nu satın almak için verdikleri teklifle, grubun kamuya olan 1.1 milyar dolarlık borcun ödenmesine katkıda bulunmayı ve bir yandan da sektörde bir yayın organının çalışmasına devam etmesini sağlamayı amaçladıklarını bildirdi. 
     Doğan Medya Grubu Başkanı Mehmet Ali Yalçındağ ile birlikte saat 14.30'da BDDK'ya gelen başkan yardımcılarından Ertuğrul Özkök, gazetecilere yaptığı açıklamada, Sabah Grubu ve ATV yayın organları ile ilgili BDDK'ya 500 milyon dolarlık bir teklif götürdüklerini söyledi. 
     Teklifi veren konsorsiyum içinde Doğan Yayın Holding'in yüzde 20'lik bir paya sahip bulunduğunu belirten Özkök, ''Ama gerekirse bu yüzde 20'lik pay, daha da aşağıya çekilebilir. Hatta tamemen de kaldırılabilir'' dedi. 
     Teklifle ilgili ayrıntıları vermek için BDDK Başkanı Engin Akçakoca ile görüşmeye geldiklerini ifade eden Özkök, ''Bizim amacımız Sabah Grubu'nu veya ATV'yi satın almak değil, şu anda kamuya olan 1.1 milyar dolarlık borcun ödenmesine katkıda bulunmak. Bir yandan da sektörde bir yayın organının çalışmasının devam etmesini sağlamak. Şimdi biz bu teklifi yapıyoruz. değerlendirme hakkı onlara aittir'' diye konuştu. 
     Bu tür tekliflerin dünyanın her yerinde yapıldığına işaret eden Özkök, Fransa örneğini verdi. Özkök, dünyanın en büyük medya grubu Vivendi'nin 19 milyar dolarlık borcu nedeniyle yayın kuruluşlarını satışa çıkardığını, Hachette Grubu'nun sahibinin de teklif verdiğini anımsattı. 
     Önemli olanın bir borcun tahsilatının şeffaf biçimde yapılması ve bir medya kuruluşunun yaşaması olduğunu vurgulayan Özkök, Türkiye'de bir medya tekeli bulunmadığını da savundu. 
     Ertuğrul Özkök, Doğan Grubu'nun televizyon içindeki payının yüzde 14-15'i geçmediğini, basındaki payının ise daha yüksek olduğunu kaydetti. 
     
     ''DEVLET DİYORSA Kİ BORCU ALMAYACAĞIM, ONU DA AÇIKLAMALI'' 
     Ertuğrul Özkök, ''Biz devlete ve halka olan 1.1 milyar dolarlık borç nasıl ödenecek, bunu da öğrenmek istiyoruz'' dedi. 
     Konsorsiyumda küçük bir paya sahip olduklarını, hatta çekilebileceklerini tekrarlayan Özkök, açıklamasını şöyle sürdürdü. 
     ''Önemli olan bu medya grubunun yaşaması ve borçların ödenmesi için bir formülün bulunması. Eğer devlet 1.1 milyar doları almayacaksa Sabah Grubu'nun sahiplerinden - şu anda ağır cezada yargılanıyorlar - bunu da kamuoyuna açıklasınlar. 'Biz bunu almayacağız' desinler. Yani devlet diyorsa ki, 'hayır kardeşim ben 1.1 milyar dolarlık borcu almayacağım gruplardan', onu da açıklaması lazım. 
     Eğer Sabah Grubu'nun sahibi durumunda olan Dinç Bilgin veya sahibi olduğunu iddia eden Turgay Ciner, 'Biz ödeyeceğiz' diyorsa kamuoyuna, ödeme planında bulunuyorsa hiç mesele yok. O zaman geri çekilebiliriz.'' Doğan Grubu şirketlerini başarılı bir şekilde yönettiklerini ifade eden Ertuğrul Özkök, ''Bizim karşımızdaki rakiplerimize de 1.1 milyar doların üzerine sünger çekeceğim derseniz, o zaman da haksız rekabet durumu var'' dedi. 
     
     KONSORSİYUMDA KİMLER VAR 
     Özkök, teklif veren konsorsiyumda kimler olduğuna ilişkin bir soruyu da şöyle yanıtladı 
     ''Konsorsiyum içinde bulunan bazı kuruluşlar Türkiye içinden, Türkiye dışından halka açık şirketler de var. Onlar böyle birşeyin ciddiyeti konusunda bize cevap verilmeden önce bir açıklama hakkına sahip değiller. Çünkü halka açık şirketlerin bu tür girişimleri başlatmadan önce SPK'ya bilgi vermeleri lazım. Onlar şu anda böyle bir girişimden gelecek cevabı bekliyorlar. O cevaba göre önce SPK'ya mecburen bildirimde bulunacaklar, ondan sonra bu iş başlayacak. Yani ciddiyeti ortaya çıkınca konsorsiyumun kimlerden oluştuğunu açıklayacağız.'' Sabah Grubu'nun borcunu ayda 200 bin dolar kirayla 333 yılda ödeneceğine ilişkin söylentilerin ortalıkta gezdiğini ifade eden Özkök, ''Bu bir teklif değil, bu alay etmek, devletle, halkla alay etmek. Biz de diyoruz ki makul teklif geldiği takdirde biz onun da saygın yürümesinden yanayız'' dedi. 
     Çukurova Grubu Başkanı Mehmet Emin Karamehmet'in Cumhuriyet Gazetesi'nin yüzde 40 hissesini satın aldığına ilişkin bir soru üzerine de Özkök, BDDK'nın bu olayı yeni öğrendiğini ve gerekli araştırmayı yapacaklarını söyledi. 
     Özkök, BDDK Başkanı Engin Akçakoca'yla görüşmesinin ardından da, tekliflerini BDDK'ya sunduklarını belirterek, ''Başka teklifler var mı '' sorusuna da, şu karşılığı verdi 
     ''Bilmiyorum. Bana bu konuda birşey söylemedi. Şu anda sahibi görünen Dinç Bilgin veya sahibi olduğunu iddia eden Turgay Ciner'in de teklif vermesi gerekiyor. Onların teklifinin ne olduğunu bilmiyoruz. Başkan bize o konuda bilgi vermedi. Herhalde onların ödeme planlarını dikkate alacaklardır. Umarım başka teklifler de çıkar.'' 
     





</TEXT>
</DOC>
