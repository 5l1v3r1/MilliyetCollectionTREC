<DOC>
<DOCNO> 138981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo22.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Hasan imza atmak zorunda değil, takım için çalışmak zorunda 
</HEADLINE>
<TEXT>

     Galatasaray Teknik Direktörü Fatih Terim, ismi İtalyan kulüpleriyle anılan Hasan Şaş için, ''Kimse Hasan'ı herhangi bir takıma imza atmaya mecbur edemez. Galatasaray'a da imza atmak zorunda değildir ama takımı için çalışmak zorundadır'' dedi. Terim, sakatlığı anan Ergün'ün Fenerbahçe maçında oynamasının zor olduğunu söyledi. 
     Florya Metin Oktay Tesisleri'nde sarı-kırmızılı futbolcular Hakan Ünsal ve Ergün Pembe ile birlikte basın toplantısı düzenleyen Terim, özellikle Galatasaray'da sözleşmesi sezon sonu bitecek olan Hasan Şaş'la ilgili yoğunlaşan sorular üzerine, şöyle konuştu 
     ''Hasan bizim gündemimizde normal bir oyuncu olarak vardır. Hakkında çıkan haberler inşallah bir kaynağa dayanıyordur. Kimse onu herhangi bir takıma imza atmaya mecbur edemez. Galatasaray'a da imza atmak zorunda değildir ama takımı için çalışmak zorundadır. Hasan'dan faydalanmak istiyoruz.'' Galatasaray takımının başına yeniden geldiği dönemde Hasan Şaş'ın bir yere gidemeyeceği yönünde yaptığı açıklamaların hatırlatılması üzerine de Terim, ''Hasan'a karşı hiç bir kırgınlığım yok. Duygusal bir yön de asla kullanmadım. O, bu transferi çok önemsiyor. 31 Ocak tarihine kadar gerek benim, gerek ise kulüp başkanımız tarafından Hasan'ın takımda kalması yönünde her türlü fedakarlık yapılmıştır. Mayıs ayına kadar bu konuyu dondurmakta hem Galatasaray için, hem de Hasan için fayda vardır. Hasan iyi olduğu zaman takıma da koyarız. İmza atmadı diye kadroya almamak gibi bir davranış Galatasaray'a ve bize yakışmaz'' diye konuştu. 
     
     ''KOLAY MAÇ YOK'' 

     Fatih Terim, ligde artık kolay maç kalmadığını söyleyerek, bazı takımların şampiyon olmak için, bazı takımların ise düşmemek için mücadelesini sürdüreceğini anlatırken, hafta sonu Kocaelispor'la yapacakları maç için ise, ''İki takım arasındaki karşılaşmalar hep çekişmeli geçmiştir. Ben oyuncularıma güveniyorum. Durumun bilincindeler. İyi bir sonuçla döneceğiz'' dedi. 
     Ligde iki hafta sonra ezeli rakipleri Fenerbahçe'yle oynayacakları mücadeleyle ilgli olarak da sarı-kırmızılı teknik adam, ligde Kocaelispor ve Türkiye Kupası'nda Malatyaspor'la yapacakları karşılaşmaların ardından derbi maçı düşünmeye başlayacaklarını ifade etti. 
     
     ''ERGÜN'ÜN DURUMU KRİTİK'' 

     Malatyaspor'la yapılan maç sonrası sakatlanan Lukunku ve Ergün için ise Fatih Terim, şöyle dedi 
     ''Lukunku'nun durumu iyi. Hava koşullarının da kötü olması nedeniyle aşırı bir zorlaması var. Ama Ergün'ün durumu kritik. Kocaelispor maçında oynayamayacak. Fenerbahçe maçında da zor. Ancak bazı maçlar vardır ki, sahaya çıkma arzusu ve isteği oyuncunun sıhhatini düşünmekten daha ağır basar. Ben tıbba saygı duyuyorum ama oyuncularımı da tanıyorum.'' Terim son olarak, ligde kendileri için ne gibi handikaplar gördüğü yönünde yöneltilen bir soruya da, ''Bizim tek handikapımız kendi oyuncularımız. Onlar iyi olduğu sürece hiç bir problemimiz yok'' diyerek sözerini tamamladı. 

     
</TEXT>
</DOC>
