<DOC>
<DOCNO> 127023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/soneko22.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞ Doğan-PO'nun aktif toplamı 3.2 katrilyon lira... 
</HEADLINE>
<TEXT>

     Sermaye Piyasası Kurulu'nun SPK koşullu onay verdiği İş-Doğan ile Petrol Ofisi'nin birleşmesiyle aktif toplamı 3.2 katrilyon lira olan bir yapı oluşacak. 
     Petrol Ofisi'nin İş Doğan Petrol Yatırımları'nı devralma yoluyla birleşmesine ilişkin duyuru yayınlandı. 
     Duyuruda yer alan 19 Aralık 2002 tarihli yeni sermaye dağılımına göre hazırlanan birleşme bilançosunda, İş-Doğan'ın aktif toplamı 2 katrilyon 9 trilyon 166 milyar 135 milyon lira, Petrol Ofisi'nin ise 991 trilyon 16 milyar 837 milyon lira olarak gösterildi. 
     Birleşme bilançosunda aktif toplam ise 3 katrilyon 207 trilyon 624 milyar 358 milyon lira olarak hesaplandı. 
     Toplam dönen varlıklar 863 trilyon 452 milyar 241 milyon lira, toplam duran varlıklar ise 2 katrilyon 344 trilyon 172 milyar 117 milyon lira olarak belirtildi. 
     
     2.1 KATRİLYON LİRA KISA VADELİ BORÇ 

     Bilançoda, İş-Doğan'a ilişkin kısa vadeli borçlar 1 katrilyon 575 trilyon 462 milyar 304 milyon lira, Petrol Ofisi'ne ait kısa vadeli borçlar 556 trilyon 277 milyar 8 milyon lira, toplam kısa vadeli borçlar da 2 katrilyon 131 trilyon 740 milyar 157 milyon lira olarak yer aldı. 
     İş-Doğan'a ait uzun vadeli borçların 7 trilyon 710 milyar 216 milyon lira, Petrol Ofisi'ne ait uzun vadeli borçların ise 11 trilyon 797 milyar 898 milyon lira olarak yer aldığı bilançoda, toplam uzun vadeli borçlar ise 765 trilyon 508 milyar 114 milyon lira olarak hesaplandı. 
     Toplam öz sermaye 310 trilyon 376 milyar 87 milyon lira olarak belirlendi. 
     
     BİRLEŞME GEREKÇESİ 

     Duyuruda, birleşmenin Petrol Ofisi'nin akaryakıt dağıtım şirketi konumundan çıkarak bir enerji şirketine dönüştürülmesi hedefine ulaşmasında önemli bir katkısı olacağı vurgulandı. 
     Birleşme gerekçesinde, pazar ve ölçek sinerjisi yaratma hedefiyle gerçekleştirilen konsolidasyonların her sektörde şirketlerin yaşamsallığını koruyabilmesi açısından en önemli çözüm yollarından biri olarak görüldüğü kaydedildi. 
     Birleşmeden doğan hacim artışının sabit giderlerin azaltılması, değişik coğrafik ve demografik alanlara ulaşılabilmesi gibi faktörlerin genel olarak sinerji olarak adlandırılan avantajların sayısallaştırılmasını sağladığına işaret edilen duyuruda, ayrıca başarılı olarak birleşen şirketlerin verimliliklerini artırması sonucunda sektörlerin daha verimli ve rekabetçi hale geldiği ve bu etkilerin son kullanıcılara olumlu olarak yansıdığına işaret edildi. 
     Birbirini tamamlayan faaliyetlerde bulunan Petrol Ofisi ile İş-Doğan'ın birleşmesiyle, maliyetlerin azaltılması, bilgi birikimi ve akışının paylaşılması konularında avantaj sağlanacağı kaydedilen duyuruda, şöyle denildi 
     ''Aralarında ortaklık ilişkisi bulunan bu şirketlerin hem halihazırda benzer faaliyetlerde bulunması hem de ilerde aynı alanlara girmeyi planlaması sonucunda ortaya çıkabilecek çıkar çatışması sorunu ortadan kalkacaktır. 
     Yeni girilmesi planlanan alanlarda her şirket için ayrı ayrı yüksek ilk yatırım maliyetlerinin yapılması ve lisans ve özel izin gerektiren konularda başvuruların ayrı ayrı yapılması gerekmeyecektir. 
     Örnek olanak Petrol Ofisi'nin işlettiği akaryakıt istasyonları ve İş Doğan'ın sahip olduğu LPG depolama ünitelerinin birbirlerini tamamlamasıyla birlikte, LPG dağıtım sektöründe rekabeti artıracak önemli bir şirket ortaya çıkacaktır.'' Ayrıca, iki şirket arasında yapılan işlemlerin de tek çatı altında toplanacağı ve bunun operasyonel verimliliği artıracağı belirtilerek, yatırımcılar açısından da daha fazla şeffaflık getireceği kaydedildi. 
     Duyuruda, ''Petrol Ofisi'nin akaryakıt dağıtım şirketi konumundan çıkarak bir enerji şirketine dönüştürülmesi hedefine ulaşmasında birleşmenin önemli bir katkısı olacaktır'' denildi. 
     





</TEXT>
</DOC>
