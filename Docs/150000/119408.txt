<DOC>
<DOCNO> 119408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sontur06.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
58. Hükümet 20 yasal düzenlemeyi öncelikle ele alacak 
</HEADLINE>
<TEXT>

     Bu hafta göreve başlaması beklenen 58. Hükümet'in yasal öncelikleri belirlendi. 
     AK Parti Hükümeti, yaklaşık 20 yasal düzenlemeyi öncelikle çıkarmayı planlıyor. Anayasa Mahkemesi'nin kısmen iptal ettiği TBMM İçtüzük değişiklik teklifi, 22. Dönem Parlamentosu'nun ilk çalışması olacak. Teklif üzerinde çalışmasını sürdüren AK Parti, bu konuda CHP'nin de görüşünü alarak uzlaşma arayacak. 
     58. Hükümet'i bekleyen en önemli konulardan biri ise Geçici Bütçe. Geçici Bütçe'nin Aralık ayı içinde yasalaşması gerekiyor. 
     Çoğu ekonomi konularında ve IMF ile imzalanan Stand-by anlaşması gereği çıkarılması gereken yasal düzenlemeler arasında, 21. Dönemde Meclis'e sevkedilen ve kadük kalan tasarılar da bulunuyor. Bunlar arasında Çek Kanunu, Kamu Mali Yönetimi ve Mali Kontrol Kanun Tasarısı, yabancı sermayeyi çekmede umut bağlanan Doğrudan Yabancı Yatırımlar Kanun Tasarısı, yabancıların çalışma izinlerini yeniden düzenleyenk tasarı, Türkiye'nin yeraltı zenginliklerini özel ve yabancı sermayenin ilgisine açan Maden Kanunu'da yapılması planlanan değişiklikler bulunuyor. 
     
     MALİ MİLAT VE İŞ GÜVENCESİ 

     58. Hükümet, daha önce 2003 Ocak'ına ertelenen Mali Miladın yeniden ertelenmesine öncelik verecek. 
     15 Mart 2003 tarihinde başlayacak olan iş güvencesini, İş Kanunu ile birlikte ele alacak olan Hükümet, Vergi Reform planının ikinci aşamasına ilişkin yasal düzenlemeleri de bir paket halinde yürürlüğe sokacak. 
     KİT'lerin yönetişim yapısını geliştirmek için gerekli yasal çerçeve değişikliklerinin yanı sıra, sigortacılık sektörüne AB sigortacılık direktifleri ve uluslararası sigorta denetçileri birliği temel prensiplerine uyumun yeniden düzenlenmesi hedefleniyor. 
     
     TÜKETİCİNİN KORUNMASI... 

     SSK, Bağ-Kur ve Türkiye İş Kurumu'nun kuruluş yasaları ile Tüketicinin Korunması Hakkındaki Kanun ve Çevre Kanunu'nda değişiklik yapılması, kara avcılığına ilişkin düzenleme ile Kadının Statüsü ve Sorunları Genel Müdürlüğü Teşkilat Yasası, Sosyal Yardımlaşma ve Dayanışma Genel Müdürlüğü kuruluşuna imkan veren kanunların çıkarılması, yeni parlamentonun yoğun gündem maddeleri arasında yer alıyor. 
     Trafik kazalarının önlenmesi amacıyla yeni bir trafik yasası da çıkarılacak. 
     





</TEXT>
</DOC>
