<DOC>
<DOCNO> 104685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sontur02.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Kemal Derviş'li koalisyon zaman zaman zehir oldu" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ekonomik programın seçimden sonra da tavizsiz bir şekilde uygulanması gerektiğini söyledi. 
     Bahçeli, Kemal Derviş'li koalisyonun zaman zaman ''Zehir olduğunu ancak ülke yararı için içtiğini'' bildirdi. 
     Devlet Bahçeli NTV'de yayınlanan Seçim Meydanı programında Ali Kırca'nın sorularını yanıtladı. 
     MHP'nin dünyadaki gelişmeleri Türkçe okuyan bir parti olduğunu belirten Bahçeli, AB yönetiminin idam, anadilde öğrenim ve televizyon yayını konusunda Türkiye'ye karşı bir ''dayatma'' içinde olduğunu söyledi. İdam cezasının, terör suçları ve savaş hali dışında TBMM'de kaldırılmasına rağmen kısa süre sonra tekrar gündeme getirildiğini kaydeden Bahçeli, bu konudaki MHP'nin tutumunu anlattı. 
     
     KIRILGAN NOKTA 
     Bahçeli, geçmişte 57. Hükümet'in AB için yaptığı çalışmalarda MHP'nin imzası bulunduğunu, bu nedenle hiç kimsenin MHP'yi AB karşıtı olarak gösteremeyeceğini ifade ederek, şöyle devam etti 
     ''AB'nin her şartını niçin kabul edeceğiz Onlara Türkiye Cumhuriyeti olarak düşüncelerimizi anlatabileceğimiz bir imkanımız yok mudur 3 tane PKK militanı, 3 tane Marksist-Leninist Dev-Yol militanı Avrupa Parlamentosu'nda milletvekilleriyle temas kurarak, Türkiye'nin Dışişleri Bakanı oradayken oraları basarak etkileme sağlıyor da Türkiye Cumhuriyeti 15 yıldır devam eden hassas konuyu anlatmakta niye acz içine düşüyor '' Bu konuda bir gayret olmadığını kaydeden Bahçeli, 3 Kasım seçimlerine gidilmesindeki kırılgan noktanın idam, anadilde eğitim ve televizyon yayını olduğunu söyledi. 
     Bahçeli, bölücü örgütün 8. Kongresi'nde aldığı kararlar ile AB'nin ''dayatmaları'' arasında benzerlik bulunduğuna dikkati çekti. 
     Devlet Bahçeli, bir vatandaşın AB'nin değil Türkiye'nin üyelik talebinde bulunduğuna ilişkin sorusunun belirtilmesi üzerine, ''O soruyu gönderen insanımız, PKK'nın talepleri ile Türkiye'nin AB'ye girmesi için yerine getirmesi gereken yükümlülüklerin örtüştüğü bir dönemde eğer, AB tam üyelik süreci için gerekli takvimleri vermezse uygulamalar geciktiği taktirde bu talepleri karşılanmış olan PKK örgütü Türkiye'de ne gibi cesaret içinde bazı faaliyetlere girebilir, bir takım çevremizdeki gelişmelerle Türkiye hangi sıkıntılara düşebilir, onu da düşünmelidir'' diye konuştu. 
     
     ''EKONOMİK PROGRAM UYGULANMALI 
     Bir soru üzerine ''seçimi erteletme çabalarından bir sonuç çıkmaması lazım'' diye konuşan Bahçeli, yaşanmakta olan krizi aşabilmek için millet iradesine başvurmanın daha doğru bir yol olduğunu söyledi. Bahçeli, ekonomik programın seçimlerden sonra da tavizsiz bir şekilde uygulanması gerektiğini söyledi. Devlet Bakanı Masum Türker'in de aynı görüşte olduğunu kaydeden Bahçeli, kimi sosyal tedbirlerin de seçim ekonomisine geçiş olarak nitelendirilmemesini istedi. 
     
     IMF KREDİLERİ 
     Bahçeli, seçim meydanında eski Devlet Bakanı Kemal Derviş'in ekonomik programın uygulanmasında eksiği var ise söyleyeceklerini kaydetti. 
     Devlet Bakanı Türker'den, IMF'den gelen 28 milyar doların nereye harcandığına ilişkin neden bilgi istediğine ilişkin bir soru üzerine, ''Bize bu bilgiler verilmiş olsaydı, sayın Bakana ikinci defa bir soru yöneltilmezdi'' yanıtını veren Bahçeli, Bakan Türker'in, konuyla ilgili Bakanlar Kurulu'nda açıklama yaptığını, bu konuyu incelediklerini söyledi. 
     
     ''ZEHİR OLSA DA İÇTİM'' 
     Devlet Bahçeli, Kemal Derviş'li bir CHP ile MHP'nin koalisyon hükümeti kurup kurmayacağına ilişkin soruyu yanıtlarken de halkın siyasette cepheleşme istemediğini söyledi. Uzlaşma zemini daha geniş, muhtemel tavırları önceden bilinen partilerin koalisyonunun daha faydalı olacağını kaydeden Bahçeli, şunları kaydetti 
     ''Koltuk sevdasıyla ne partiyi, ne de ülkemizi ateşe atamayız. Yararlı gördüğümüz konu ne olursa aynen yaparız. 
     Nitekim bir gazeteci, daha yeni başlamıştı Sayın Derviş, bu uygulamaları için ne diyorsunuz diye sordu, eğer ülkeye yararı olacaksa zehir olsa içerim demiştim. MHP bu yönüyle farklıdır.'' Bahçeli, Ali Kırca'nın ''Öyle mi yaptınız'' sorusuna ''Evet zehir olsa da içtim'' karşılığını verdi. ''Zaman zaman zehir mi oldu '' sorusuna da Bahçeli, ''Evet, başından bu yana'' dedi. Bahçeli, Derviş'in güzel icraatlarının da olduğunu ancak mali borçların yeniden yapılandırılması gibi konularda çok uzun tartışmaların yaşandığını kaydetti. MHP'nin teslimiyetçi değil, yapıcı olduğunu ifade eden Bahçeli, ''Seçimden sonra da bu zehri yeniden içmeye hazır mısınız ' sorusuna, ''Bu defa biraz zor gibi geliyor, bunu açıkça ifade edeyim. Derviş'in görüşleri CHP'nin bütününü kavrar ise bu iş zor, yoksa CHP, bilinen politikasıyla Türk siyasi hayatının güzide bir partisidir, diğerleri gibi. Koalisyon yaparız demiyorum, bir ayrımı ortaya koymaya çalışıyorum'' karşılığını verdi. 
     Devlet Bahçeli, Kemal Derviş ile kişisel bir problemi olmadığını ancak bakan olduğu dönemde yaptığı siyasi temasları ahlaki bulmadığını daha önce açıkladığını kaydetti. 
     





</TEXT>
</DOC>
