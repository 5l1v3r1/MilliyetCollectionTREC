<DOC>
<DOCNO> 129973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sondun15.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da başörtülü öğrenci okula alınmadı... 
</HEADLINE>
<TEXT>

     Hollanda'da bir ilkokul, başörtüsü taktığı gerekçesiyle Faslı bir kız öğrenciyi derslere sokmamayı kararlaştırdı. Okulun kararına, Eğitim Bakanlığı da destek verdiğini bildirdi. 
     Başkent Amsterdam'ın Geuzenveld semtindeki Timotheus adlı bir ilkokul, son sınıf öğrencisi 12 yaşındaki Faslı Jasmin Bensid'i, başörtüsü takarak okulun kıyafet yönetmeliğini ihlal ettiği gerekçesiyle geçen Pazartesi gününden bu yana okula almadığını açıkladı. 
     Öğrencinin velisi, okulun bu kararına karşı, Irkçılıkla Mücadele Bürosu'na başvurdu. Ancak okul, kararında ısrarlı olduğunu, öğrencinin diğer öğrenciler gibi giyinerek okula gelmediği takdirde, sınıfa kabul edilmeyeceğini, bu durumda kendisine başka okul bulması gerektiğini bildirdi. 
     Eğitim Bakanı Maria van der Hoeven, Amsterdam'daki ilkokulun, başörtüsü takan Faslı öğrenci hakkında aldığı kararı normal karşıladığını, okulların kıyafet konusunda kendi kuralları bulunduğunu ve buna da öğrencilerin uymasının zorunlu olduğunu söyledi. 
     Bakan van der Hoeven, bu sabah katıldığı bir televizyon programında konuya ilişkin soruları yanıtlarken, okulun belirlediği kurallara, öğrenci ve velilerin, beğenmeseler de uymaları gerektiğini vurguladı. 
     Bakan van der Hoeven, yabancı öğrencilerin devam ettiği kimi okullarda kültürel kimliklerin ve özelliklerin gerekçe gösterilerek kurallarda istisna uygulamasına gidilemeyeceğini kaydetti. 
     Hollanda'da 'bölgesel meslek okulları' da, yılbaşından itibaren, yabancı kadınların peçe ile okula gelmelerini yasaklamış ve peçe takmakta ısrar eden kadınların okullardan uzaklaştırılmasını kararlaştırmıştı. 
     





</TEXT>
</DOC>
