<DOC>
<DOCNO> 144020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur16.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den vatandaşlarına uyarı "Kalabalığa karışmayın" 
</HEADLINE>
<TEXT>

     ABD, Irak operasyonunun başlamasının ardından yaptığı duyuruyla vatandaşlarını uyararak, önümüzdeki günlerde kalabalıklara karışmamaları ve fazla dikkat çekmemeleri tavsiyelerinde bulundu. 
     ABD Dışişleri Bakanlığı tarafından yapılan ve ABD'nin Ankara Büyükelçiliği web sitesinde bulunan duyuruda, Amerikan vatandaşlarının, kişisel güvenliklerini sağlamaları için sağduyulu davranmaları gerektiği vurgulandı. 
     ABD vatandaşlarına önümüzdeki günlerde ''kalabalıklara karışmamaları, fazla dikkat çekmemeleri ve gün içinde kullandıkları güzergahları çeşitlendirmeleri, haberleri yakından takip etmeleri'' gibi tavsiyelerde bulunuldu. 
     Duyuruda, dünyanın her yerindeki Amerikan vatandaşlarının terör tehlikesi altında olduğuna işaret edilerek, bu çerçevede ABD'nin Ankara, İstanbul, Adana ve İzmir'deki temsilciliklerinin zaman zaman geçici sürelerle kapatılabileceği belirtildi. 
     Büyükelçilik, ABD vatandaşlarından ''durumun daha da kötüleşmesi'' ihtimaline karşılık seyahat belgelerinin geçerli olup olmadığını kontrol etmelerini de istedi. 
     





</TEXT>
</DOC>
