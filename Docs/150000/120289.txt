<DOC>
<DOCNO> 120289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/dunya/dun01.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO’da tarihi genişleme 
</HEADLINE>
<TEXT>

Prag’daki zirvede, NATO’ya katılmasına karar verilen eski Doğu Bloku ülkelerinden Letonya, Litvanya, Estonya, Slovakya, Slovenya, Romanya ve Bulgaristan ile birlikte İttifak’ın üye sayısı 26’ya çıkıyor 
     PRAG Milliyet 

     Batı dünyasının Soğuk Savaş yıllarındaki en önemli askeri örgütü Kuzey Atlantik Antlaşması Teşkilatı NATO , tarihinin en büyük genişleme adımını atarak, eski Sovyet Bloku ülkelerinden 7’sinin daha bünyesine katılmasını kabul etti. Eski SSCB üyesi ülkeler Letonya, Litvanya ve Estonya’nın yanı sıra Slovakya, Slovenya, Romanya ve Bulgaristan’dan oluşan eski 7 Doğu Avrupa ülkesi resmen NATO’ya katıldı. Böylelikle NATO’nun üye sayısı 26’ya çıktı. 
     7 yeni ülkenin üyelikleri, NATO üyesi ülke parlamentoları ve ABD Senatosu’nun onayından geçmesinin ardından mayıs 2004’te yürürlüğe girecek. Hırvatistan, Makedonya ve Arnavutluk’a ise şimdilik yeşil ışık yakılmadı. 
     53 yıllık İttifak’ın tarihinde bir dönüm noktası oluşturan ve değişen dünya koşullarında uluslararası terörizm gibi yeni tehditlere cevap verme yeteneğini artırmak amacıyla yapılan yeni düzenleme, dün 19 NATO üyesi ülkenin devlet ve hükümet başkanlarını bir araya getiren Çek Cumhuriyeti’nin başkenti Prag’daki zirvede yapıldı. 
     Türkiye’yi Cumhurbaşkanı Ahmet Necdet Sezer’in temsil ettiği "Yeni üyeler, yeni yetenekler, yeni ortaklıklar" başlıklı zirvede bir konuşma yapan ABD Başkanı George W. Bush, uluslararası terörist odaklar ve serseri devletlere karşı cephenin kuvvetlendirildiğini belirtti. Bush, "Bundan böyle sizi karşısına alan bizi de almış demektir" diyerek yeni üyelere güvence verdi. 
     
     Acil Mukabele Kuvveti 
     Zirvede "NATO Acil Mukabele Kuvveti" NATO Response Force - NRF kurulması kabul edildi. Bu çerçevede, NATO, "Dünyanın ihtiyaç duyulan yerlerinde muharebe ve hızlı hareket etme yeteneğine sahip" 3 tugaydan oluşan, yaklaşık 21 bin askerlik bir Acil Mukabele Gücü oluşturacak. Ayrıca İttifak bünyesinde yapılacak reformlarla, üye ülke ordularının yan yana savaşma yetenekleri artırılacak. Birliklerin bir yerden bir yere intikali daha hızlı hale getirilecek. Özel harek t birliklerinin sayısı artırılacak, bunların akıllı bombalar gibi yeni silahlarla isabetli vuruş yapma yeteneği geliştirilecek. 
     



 DÜNYA 













</TEXT>
</DOC>
