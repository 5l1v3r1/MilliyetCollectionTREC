<DOC>
<DOCNO> 132331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/spor/spo15.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Kuşadası gerilecek      2003 yılı FIFA hakem listesinde Metin Tokat, Erol Ersoy ile Orhan Erdemir’in dışlanmasıyla alevlenen tartışma, Kuşadası’nda yarın başlayarak üç gün sürecek seminerin de havasını gerginleştirecek. Tokat’ın seminere katılma ve hakemliğe devam kararı verdiği belirtilirken, MHK’nin gözden çıkardığı Erol Ersoy’un gelip gelmeyeceğinin ise belirsizliğini koruduğu ifade edildi. 
     FUTBOL Federasyonu Başkanı Haluk Ulusoy’un bir konuşma yapması beklenirken, özellikle liste tartışmaları konusundaki sessizliğini bozacağı ve sert açıklamalar yapacağı vurgulandı. Seminerin son gününde listeye yeni giren Kuddusi Müftüoğlu, Selçuk Dereli ve İsmet Arzuman ile birlikte 8 yardımcı hakem için FİFA kokartı töreni düzenlenecek. 
     
Ralli’de start günü      TÜRKİYE’NİN de takvimine dahil olmasıyla ülkemiz için daha büyük önem kazanan Dünya Ralli Şampiyonası, Monte Carlo’da bugün start alacak. 14 etap üzerinden gerçekleşecek Dünya Şampiyonası’nın ilk etabı 22 - 26 Ocak’ta düzenlenecek. Takımların yeni otomobil ve pilotlarıyla görücüye çıkacağı rallide bu yıl ilk 6 yerine ilk 8 pilot puan alacak. 
     
Hoşgörü şart      MİLLİ Takım Teknik Direktörü Şenol Güneş, Fenerbahçe’nin eski futbolcusu Revivo’nun, Galatasaray’a transferi konusunda hoşgörülü davranılması gerektiğini söyledi. Boston Üniversitesi Bilgisayar Mühendisliği’nde master yapan kızı Ayçagül Güneş’le, ABD’ye giden Güneş, kulüpler arasında yaşanan sorunların Milli Takım’a da yansıyacağını belirttti. 
     
Erol’un gururu      YUNANİSTAN’DA Panionios’un formasını giyen ve Yunan basının yaptığı değerlendirmede, ilk yarısı sona eren ligin en değerli 3. oyuncusu gösterilen Türk futbolcu Erol Bulut, "Gurur verici" yorumunu yaptı. Erol, hedefinin Milli Takım’a çağrılmak olduğunu da ekledi. 
     
Hentbolcular ilk peşinde      AVRUPA Şampiyonası Eleme Grubu’nu lider olarak tamamladıktan sonra play - off’taki rakibini beklemeye başlayan Erkek Hentbol Milli Takımımız bir ilki gerçekleştirmek için çabalayacak. Ay - Yıldızlılar, 2 Şubat’taki kura sonucu karşılaşacağı rakibini elerse, ilk kez finallere katılma hakkı elde edecek. 
     
Geciken ceza      İZMİR’DE eylülde yapılan Türkiye Gençler Vücut Geliştirme Şampiyonası’nda doping yaptığı tespit edilen Fatih İçer’e 4 ay sonra ceza geldi. Şampiyona’nda yapılan kontrolde idrar numunesinde doping ihtiva eden ilaç bulunan Sivas bölgesi sporcusu Fatih İçer, 2 yıl müsabakalardan men cezasına çarptırıldı. 
     
Patron Vacek      ÇEKLER’İN eski profesyonel tenisçisi Daniel Vacek, ülkenin ünlü takımlarından Banik Ostrova’nın yüzde 75’ini satın aldı. Vacek, 2 milyon Euro vererek takımın sahibi oldu. 
     



 SPOR 
























</TEXT>
</DOC>
