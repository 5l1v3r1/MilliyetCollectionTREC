<DOC>
<DOCNO> 138173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun18.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız ve İngiliz gazeteleri arasında savaş çıktı... 
</HEADLINE>
<TEXT>

     Irak krizi, Paris ve Londra arasındaki diplomatik krizden sonra, iki ülke medya kuruluşlarını da birbirine düşürdü. 
     Fransa'nın sol eğilimli Liberation gazetesi, İngiliz tabloid The Sun gazetesinin Cumhurbaşkanı Jacques Chirac'ı ''solucana'' benzetmesine sert tepki gösterdi. 
     Liberation gazetesi, ABD Başkanı George Bush'un Irak politikasına destek verdiği bilinen Rupert Murdoch'un grubuna bağlı gazeteleri birinci sayfadan verdiği manşet haberde ''tuvalet kağıdına'' benzetti. 
     Fransız gazetesinde yayınlanan başmakalede ise Murdoch'un, sahip olduğu basın yayın kuruluşlarında ''savaş çığırtkanlığı'' yaptığı belirtildi ve basın ahlakı tartışmaya açıldı. Körfez Savaşı'nda medyanın çok eleştiri aldığı hatırlatılan makalede, basının savaş haberleri konusunda güvenirliğinin ve inandırıcılığının azaldığı kaydedildi. 
     The Sun gazetesi, ''Chirac'ın Avrupa için utanç haline geldiğini'' ileri sürmüş, Fransa'nın savaşı önlemek için BM Güvenlik Konseyi'nde veto hakkını kullanma tehdidini sert biçimde eleştirmişti. 
     





</TEXT>
</DOC>
