<DOC>
<DOCNO> 119874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/siyaset/asiy.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hepimiz Ecevit’ten çok şey öğrendik... 
</HEADLINE>
<TEXT>

Devir-teslim töreninde Bülent Ecevit’e son derece saygılı davranan Başbakan Gül, "Ömrümüz boyunca kendisinin ismini duyduk, ondan daima birçok şey öğrendik" dedi 
     ANKARA Milliyet 

     Başbakan Abdullah Gül, dün 57. Hükümet’in Başbakanı Bülent Ecevit’ten görevi devraldı. Gül’ün "Ömrümüzün her döneminde hep vardı" dediği Ecevit, yeni hükümetin, millete Allah’tan hayır getirmesini diledi. İstanbul’daki NATOPA Genel Kurul toplantısına katılan Gül’ün dün ikinci durağı yeni görev yeri Başbakanlık oldu. 
     Devir teslim töreni için Başbakanlığın makam katında hazırlıklar yapıldı. Gül’den önce Başbakanlığa yeni bakanlar geldi. Gül’ü Başbakanlığa girişinde ataması yapılmayan yeni Müsteşar Fikret Üçkan ile mevcut Müsteşar Füsun Koroğlu ve Ecevit’in özel kalemi Zeynel Yeşilay karşıladı. 
     
     Baş başa görüştüler 
     Nezaketi ile bilinen iki lider konuşma sırası konusunda da birbirlerine öncelik tanıdı. Önce söz alan Ecevit, Gül’ün başarılarını yeni görevinde de sürdüreceğine inandığını söyledi. Ecevit, "58. Hükümet’in millete hayırlı olmasını Allah’tan diliyorum" dedi. Gül ise Ecevit’in Türk siyasi yaşamının önemli köşe noktalarından birisi olduğunu belirterek, "Ömrümüz boyunca kendisinin ismini duyduk. Daima birçok şey öğrendik. Dolayısıyla kendisi Türk siyasi hayatının unutulmayacak bir ismidir. Kendisinden böyle bir görevi devralmaktan dolayı mutluluk duyuyorum. Kendisine hayırlı ömürler, sağlık ve afiyet diliyorum" diye konuştu. İki lider daha sonra baş başa görüştü. Ardından Gül, Ecevit’i uğurladı. 
     

</TEXT>
</DOC>
