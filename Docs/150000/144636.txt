<DOC>
<DOCNO> 144636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/guncel/gun98.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş notları 
</HEADLINE>
<TEXT>

ABD, ilk kez Türk hava sahasını kullandı      Irak’a saldıran koalisyon güçlerine bağlı uçaklar, dün gece ilk kez Türk hava sahasını kullanarak Irak’ı bombaladı. Avrupa’daki üslerden kalkan ve uçan kale olarak bilinen 10 B - 52, Türkiye’ye Karadeniz’den girerek Bağdat’taki hedeflere vurdu. 
     B - 52 ağır bombardıman uçaklarının Türk hava sahasını kullanacağı bilgisi, dün 22.00 sıralarında Diyarbakır’da bulunan ve Ankara’yla koordinasyonu sağlayan ABD’li bir korgeneral tarafından Hava Kuvvetleri Komutanlığı’na iletildi. Türk hava sahasına, 10 adet uçağın 23.00 sıralarında giriş yapacağı bildirildi. Irak’taki hedefleri "halı bombardımanı" yaparak imha eden B-52’ler, toplam 315 ton bomba bıraktı. 
     
     1000 cruise fırlatıldı 
     Bu arada, Irak’a yönelik "şok ve dehşet" adlı hava saldırısında 1000 cruise füzesinin kullanıldığı belirtildi. 
     
Silahı bırakın, sizi vurmayalım’      ABD’nin Saddam Hüseyin’in yakın çevresinde yer alan Bağdat’taki üst düzey komutanlarla gizli temaslar yürüttüğü ve bunlara "Silahlarınızı bırakırsanız sizi vurmayacağız. Adresini vereceğimiz binalarda gizlenin, füzelerimiz bu binaları vurmayacak" mesajı ilettiği ortaya çıktı. "The Washington Post" gazetesinin üst düzey Amerikalı yetkililere dayanarak verdiği habere göre, birinci Bağdat bombardımanından sonra Saddam’ın çekirdek kadrosu arasında bölünme yaratmak için yürütülen çabalar yoğunlaştırıldı. 
     
     BU BİNALARDA KALIN’ 
     Savaşın arka planında gerçekleştirilen kampanya kapsamında özellikle Saddam’ın üst düzey komutanları hedef alındı. Komutanların Bağdat dışına gönderdikleri aileleri ve akrabalarıyla telefon, internet ve hatta elden mesajlar iletilerek temas kuruldu. Komutanlar direnmemeleri yolunda uyarılırken, silahlarını bırakırlarsa Bağdat’ta belirlenen adreslerde yer alan binalara giderek hayatta kalacakları söylendi. 
     
2 helikopter havada çarpıştı 7 asker öldü      Dün gün boyunca karada pek çok önemli gelişmeler yaşanırken, denizde SeaKing tipi iki İngiliz helikopteri çarpıştı. Kaza sonucu biri Amerikalı, altısı İngiliz olmak üzere 7 asker hayatını kaybetti. İngiliz sözcü Yüzbaşı Alan Massey, helikopterlerin Körfez’deki İngiliz uçak gemisi Ark Royal’dan yerel saatle 03.30’da havalandığını ve uluslararası sularda çarpıştığını belirtti. Önceki gün de ABD birliklerine ait CH - 46 Sea Knight tipi bir helikopter düşmüştü. Düşen ABD helikopterinde de 8 İngiliz, 5 Amerikan askeri can vermişti. 
     
4 Amerikan askeri pusuda can verdi...      Irak’ın iç kesimlerinde 4 Amerikan askeri, Iraklı askerler tarafından pusuya düşürülerek öldürüldü. SKY Televizyonu muhabiri olay yerinden verdiği haberde Irak’ın 160 km. içinde Bağdat’a doğru ilerleyen Amerikan 3. Mekanize Tümeni’ne bağlı keşif kolunun araçlarına roket ateşi açıldığını, askerlerin içinde olduğu HUMVEE tipi iki aracın isabet alması sonucu öldüğünü bildirdi. Dünkü zayiatla birlikte Amerikan ordusunun çatışmada kaybettiği asker sayısı altıya yükseldi. İki Amerikan askeri önceki gün güney cephesinde meydana gelen çatışmalarda ölmüştü. 
     
Irak savaşının ilk gazeteci kurbanı      KUZEY Irak’ta, Hormal köyü dışında patlayıcı yüklü bir aracın infilak etmesi sonucu Avustralya Yayın Kurumu ABC adına çalışan kameraman Paul Moran öldü, muhabir Eric Campbell da yaralandı. Patlamada, taksi şöförü ile üç peşmerge de yaşamını yitirdi. Saldırıyı aşırı dinci Ensar el İslam örgütünün düzenlemiş olabileceği kaydedildi. İngiliz TV kanalı ITN çalışanı üç kişinin de Basra yakınlarında kaybolduğu bildirildi. 
     
ABD’li asker ne demek istedi      İskenderun Limanı’nda dün ilginç bir gelişme yaşandı. Bir ABD’li asker, habercilerin beklediği C kapısına gelerek, elindeki pankartları sırayla habercilere gösterdi. Pankarttaki "U of A" yazısı dikkati çekti. Bir basketbol takımının fanatik taraftarı olduğu anlaşılan askerin ilk açtığı pankarttaki "UofA" yazısının Arizona Üniversitesi’nin kısaltılmış adı olduğu, "LUUUUTE"nin de, basketbol takımı Wild Cats’in Vahşi Kediler antrenörü Lute için yazıldığı anlaşıldı. "MUST BE MARCH" yazarak bu ay içinde yapılacak final maçını kasteden ve "Yürümeliyiz" sloganı atan Amerikalı asker takımına desteğini böyle gösterdi. 
     



 GÜNCEL 





















</TEXT>
</DOC>
