<DOC>
<DOCNO> 148862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/soneko32.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, piliç ve su sektörüne girecek... 
</HEADLINE>
<TEXT>

     Koç Holding Tüketim Grubu Başkanı Hasan Yılmaz, yıl sonuna kadar piliç, su gibi 10 değişik yeni ürüne girebileceklerini bildirdi. 
     Koç Topluluğu Tüketim Grubu şirketleri Pastavilla, SEK Süt ve Tat Konserve ile birleşme çalışmaları süren Maret'in 2002 yılı olağan genel kurulu İstanbul'da yapıldı. 
     Maret Yönetim Kurulu Başkanı Hasan Yılmaz, Genel Kurul'da bir soru üzerine, 4 şirketin birleşme sürecinin devam ettiğini, süreç bekledikleri gibi devam ederse, Mayıs ayında genel kurulu olağanüstü toplayacaklarını söyledi. 
     Gazetecilerin sorularını da yanıtlayan Yılmaz, birleşmenin finans tablolarına olumlu yansıyacağını kaydetti. 
     Yılmaz, şunları söyledi 
     ''2003 yılını hala bir başlangıç yılı, evi kurma hazırlığını yapma, etrafı temizleme ve bundan sonraki operasyonlara da var gücümüzle girme yılı olarak görüyoruz. İnşallah ilk yarıda bunu yaparsak ikinci yarı için de yeniden yapılanma çalışmalarımızın hemen hemen tamamı sonuçlanmış olacak. 2004 yılından itibaren tek bir vücut, tek bir yürek halinde faaliyetlerimize başlayacağız.'' Yılın ilk yarısında ayrı ayrı raporlamalar yapan 4 şirketin, ikinci yarıda tek bir şirket halinde raporlama yapacağını belirten Yılmaz, ''Şu anda bile çalışmalarımızı tek şirketmişiz gibi yürütmeye, ortak enerji çıkarmaya, ihracata hep beraber bakma gibi çabalarımızı sürdürüyoruz'' dedi. 
     
     YENİ ÜRÜNLER 
     Hasan Yılmaz, bu yıl yeni ürünleri piyasa sunacaklarını açıklayarak, şunları kaydetti 
     ''Hem et, hem diğer kategorilerde çok ciddi bir yeni ürün girişimimiz var. Belki sene sonuna kadar 10 değişik kategoride daha Koç gıda şirketini göreceksiniz. Şu ana kadar olmadığımız kategoride. Örnek vermemiz gerekirse piliç, su işine girmek bunlardan birisi.'' Savaş nedeniyle satışlarında düşme yaşanıp yaşanmadığına ilişkin soruya Yılmaz, 1991 Körfez Savaşı sırasında görülen süpermarketlere koşulması, çok yoğun satış artışı gibi trendle karşılaşmadıklarını söyledi. 
     Yılmaz, ''Ama öbür taraftan da çok önemli düşüşler yaşamadığımızı söylemem lazım. Türk halkı alışkanlıklarında çok fazla bir değişiklik yapmadı. Savaşın çok ciddi bir etkisi olmadı'' diye konuştu. 
     2003 yılını iyi geçirmeyi planladıklarını ifade eden Yılmaz, ''Biz zaten krizlerin arkasına saklanmamayı ilke ediniyoruz. Bizim en büyük özelliğimiz zor şartlarda şirketlerimizi başarılı kılmak'' dedi. 
     
     ŞİRKETİN 2002 ZARARI 4.5 TRİLYON LİRA 
     Maret Genel Kurulu'na sunulan faaliyet raporunda, ''Türkiye'de hayvancılığa gereken önem verilmediği ve hayvancılığın sorunlarına geçici çözümler arandığı'' için son 15 yılda sayısal olarak hayvan varlığının yüzde 15 gerilediği ifade edildi. 
     2002 yılında sektörde canlı hayvan fiyatlarının, azalan enflasyona rağmen artışa devam ettiği ve yıllık yüzde 100 oranında artış gösterdiği belirtilen raporda, fiyatlardaki hızlı artışa karşın tüketicinin gelir seviyesindeki reel azalış dikkate alındığında, özellikle et ürünlerinde piyasalara düşük fiyatlı ve düşük kaliteli üçüncül ürünlerin hakim olduğunu vurgulandı. 
     Raporda, ülke genelindeki et ürünlerindeki bu durum karşısında, Maret'in et satışlarına ağırlık verdiği, özellikle turistik yörelerde anlaşmalar yaptığı, ayrıca beyaz ette yeni ürün serilerini tüketiciye sunduğu belirtildi. 
     Geçen yıl brüt satışlarını yüzde 57 artışla 86 trilyon 547 milyar liraya çıkaran şirketin dönem zararı 4 trilyon 557 milyar 54 milyon lira oldu. 
     Öte yandan, birleşme sonrası çatı şirketi olacak Tat Konserve, Kalabak markalı memba suyu üretim ve pazarlaması için Şubat ayında Espaş A.Ş. ile 10 yıllık sözleşme imzalamıştı. 
     





</TEXT>
</DOC>
