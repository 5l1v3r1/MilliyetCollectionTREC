<DOC>
<DOCNO> 128039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/yazar/bila.html </URL>
<DATE> 2003/12/31/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kutlu'nun çıkışı Yalman'ı kızdırdı 
</HEADLINE>
<TEXT>

   Org. Yalman, AKP'li Kutlu'nun mareşal üniformalı Atatürk resmi ve asker için söylediklerini teessürle karşıladığını söyledi 
   
      TBMM Dokunulmazlıkları Araştırma Komisyonu Başkanı AKP milletvekili Hüsrev Kutlu'nun Meclis'te mareşal üniformalı Atatürk resminin değişmesini isteyen, Meclis'te görevli askerlerin yemek duası ve marş okumalarından misafirlerinin rahatsızlık duyduğunu ve kendisini kışlada hissettiğini belirten açıklamalarına Kara Kuvvetleri Komutanı Org. Aytaç Yalman'dan sert tepki geldi. 
   Org. Yalman, dün telefonla yaptığımız görüşmede, Kutlu'nun açıklamalarıyla, Fatih Camii'nde bir cenazede Mahmut Hoca olarak bilinen Mahmut Ustaosmanoğlu'nun sakalını, arabasını öpenleri ve bunlar arasındaki siyasilerin tutumlarını eleştirdi. Org. Yalman, AKP milletvekili Hüsrev Kutlu'nun açıklamalarıyla ilgili olarak şu değerlendirmeyi yaptı 
   
   'O rütbeyi Meclis verdi'    "Bugünkü varlığını Ulu Önder Atatürk'e borçlu olan TBMM çatısı altında, Büyük Atatürk'ün mareşal üniformalı resminin bulunmasına dahi tahammülü olmayan, bir taraftan asker ocağı peygamber ocağıdır derken, diğer taraftan TBMM'de görevli askerlerin varlığından ve onların yemek duasında bu aziz milletin kendilerine verdiği nimetlere şükran ifadesi olarak hep bir ağızdan söylediği 'sağ ol' nidasıyla, zaman zaman söylenen marşlardan dahi rahatsızlığını ifade eden AKP milletvekili Hüsrev Kutlu'nun talihsiz açıklamalarını teessürle karşıladığımı özellikle belirtmek isterim. Unutulmamalıdır ki, Atatürk'e mareşallik rütbesini veren TBMM'dir." 
   
      'Esefle karşılıyorum'    Org. Yalman, aralarında BBP Genel Başkanı Muhsin Yazıcıoğlu'nun da bulunduğu, bazı vatandaşların dün Fatih Camii'ndeki cenaze töreninde Mahmut Hoca'nın sakalını öpmelerine de tepki gösterdi. Org. Yalman, şöyle konuştu 
   "Yaşadığımız bilim ve teknoloji çağında AB'ye girme iddiasında olan çağdaş bir Türkiye'yi savunurken diğer yandan bir cemaat liderinin sakalını ve arabasının camlarını öpmenin muazzez dinimizle alakası olmayan hurafeler olduğunu aziz milletimizin takdirlerine sunuyorum. Bütün bunlara rağmen h l Atatürk ilke ve inkılaplarını devam ettirerek modern bir ulus iddiasında bulunan bu zihniyeti esefle karşılıyorum ve kınıyorum." 
   
   'Sonuna kadar savunuruz'    Kara Kuvvetleri Komutanı Org. Yalman, son zamanlarda Cumhuriyet'in nitelikleri, Atatürk ilke ve devrimlerine karşı söylem ve tavırların dikkat çekici boyutlara geldiğine de işaret etti. Org. Yalman, her şeye karşın Atatürk ilke ve devrimlerinin savunulacağını ve yaşatılacağını vurgulayarak şöyle dedi "Şurası açıklıkla bilinmelidir ki, bütün bu talihsiz açıklama ve uygulamalara rağmen Cumhuriyet'in temel nitelikleriyle, Atatürk ilke ve devrimleri sonuna kadar savunulacak ve yaşatılacaktır." 
   
      
   
   
</TEXT>
</DOC>
