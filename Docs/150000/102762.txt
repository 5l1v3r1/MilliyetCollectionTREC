<DOC>
<DOCNO> 102762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur10.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz, Danimarka'ya gitti 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Türkiye'nin, AB uyum yasalarını çıkartarak gereken adımları attığını ve şimdi Kopenhag Zirvesi'nde Avrupa Birliği'nden müzakere tarihi beklediğini bildirdi. 
     Yılmaz, AB konusunda çeşitli görüşmelerde bulunmak üzere, özel bir uçakla, AB Dönem Başkanlığı'nı yürüten Danimarka'nın başkenti Kopenhag'a gitti. 
     Başbakan Yardımcısı Yılmaz, Atatürk Havalimanı VIP Salonu'nda yaptığı yazılı açıklamada, yarın Danimarka Başbakanı Anders Fogh Rasmussen ile bir toplantı yapacağını, daha sonra Danimarka Dışişleri Bakanı Möller ile öğle yemeğinde biraraya geleceğini kaydetti. 
     Ziyaretinin amacının, 3 Ağustos 2002 tarihinde TBMM'de kabul edilen Avrupa Birliği'ne uyum yasaları ve bu yasalarla getirilen değişiklikler konusunda muhataplarını bilgilendirmek olduğunu ifade eden Yılmaz, şöyle dedi 
     ''Rasmussen, daha önce Nisan ayında Ankara'ya bir ziyarette bulunmuştu. O zaman kendisi bizden bu yasalarla getirilen değişikliklerin bir an önce çıkarılması ve bunlar olmadığı takdirde Aralık ayında yapılacak Kopenhag Zirvesi'nde bir ilerleme sağlanmasının ve müzakere tarihi verilmesinin mümkün olmadığını ifade etmişti. 
     Aradan geçen zaman içinde Türkiye bu adımı atmıştır. Türkiye, şimdi Kopenhag Zirvesi'nde Avrupa Birliği'nden müzakere tarihi beklemektedir. Dolayısıyla bu ziyaretimin amacı, Dönem Başkanlığı'nı yürüten Danimarka'yı, bu reformlar konusunda bilgilendirmek, hem de Kopenhag Zirvesi'nde Türk Hükümeti olarak beklentilerimizi iletmek.'' Yılmaz ile birlikte Parlamentolararası Birlik Türk Grup Başkanı, İstanbul Milletvekili Cavit Kavak, AB Genel Sekreteri Volkan Vural ve Dışişleri Bakanı Müsteşar Yardımcısı Akın Alptuna da Danimarka'ya gitti. 
     Mesut Yılmaz, Atatürk Havalimanı'ndan İstanbul Vali Yardımcısı Saim Eskioğlu, Bakırköy Belediye Başkanı Ahmet Bahadırlı, İstanbul Emniyet Müdürü Hasan Özdemir, ANAP İstanbul İl Başkanı İbrahim Taşkın ve diğer ilgililer tarafından uğurlandı. 
     





</TEXT>
</DOC>
