<DOC>
<DOCNO> 109465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/yazar/okur.html </URL>
<DATE> 2002/09/25/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Sezen Aksu’yla Avrupa turu 
</HEADLINE>
<TEXT>

     Sezen Aksu, "Birlikte şarkı söyleyeceğiz" dedi. Hasat mevsiminin son gün dönümünde yola koyuldu. Önce görkemli Efes ve Aspendos’u ziyaret etti. Arkasından yedi tepeli şehir İstanbul’a geldi. 
     Açıkhava Tiyatrosu’nda geçen cuma akşamı 5 bin kişi, önce Feriköy Vartanas Ermeni Kilisesi Korosu’nu, arkasından Yahudi Safarad Müzik Topluluğu’nu dinledi. Rumca ezgiler eşliğinde sirtakiler söylendi. Diyarbakır Belediyesi Çocuk Korosu sahnede yerini aldığında söylenecek fazla söz kalmadı... Ve Türkiye’nin "tarihi kimliği" geçmişten bugüne, şarkıların dilinden aktı... 
     Tartışmalar, fikirler, görüşler farklı bir platformda devam ediyor. 
     Bizim platformumuzda ise Sezen Aksu bir başka yerde. 
     Çünkü Türkiye’yi Avrupa Birliği’ne üye olarak görmek isteyenler şimdi Sezen Aksu’yu Brüksel’e taşımak, Türkiye’nin şarkı dilini Avrupalılara dinletmek istiyorlar. Tarih belli değil, kesin karar henüz verilmemiş ama Sezen Aksu’nun Brüksel konserleriyle belki de uyum yasalarının hayata geçirildiğinin mesajı verilecek... Tamam anladık. Ama Sezen Aksu’yu Brüksel’e taşımak isteyenler kim diye sorabilirsiniz. 
     Kısaca bilgi verelim. 
     
Harek t planı      Biliyorsunuz, 250 sivil toplum örgütü Avrupa Birliği uyum yasalarının Meclis’ten çıkması için gazetelere boy boy ilan vermişti. Türk Sanayici ve İş Adamları Derneği TÜSİAD , Türkiye Odalar ve Borsalar Birliği TOBB , İktisadi Kalkınma Vakfı İKV başta olmak üzere herkes harekete geçmişti. 
     Şimdi bu sivil toplum örgütleri Avrupa Birliği Genel Sekreterliği’yle birlikte çalışmaya devam ediyorlar. Toplantı üzerine toplantı yapıyorlar. 
     İşte 9 Eylül’de yapılan toplantı, seçim atmosferine girmiş, siyasi partilerden farklı farklı seslerin çıktığı bir dönemde yapıldı. Biliyorsunuz, Avrupa Birliği Genel Sekreteri Volkan Vural. Bu toplantıya ANAP Genel Başkanı ve Başbakan Yardımcısı Mesut Yılmaz başkanlık yaptı. Toplantının ana konusu, Türkiye’nin ekim - aralık döneminde ortak bir harekat planı belirleyerek koşmasıydı. 
     Her kurum tek tek AB’ye üye 15 ülkenin başbakanından randevu isteyecek, görüşmeler yapacaktı. Çünkü AB ile ilgili süreç önemliydi. 
     9 Ekim’de İlerleme Raporu görüşülecek, aday 10 ülke için üyelik takvimi verilecek. 
     23 - 24 Ekim’de Avrupa Birliği liderler zirvesi yapılacak. 
     12 - 13 Kasım tarihleri arasında Avrupa Parlamentosu genişleme toplantısı gelecek. 
     Ve en önemlisi 12 - 13 Aralık’ta Kopenhag zirvesi toplanacak. 
     Kopenhag zirvesi önemli, çünkü Türkiye’ye müzakere takviminin verilip verilmeyeceği belli olacak. Zira Başbakan Bülent Ecevit, ekim başına kadar Meclis’ten geçen AB uyum yasaları için gerekli yönetmelik ve kararnamelerin bir an önce çıkmasını istemişti. 
     
Tarih önemli      Kısacası zaman az, yapılacak iş çok. Üstelik önümüzde koskoca bir Kıbrıs meselesi var. Hal böyle olunca harekat planı konusunun da ne kadar hassas olduğu ortada. 
     İşte 9 Eylül’de yapılan toplantı sonucu 30 Eylül’de bu kez TOBB’da bir araya gelme kararı alındı. İkinci toplantının bu tarihe alınmasının nedeni ise Almanya’daki seçim sonuçlarının da belli olmasıydı. TOBB’un ev sahipliğindeki bu toplantıya bu kez Avrupa Birliği’ne üye ülkelerin Ankara’da görev yapan büyükelçileri de davet edildi. 
     Konuşulacak, eylem planının çerçevesi ortaya çıkacak. Herkes "koş baba koş" yapacak. Ve Türkiye, yol haritasını belirlerken Sezen Aksu’nun Brüksel konseri de ana çerçevesiyle ortaya çıkacak. 
     
     







İran’da kesilen parmaklar 


Sinematografik harika günler 


Komünistler 


İzgi’den destek 


Daha çok batmak yerine sandığın yolunu tutun 


400 ve 4 dönemeci 


Trafik terörüne kim dur diyecek 


Yaşasın büyüyoruz galiba 


Sadakat, aşk ve kişilik 


AB bunu da engel sayacak mı 


Sandık korkusuna bağlı demokrasi aşkı 


Sezen Aksu’yla Avrupa turu 


Görüşmek üzere... 


Gitmek, yine... 


Kıtırımız da yabancılara gitti 


</TEXT>
</DOC>
