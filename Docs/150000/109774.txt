<DOC>
<DOCNO> 109774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur26.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu, Bartholomeos'u ziyaret etti... 
</HEADLINE>
<TEXT>

     Yunanistan Dışişleri Bakanı Yorgo Papandreu, Fener Rum Patriği Bartholomeos'u ziyaret etti. 
     5. Avrasya Ekonomi Zirvesi'ne katılmak üzere İstanbul'da bulunan Papandreu, Balat'taki Fener Rum Patrikhanesi'ne gelişinde bir gazetecinin, ''Türkiye'nin AB'ye üyeliğine tam destek olacağınızı söylediniz. Kopenhag zirvesinde Türkiye'ye müzakere tarihi verilmesine 'evet' diyecek misiniz '' şeklindeki sorusuna, ''İlerleme raporu çıkacak, ondan sonra bakacağız. Rapora göre birşey diyebiliriz'' karşılığını verdi. 
     Patrik Bartholomeos ile yaklaşık yarım saat görüşen Papandreu, ardından Patrikhane'nin bahçesindeki Aya Yorgi Kilisesi'ne geçerek burada mum yakıp, dua etti. 
     Papandreu, daha sonra Lütfi Kırdar Uluslararası Kongre ve Sergi Sarayı'ndaki ''Art İstanbul 2002 Uluslararası Çağdaş Sanat Buluşması''na geldi. 
     Yunanistan'ın Ydrotechnon Galerisi standını gezen Papandreu, Ferrari ve Lombarghini arabalarının resmi sanatçısı ve Yunanistan'ın eski bakanlarından Sifis Valirakis'in eşi Mina Papatheodorou Valiraki'nin resimlerini inceledi. 
     Diğer standları da gezen Papandreu, ressam Maria Kılıçlıoğlu ile bir süre sohbet etti. 
     





</TEXT>
</DOC>
