<DOC>
<DOCNO> 107033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur05.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Meslek lisesi birincileri açıkta... 
</HEADLINE>
<TEXT>

     Meslek lisesini birincilikle bitiren üniversite adaylarının yüzde 77.61'i, 2002-Öğrenci Seçme Sınavı'nı ÖSS kazanamadı. 
     Yükseköğretim Kurulu'nun YÖK araştırmasına göre, mesleki ve teknik ortaöğretim kurumları okul birincilerinin yüzde 77.61'i, ÖSS'de 105 barajını aşamayarak, açıkta kaldı. Meslek lisesi birincilerinin, 2001'de yüzde 74.67'sinin, 2000'de de yüzde 74.24'ünün, 105 barajının altında kaldığı tespit edildi. 
     2002-ÖSYS'ye göre bir yükseköğretim programına yerleşemeyen okul birincilerinin büyük bölümünü, yine meslek lisesi çıkışlıların oluşturduğu görülüyor. Sınava giren 6 bin 236 lise birincisinden, açıkta kalan 2 bin 107'sinin okul türlerine göre dağılımı şöyle 
     ''Liseler 703, çok programlı liseler 239, güzel sanatlar liseleri 20, öğretmen liseleri 2, imam hatip liseleri 181, ticaret meslek liseleri 196, teknik liseler 135, endüstri meslek liseleri 308, kız meslek liseleri 217, sağlık meslek liseleri 73, otelcilik ve turizm meslek liseleri 18, sekreterlik meslek liseleri 1, astsubay hazırlama okulları 1, diğer meslek liseleri 13.''. 
     
     DEVLET KONTENJANINA RAĞMEN 
     Lise birincisi adaylardan 3 bin 477'si lisans, 600'ü ön lisans, 108'i Açıköğretim olmak üzere toplam 4 bin 185'i ise bir yükseköğretim programına yerleştirildi. 
     Öğrenci Seçme ve Yerleştirme Merkezi ÖSYM , lise ve dengi okulları birincilikle bitiren adayların yerleşebilmesi için devlet üniversitelerinin her bölümünde en az 1 kişilik kontenjan ayırıyor ancak bu haktan yararlanabilmek için adayın ÖSS'yi kazanması gerekiyor. 
     
     YÖK RAPORU 
     YÖK, tek sınav sistemine geçilmesinin ''doğru bir uygulama olduğunu'' savunmak amacıyla 2 yıl önce hazırladığı bir raporda, üniversiteye yerleşemeyen lise birincilerinin çoğunluğunun mesleki ve teknik lise mezunları arasından çıktığını bildirmişti. Raporda, mesleki ve teknik lise mezunlarına el becerisi kazandırmaya yönelik eğitim verildiğine işaret edilerek, akademik yönden yetersiz oldukları vurgulanmıştı. 
     





</TEXT>
</DOC>
