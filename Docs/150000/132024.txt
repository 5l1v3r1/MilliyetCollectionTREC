<DOC>
<DOCNO> 132024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sonspo07.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli kayakçılar, kampta aç mı kaldı 
</HEADLINE>
<TEXT>

     Bursa Uludağ'da kamp yapan Kayak Milli Takımı'nın ''aç kaldığı'', otel sahiplerinin ''acıyarak'' yemek verdiği iddiaları, Gençlik ve Spor İl Müdürlüğü'nce tepkiyle karşılanırken, Milli Takım Antrenörü Cemal Şahinkaya, gelişmeleri ''ateş olmayan yerden duman çıkmaz'' diyerek yorumladı. 
     Gençlik ve Spor İl Müdürü Sabri Sadıklar, milli takımın kamp yaptığı, müdürlüğüne bağlı olarak faaliyet gösteren Uludağ Kayakevi''nde ani denetim yaptı. 
     Sadıklar, A.A muhabirinin de izlediği denetimde, mutfak ve odalarda inceleme yaparak, yemeklerin diyetisyenlerin hazırladığı listeye göre hazırlanıp hazırlanmadığını araştırdı. Son 5 günlük yemek listesini, bu listede yer alan yemeklerin hazırlanmasında kullanılan malzemelere ait faturaları da inceleyen Sadıklar, iddiaların doğru olmadığını söyledi. 
     Kampta çıkan yemeklerin, takım diyetisyeni tarafından belirlendiği ve antrenörce onaylandığını kaydeden Sadıklar, ''Belki, bir sabah kahvaltısında, bal kalmadığı için yerine reçel verilmiş olabilir. Ancak, sporcuların öğünleri sadece bir çeşit yemekle geçirmeleri mümkün değil. Denetimde de iddiaların gerçek dışı olduğunu gördüm'' dedi. 
     Sadıklar, milli takımdan bugüne kadar kendisine iletilen bir şikayet gelmediğini, olayı gazetelerden öğrendiğini belirterek, ''Madem böyle bir durum var, neden kamp yöneticileri hemen bana ulaşmadılar Kaldı ki, tesislerde 10 personelimiz çalışıyor. Onlarda mı aç kaldılar Milli kayakçıların aç kaldığı haberleri doğru değil. Bu iddiaların neden çıkarıldığını anlamıyorum'' diye konuştu. 
     Kayak evi için, Gençlik ve Spor İl Müdürlüğü'nce, 2-3 günde bir 2 milyar liranın üzerinde gıda, temizlik ve diğer ihtiyaçlar için alışveriş yaptıklarını ifade eden Sadıklar, ''5 yıldızlı otel konforundaki Kayakevi, bazı kişileri rahatsız ediyor'' dedi. 
     
     ''ATEŞ OLMAYAN YERDEN DUMAN ÇIKMAZ'' 
     Kayak Milli Takımı Antrenörü Cemal Şahinkaya ise iddiaları, ''ateş olmayan yerden duman çıkmaz'' şeklinde yorumladı. Sporcuların ''aç kaldığı'' haberlerinin abartılı olduğunu, ancak çıkan yemeklerin, sporcuların alması gereken kaloriye uygun olmadığını savunan Şahinkaya, şunları söyledi 
     ''Bir sporcunun kamp döneminde günde 4 bin 500 kalori alması gerekir. Diyetisyenlerimiz çıkması gereken yemek listesini hazırlıyorlar. Ancak, bu listeye çoğu kez uyulmuyor. Örneğin, iddiaların çıktığı gün sabah kahvaltısında zeytin, bir parça peynir ve tereyağ vardı. Öğle yemeğinde de, etli bamya, börek ve komposto. Sporcuların birçoğu bu yemekleri yemedi. Bu gelişme üzerine, bir otel bizi ağırladı'' dedi. 
     Şahinkaya, iddiaların çıkmasıyla birlikte yemeklerde düzelme olduğunu ve verilen listeye uyulmaya başladığını sözlerine ekledi. 
     Kayak Federasyonu Başkanı Erdoğan Üstünsoylu ise konuyla ilgili konuşmak istemediğini belirterek, ''Kavga ortamı yaratmak, kayak sporuna zarar verir. Ben sorunları değil, başarıları konuşmak isterim. Eğer böyle bir sorun varsa çözeriz'' demekle yetindi. 
     Slovenya'da 25-31 Ocak tarihleri arasında yapılacak Avrupa Şampiyonası'na hazırlanan Alp ve Kuzey Disiplini Milli Takımı'nın, Uludağ'daki kamp yaptığı merkezde, sabah kahvaltısında 5 zeytin, öğle yemeğinde börek ve komposto verildiği, akşam yemeklerinin ise çıkmadığı iddia edilmişti. 
     





</TEXT>
</DOC>
