<DOC>
<DOCNO> 145739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/soneko21.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Kabinede herşey uyum içinde gitmektedir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, kabinede herşeyin uyum içinde devam ettiğini bildirdi. 
     Şener, Türkiye İnşaat Sanayicileri İşveren Sendikası'nın İNTES tarafından düzenlenen toplantıya gelişinde gazetecilerin sorularını yanıtladı. 
     Bir gazetecinin şimdiye kadar açıklanan önlemlerin piyasalara güven vermediğini belirterek, bunların nasıl yapılacağını sorması üzerine Şener, dün özelleştirme ile ilgili olarak düzenlediği basın toplantısını yaptıklarını, gün gün ilan ettiklerini hatırlattı ve ''şu ana kadar yapmış olduklarımız yapacaklarımızın teminatıdır'' diye konuştu. 
     Bir başka basın mensubunun dün Özelleştirme İdaresi'nin kendisinden alınarak Maliye Bakanlığı'na bağlanmasını hatırlatarak, ''hükümette sizle ilgili bir sıkıntı mı var'' şeklindeki sorusunu da Şener, ''kabinede herşey uyum içerisinde devam etmektedir'' diye yanıtladı. 
     Gerek hükümet programında, gerekse Acil Eylem Planı'nda idarede yeniden yapılanma olacağını ifade ettiklerini hatırlatan Şener, Başbakanlığa bağlı birimlerin icracı bakanlıklara devredilmesi konusunda temel prensipleri bulunduğunu kaydetti. 
     Bunun gerçekleştirilmesi yönünde organizasyon ve reorganizasyonların da bundan sonraki dönem içinde de izleneceğini belirten Şener, ''Ama Türkiye'nin sorunlarını bilen kararlı, iradeli bir hükümet vardır iş başında bu hükümet ortaya koyduğu programlarla politilalarla Türkiye'nin güzel günlere yürüyüşünü temin edecek'' dedi. 
     




</TEXT>
</DOC>
