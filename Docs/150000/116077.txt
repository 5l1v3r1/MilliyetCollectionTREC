<DOC>
<DOCNO> 116077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/spor/aspo.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
VE DOSTLUK SAHADA 
</HEADLINE>
<TEXT>

Aralarındaki köprüleri yeniden kurmaya çalışan iki ülkenin, iki önemli takımı bugün ilk sınavlarını verecek. Fenerbahçe ve Panathinaikos halklarının dostluğu için koşacak 
     Saracoğlu hazır 
     FENERBAHÇE’DE de uzun dönem başkanlık yapan, Türkiye’de varlık vergisinin mimarı olup, azınlıkları Aşkale’de çalışmaya yollayan Şükrü Saracoğlu’nun adını taşıyan stadda, Fenerbahçe, Yunanistan’ın Panathinaikos ekibi ile ilk tur için avantajlı skoru yakalamak için karşılaşıyor. Geçmiş ile geleceğin yıllar süren hesaplaşmasında, iki takım da, yeni bir adım adına futbolun dışında bir misyon üstlendiler. 
     
     55 binlik koro 
     SARI - Lacivertli ekibin bu maçta yine en büyük silahı seyircisi olacak. Yöneticiler 90 dakika boyunca sadece takıma destek beklediklerini söylediler. Stadda rakip futbolculara ve seyircilere karşı taşkınlık yapılmaması için dikkatli olunması, sahaya yabancı madde atılmaması istendi. Karşılaşmayı İtalyan hakem Pasquale Rodomonti yönetecek. 
     
Dostluk yemeği      Fenerbahçe, Panathinaikos maçı öncesi konuk ekibe dün akşam yemek verdi. Çırağan Otel’deki dostluk yemeğine Spordan Sorumlu Devlet Bakanı Erdoğan Toprak, Yunanistan Spordan Sorumlu Kültür Bakan Yardımcısı Giorgos Lianis, Fenerbahçe Başkanı Aziz Yıldırım, yöneticiler, Futbol Federasyonu Başkan Vekili Ata Aksu, Panathinaikos Başkanı Filippidis ile Türk ve Yunan işadamları katıldı. Yunanistan Spor Bakanı Lianis, "2008 Avrupa Şampiyonası Türkiye ile birlikte düzenlemeyi çok istiyoruz" diye konuştu. 
     
Nezaket lütfen      Her şey komşulukla başladı... Bazen "hısım" olduk, bazen "hasım". 
     Dostluğu tercih ettiğimizde huzur bulduk... Yetmedi, ortak olduk. 
     Kimbilir belki de bu gelişimi meşin yuvarlağa borçluyuz. 
     Bugün, tüm bu kazanımların aynı meşin yuvarlak yüzünden yok edilmesinden endişe duyuyoruz. 
     Elbette Fenerbahçe’nin, Panathinaikos’u yenmesini her şeyden çok istiyoruz. 
     Ama sadece sahada... 
     Laf, bozuk para, pet şişe değil gol atarak. 
     Omuz vurmadan el sıkarak. 
     Gülümseyen bir kararlılıkla... Kibar bir ısrarcılıkla... Dünya’ya örnek olarak. 
     Muhtaç olduğumuz kudret ve nezaket, damarlarımızdaki asil kanda. 
     



 SPOR 

























</TEXT>
</DOC>
