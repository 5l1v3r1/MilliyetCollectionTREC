<DOC>
<DOCNO> 138496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/siyaset/siy99.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Müzakereler yeniden başladı      ANKARA Milliyet 

     ABD askerlerinin Türkiye’de konuşlanmasına ilişkin Türk ve Amerikan heyetleri arasındaki görüşmeler dün yeniden başladı. Başta Dışişleri Bakanı Colin Powell olmak üzere Beyaz Saray yetkilileri son demeçlerinde Türkiye’ye baskı havası vermemeye dikkat ederken, Ankara’da görüşmeleri sürdüren Marissa Lino başkanlığındaki Amerikan heyeti de dün yeniden müzakere masasına oturdu. ABD Büyükelçisi Robert Pearson da Dışişleri Bakanlığı Müsteşarı Uğur Ziyal ile bir saat görüştü. Pearson, "Görüşmeler iki yakın müttefikten beklendiği gibi iyi bir atmosferde geçiyor" dedi. 
     
     Pazartesi günü bakanlar görüşecek 
     Başbakan Gül ise, müzakerelerin sonucunu Bakanlar Kurulu’nun değerlendireceğini belirterek, "Pazartesi günü Bakanlar Kurulu toplanacak. Karşılıklı güven ve saygı içinde her şeyi konuşuyoruz. Her iki tarafın da kaygıları var. Eğer güven söz konusuysa bu kaygıların en iyi şekilde anlaşılması gerekir" dedi. Gül, basında boş tezkerenin imzalatıldığı yönünde çıkan haberlerin doğru olmadığını da belirterek, "Öyle şey olur mu Boş tezkereye imza attırmadık" diye konuştu. 
     Türkiye’nin Washington Büyükelçisi Faruk Loğoğlu da, Amerikan Fox News televizyonunda konuk olduğu programda, "Anlaşmaya çok yakınız. Halen üzerinde çalışılması gereken bazı detaylar var. Hafta sonunda bunu yapabileceğimize inanıyorum. Pazartesi bir sonuç elde edebiliriz" dedi. 
     
Erdoğan Cevap alırsak gerekeni yaparız      ANKARA Milliyet 

     AKP Genel Başkanı Recep Tayyip Erdoğan, Irak operasyonuna destek konusunda Türkiye’nin taleplerine henüz ABD’den olumlu cevap gelmediğini belirterek, "Siyasi, ekonomik ve askeri taleplerimize olumlu cevap verildiğinde Türkiye de üzerine düşeni yapar" dedi. Erdoğan, ABD Dışişleri Bakanı Powell’ın "anlaşmaya yaklaştık" sözlerinin hatırlatılması ve "Talepler mi karşılandı yoksa talepler geri mi çekildi " sorusunun yöneltilmesi üzerine gelişmelerden haberdar olmadığını söyledi. 
     
Powell Türkiye ile ilerleme kaydettik      ABD Dışişleri Bakanı Colin Powell, ABD ile Türkiye arasındaki müzakerelerde bazı ilerlemeler kaydedildiğini ancak henüz anlaşmaya ulaşılmadığını söyledi. "Önümüzdeki aylarda yardım sağlayabilmek için, 6 milyar doların kullanımında ne kadar esneklik olduğunu görmeye çalışıyoruz" diyen Powell, ABD’de ilk kez resmen rakamlardan bahseden Amerikalı yetkili oldu. Powell, "Eğer çözülürse inanıyorum ki Türk hükümetinin gelecek hafta başında konuyu Meclis’e getirme ihtimali bulunuyor" diye konuştu. 
     



 SİYASET 













</TEXT>
</DOC>
