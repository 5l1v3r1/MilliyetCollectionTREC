<DOC>
<DOCNO> 136108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/dunya/dun01.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO korumasına üçlü çelme 
</HEADLINE>
<TEXT>

Belçika, Almanya ve Fransa, Irak savaşında NATO’nun Türkiye’yi savunmasına yönelik planları veto edecek 
     GÜVEN ÖZALP Brüksel 

     Olası bir Irak operasyonunda Türkiye’nin korunması amacıyla ABD tarafından gündeme getirilen ihtiyati tedbir paketi NATO’dan yine yeşil ışık alamayacak. Belçika Dışişleri Bakanı Louis Michel, Fransa ve Almanya ile birlikte, NATO Genel Sekreteri George Robertson tarafından başlatılan "sessizlik süreci"ni bozacaklarını ve olası bir Irak savaşında Türkiye’nin savunmasına yönelik planlamaların başlatılmasını veto edeceklerini açıkladı. 
     Özellikle Türkiye’nin korunmasına ilişkin unsurlarıyla dikkat çeken paket yaklaşık bir aydır Fransa, Almanya ve Belçika’nın itirazına takılıyor. Louis Michel, diğer iki ülkeyle temas halinde konuya ilişkin sessizlik sürecini bozacak mektubu hazırladıklarını söyledi. Mektup, sessizlik sürecinin kırılmaması halinde paketin otomatik olarak yürürlüğe gireceği saat olan TSİ 11.00’e dek NATO’ya iletilecek. Sürecin bozulması, alınan kararlarda oybirliği gerektiğinden, paketin kabul edilmediği anlamını taşıyacak. 
     Son dönemde varlık nedenini yitirdiğine ilişkin eleştirilerin hedefi olan NATO, bir kez daha en temel görevi olan "müttefik bir ülkenin olası bir tehdit karşısında savunulması" ilkesini yerine getiremeyen bir konuma düşecek. Genelde içinde zorluklar yaşasa da bunu dışa yansıtmayarak ortak hareket edebilmesiyle tanınan NATO, bu üç ülke nedeniyle dış politikada her kafadan bir sesin çıktığı Avrupa Birliği’ne benzer bir görünüm vermeye başladı. Bu aşamadan sonra Türkiye’nin takınacağı tavır ise merakla bekleniyor. 
     
     ABD Affedilemez tavır 
     Fransa, Almanya ve Belçika’nın tavrı Washington’da tepkiyle karşılandı. ABD Dışişleri Bakanı Colin Powell, bu üç ülkenin veto hakkını kullanmasının "affedilemez" olduğunu söyledi. "NATO için zaman, risk altındaki bir dostumuzun arkasında durma zamanıdır" diyen Powell, Paris, Berlin ve Brüksel’i geri adım atmaya çağırdı. 
     ABD Savunma Bakanı Donald Rumsfeld de NATO’nun, olası Irak savaşında saldırıya uğraması halinde Türkiye’ye yardımı reddetmemesi gerektiğini belirtti. Rumsfeld, "Türkiye bir müttefik. Her şeyini riske atan bir müttefike nasıl olur da yardım kararı reddedilebilir " diye konuştu. 
     



 DÜNYA 











</TEXT>
</DOC>
