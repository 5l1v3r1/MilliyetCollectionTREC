<DOC>
<DOCNO> 146196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko04.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine arazilerinin belediyelere devir işlemleri... 
</HEADLINE>
<TEXT>

     Üzerinde yapılaşma bulunan hazine arazilerinin belediyelere devir işlemleri valilikler defterdarlıklar tarafından yapılacak. Devir edilen bu arazilerin üzerindeki hak sahipliği araştırmasını ise belediyeler yapacak. 
     Maliye Bakanlığı Milli Emlak Genel Müdürlüğü, Resmi Gazete'nin bugünkü sayısında yayımlanan tebliğ ile 2981 sayılı İmar ve Gecekondu Mevzuatına Aykırı Yapılara Uygulanacak Bazı İşlemler ve 6785 sayılı İmar Kanunu'nun Bir Maddesinin Değiştirilmesi Hakkında Kanun'un uygulamasına açıklık getirdi. 
     Tebliğde, ıslah ve imar planı yapılmış veya yapılacak bölgelerde, bu kanun kapsamına giren ve tapu tahsis belgesi verilen Hazine arsa ve arazilerinin iktisap tarihine bakılmaksızın aynı amaçta kullanılmak üzere ilgili belediyelere devredilmesinin öngörüldüğü hatırlatıldı. Bu kanunun uygulanmasına ilişkin 5 Kasım 1999'da çıkarılan tebliğ uyarınca da kanun kapsamındaki bazı Hazine taşınmazların hak sahiplerine verilmesine ilişkin işlemlerin ise valiliklerce defterdarlıklarca sonuçlandırılması gerekiyordu. 
     Ancak, özellikle büyük şehirlerde gecekondu sahiplerinin hak sahipliği araştırmasının, çok sayıda belediye, tapu ve nüfus idarelerinden sorularak yapılması nedeniyle, uzun sürede sonuçlandırılması veya sonuçlandırılamaması nedeniyle, devir işlemlerinin daha kısa sürede sonuçlandırılması için yeniden düzenlemeye gidildi. 
     Buna göre, ıslah imar planı veya kadastro planı sonucu oluşan veya mevcut imar planının uygulanmaması nedeniyle belediye meclisi kararıyla ıslah imar planı olarak kabul edilen ve üzerinde kanun kapsamındaki tapu tahsis belgesi almış veya almaya hak kazanmış kişilere ait gecekondu bulunan, imar planında bulunan azami yüksekliği 12.50 metreyi geçmemek üzere konut alanı olarak ayrılan taşınmaz malların hak sahipliği araştırması, taşınmaz malın devredileceği belediye tarafından yapılacak. 
     İlgili belediyelere devredilen hazineye ait taşınmaz mallar, 2981 sayılı kanun ve yönetmeliklerine uygun olarak kullanılmaması halinde, bedelsiz olarak tekrar Hazine'ye döneceğine dair tapu kütüğüne şerh konulacak. 
     Özel kanunlarla devredilmesinde sakınca olanlar hariç olmak üzere, belediyeler adına devredilecek taşınmazların devir işlemleri valiliklerce defterdarlıklar yapılacak. İlçelerdeki devir talepleri de aynı esaslar çerçevesinde defterdarlıklarca sonuçlandırılacak. 
     




</TEXT>
</DOC>
