<DOC>
<DOCNO> 118497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur11.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM 14 Kasım'da toplanıyor... 
</HEADLINE>
<TEXT>

     22. Dönem parlamentosunu oluşturacak 
     yeni milletvekilleri, 14 Kasım Perşembe günü TBMM Genel Kurulu'nda and içecekler. Genel Kurul, en yaşlı üye sıfatını taşıyan CHP İstanbul Milletvekili Şükrü Elekdağ başkanlığında toplanacak ve bu birleşimde önce milletvekillerinin andiçme töreni yapılacak. Bu birleşimde bulunamayan milletvekilleri katılacakları ilk birleşimin başlangıcında and içecekler. CHP Genel Başkanı Deniz Baykal, Perşembe günü yapılacak and içme törenine, Varşova'ya yapılacak Sosyalist Parti Liderleri toplantısı nedeniyle katılamayacak. And içme töreninde katılan milletvekilleri, seçim çevresi, soyadı ve adlarının alfabe sırasına göre and içecekler. Milletvekillerinin yemin etmesinin ardından ilk 5 gün içerisinde TBMM Başkan adaylığı başvuruları yapılacak ve ikinci 5 günlük sürede de seçimler gerçekleştirilecek. Buna göre milletvekilleri 19 Kasım Salı günü saat 24.00'e kadar adaylık bavşurusunda bulunabilecekler. 22. Dönem milletvekillerinin perşembe günü yapılacak yemin töreninde okuyacakları, Anayasa'nın 81. Maddesi'nde yer alan Milletvekili Andı şöyle ''Devletin varlığı ve bağımsızlığını, vatanın ve milletin bölünmez bütünlüğünü, milletin kayıtsız ve şartsız egemenliğini koruyacağıma hukukun üstünlüğüne, demokratik ve laik Cumhuriyete ve Atatürk ilke ve inkılaplarına bağlı kalacağıma toplumun huzur ve refahı, milli dayanışma ve adalet anlayışı içinde herkesin insan haklarından ve temel hürriyetlerinden yararlanması ülküsünden ve Anayasaya sadakatten ayrılmayacağıma büyük Türk Milleti önünde namusum ve şerefim üzerine and içerim.'' 
     





</TEXT>
</DOC>
