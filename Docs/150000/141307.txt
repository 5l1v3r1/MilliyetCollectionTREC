<DOC>
<DOCNO> 141307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo29.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da bilet fiyatına tepki... 
</HEADLINE>
<TEXT>

     Birinci Süper Futbol Ligi'nde kalma mücadelesi veren Kocaelispor, 9 Mart Pazar günü deplasmanda İstanbulspor ile yapacağı maçın bilet fiyatının düşürülmesi için başvuruda bulundu. 
     Kulüp genel sekreteri Özer Altan, İstanbulspor Kulübü'ne gönderdiği yazıda, 15 milyon lira olarak belirlenen fiyatın çok yüksek olduğunu belirterek, indirim yapılmasını istedi. 
     Ligin ilk yarısında İzmit'te yapılan maçta, İstanbulspor'un isteği doğrultusunda rakip takım taraftarlarına 2.5 milyon liraya bilet sattıklarını hatırlatan Altan, aynı anlayışı İstanbulspor'dan beklediklerini bildirdi. 
     Altan, yazısında şu görüşlere yer verdi 
     ''Bilet fiyatının yüksek oluşu, Kocaeli'nde farklı yorumlara açmıştır. Nitekim, ilimizdeki yerel gazeteler de yüksek fiyat uygulamasının İstanbulspor Kulübü tarafından bilinçli olarak yapıldığı, böylesine kritik ve son derece önemli olan müsabakada, müsabakayı izlemek isteyen Kocaelispor taraftarlarını caydırmak, takımı taraftar desteğinden yoksun bırakmak amacı taşıdığı yönünde haberler yer almaktadır.'' Bu arada Kocaelispor'un tribün lideri İbrahim Alat da, İstanbulspor'un, 15 milyon liralık bilet fiyatıyla Kocaelispor taraftarını sindirmeye çalıştığını öne sürdü. 
     İstanbulspor'un, sahasında yaptığı Diyarbakırspor ve Malatyaspor maçlarında 5 milyon liradan bilet sattığını ifade eden Alat, Kocaelispor'a çifte standart uygulandığını kaydetti. 
     





</TEXT>
</DOC>
