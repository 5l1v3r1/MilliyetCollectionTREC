<DOC>
<DOCNO> 116300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/spor/ydilmen.html </URL>
<DATE> 2002/11/01/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
El freni 
</HEADLINE>
<TEXT>

     Şükrü Saracoğlu Stadı’nda maç öncesi inanılmaz gergin bir ortam vardı. Yunanlı taraftarlar, Fenerbahçe seyircisini tahrik etti, ancak onlar bu oyuna gelmedi. Olaylar, sağduyuya yenildi. Bu nedenle herkesi kutlamak gerek. 
     Fenerbahçe sahaya 3-4-1-2 düzeni ile çıkmıştı. Ama Lorant bu kadronun 3-4-1-2 oynayabileceğini bir tek Samandıra’daki taktik tahtasında görebilirdi. Nitekim de öyle oldu. Dörtlü orta sahanın önünde Ceyhun oynuyordu. Sol tarafın dışında Rapajc, sağında da Tuncay görev almıştı. Rapajc gerçek bir sol açık gibi oynayınca, yani forvet kimliği ağır basınca, sistem bir anda 3-3-1-3’e döndü. Kadroyu görünce maça çok hızlı başlayacağını düşündüğümüz Fenerbahçe’nin, aksine rölanti tempoda gitmesi bizi şaşırttı. Bundan yararlanan ve orta sahayı kalabalık tutan Panathinaikos oyunun hakimi oldu ve Johnson’un kaptırdığı bir topla da uzaktan golü buldu. Fenerbahçe ilk yarının son 20 dakikasında maçın başında gereken tempoyu yakaladı. Ama organize tek hücum gerçekleştiremedi. Herkesin eleştirmek için sabırsızlıkla beklediği Washington da sadece kendi yarattığı pozisyonlarla üç fırsat ele geçirdi. Birincisinde topu göğsüyle mükemmel önüne indirdi ardından birinci sınıf vuruş yaptı. Kaleci sol ayağıyla çıkardı. İkincisinde vücudunu dayayarak defansı ekarte etti, ancak çok kötü vuruş yaptı. Üçüncüsünde ise Rapajc ile hakemin ortaklaşa pasında kavga dövüş aldığı topu ayağının içiyle kaleye bıraktı. 
     İkinci yarı Lorant’ın mucizeleri devam etti. Binlerce insanın ve benim de mücadelesini ayakta alkışladığımız Tuncay’ı sol kanada çekti. Bir başka santrfor Serhat’ı sağ tarafa dikti. Tuncay düştü, kalktı, atladı, zıpladı, mücadele etti. Kısacası yapabileceği herşeyi yaptı. Bir antrenörün Tuncay’ı orta sahanın en dışında oynatmasına aklım sırrım ermiyor. İddia ediyorum Tuncay, Sakaryaspor’daki görev yerinde oynasa seyircinin sevgilisi olur. Sakaryaspor’da çalışan antrenörler, Ümit Milli Takım’ın hocası Raşit Çetiner bu işi bilmiyor, Fenerbahçe teknik heyeti ise çok iyi biliyor. 
     Washington belki Dünya kulübü olmak isteyen bir kulübün aradığı santrfor değil, ama defans yapan takımlara karşı sol tarafta Tuncay, sağ kanatta da Serhat gibi oyuncularla ne kadar gol atabilir onu da düşünmek lazım. 
     Gayretli oynayan Fenerbahçe ikinci gol için çok uğraştı, ancak Ortega’yı geçemedi. Fenerbahçeli futbolcuların, Ortega’ya karşı olan inanılmaz saygıları bazen takıma zarar veriyor. Topu alan mecburmuş gibi ona oynuyor. Yarın ilk iş olarak kalkıp, bu Ortega kaç top kaybetti hesap makinası ile hesaplayacağım. Fenerbahçe tam olgun atak geliştirecek Ortega eveliyor, geveliyor, kaptırdığı toplarla da temposunu artırmak isteyen takımın freni oluyor. 
     Panathinaikos özellikle ikinci yarıda maçı uyuttu. Arkadaki kalabalık savunmaya Ortega da eklenince Fenerbahçe takımını etkisiz hale getirdiler ve tur için büyük avantaj elde ettiler. 
     
     
     



 SPOR 





























</TEXT>
</DOC>
