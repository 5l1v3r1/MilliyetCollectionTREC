<DOC>
<DOCNO> 120910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sondun25.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan 2.1 milyar Euroluk silah alımına gidiyor 
</HEADLINE>
<TEXT>

     Yunanistan'ın, toplam 2.1 Milyar Euro tutarında silah alımına gideceği açıklandı. 
     Yunanistan Savunma Bakanı Yannos Papandoniu, bugün Başbakan Kostas Simitis başkanlığında yapılan Savunma ve Dış Politika Konseyi KYSEA toplantısında, 2001-2005 dönemini kapsayan zaman diliminde yapılacak silah alımlarına ilişkin alınan kararlar hakkında gazetecilere açıklama yaptı. 
     Atina'nın alışveriş listesinde ABD yapımı 12 Apachi saldırı ve 42 Avrupa Konsorsiyumu yapımı NH-90 tipi çok maksatlı helikopter bulunduğunu açıklayan Papandoniu, ayrıca deniz kuvvetleri için bir korvet ısmarlanacağını belirtti. 
     Yunan donanmasının envanterindeki 6 adet S tipi fırkateynin modernize edileceğini de söyleyen Papandoniu, toplam harcamanın daha önce öngörülen 4 Milyar Euro yerine 2.1 Milyar Euro olarak gerçekleşeceğini kaydetti. 
     Papandoniu, gelecek yıl askeri harcamaların bütçe içindeki payını yüzde 5'ten 4'e çekmeye yönelik çalışma yapılacağını da vurguladı. 
     Alınacak NH-90 tipi helikopterlerin 32'sinin nakliye amaçlı olacağını, acil ve çevik müdahale dogması çerçevesinde 700 askeri, 430 millik bir menzil içinde nakledebileceklerini açıklayan Papandoniu, Apachi saldırı helikopterlerinin ise muharebe kapasitesini güçlendireceklerini vurguladı. Papandoniu, bu kararın, gereksinme olması halinde ada ve adacıkları savunma şemsiyesi altına alabilmek için alındığını da vurguladı. 
     Savunma Bakanı, gündemdeki Centaur tipi Yunan yapımı zırhlı personel taşıyıcısı alımı için ise kararın 2003 yılında verileceğini açıkladı. 
     
     PROTOPAPAS'IN AÇIKLAMASI 

     Bu arada, Yunanistan Hükümet Sözcüsü Hristos Protopapas, ''Tam anlamıyla gereksinilmeyen hiçbir silahın alımına gidilmesinin söz konusu olmadığını'' söyledi. 
     Protopapas, düzenlediği basın toplantısında, 250 Milyon Euro tutarında bir harcama yapılacak Centaur tipi personel taşıyıcılar dışında önümüzdeki dönemde başka bir alım yapılmayacağını da açıkladı. 
     Anamuhalefet Yeni Demokrasi Partisi'nin YDP silah alım programlarında şeffalık bulunmadığına ilişkin açıklamasına da değinen Protopapas, alımların doğrudan imalatçı firmalarla ilişki kurarak, açık bir biçimde yapıldığını, aracılara komisyon ödenmesinin kesinlikle söz konusu olmadığını belirtti. 
     Protopapas, gazetecilerin silahlanmanın olası bir sıcak olay endişesiyle yapılıp yapılmadığına ilişkin sorusuna ise ''Özellikle bir endişemiz yok ama Türk-Yunan ilişkilerindeki iyi iklimin sürekliliğine ilişkin bir kesinlik yok. Gereksinme halinde Ege'deki adalarımızı koruyabilecek durumda bulunmak için hazır olmalıyız'' şeklinde yanıt verdi. 
     





</TEXT>
</DOC>
