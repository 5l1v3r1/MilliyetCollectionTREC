<DOC>
<DOCNO> 147550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo05.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreş... Hamza Yerlikaya, spekülasyonlara sert tepki gösterdi 
</HEADLINE>
<TEXT>

     Olimpiyat, Dünya ve Avrupa şampiyonu, ''asrın güreşçisi'' diye adlandırılan Hamza Yerlikaya, son günlerde kaç kiloda güreşeceği ve milli takıma girip giremeyeceği konusunda yapılan spekülasyonlara büyük tepki gösterdi. 
     Son olarak 21. Uluslararası Vehbi Emre Turnuvası'nda 96 kiloda altın madalya kazanan Hamza Yerlikaya, son günlerde kendisinin kaç kiloda mücadele edeceği veya milli takıma girip giremeyeceğinin tartışıldığını, bunun da kendisini rahatsız ettiğini söyledi. 
     Yerlikaya, A.A muhabirine yaptığı açıklamada, Sırbistan-Karadağ'ın başkenti Belgrad'da 23-25 Mayıs tarihleri arasında gerçekleştirilecek 50. Avrupa Grekoromen Güreş Şampiyonası'nda 96 kiloda mücadele edeceği yönünde haberlerin çıktığını, ancak bunun gerçekleri yansıtmadığını belirterek, şöyle konuştu 
     ''2'şer kez Olimpiyat ve Dünya, 6 defa da Avrupa Şampiyonu olmuş bana karşı komplo teorileri üretiliyor. Herkes bana hayranlık duyarken, bazı kişiler beni bir aşağı kiloya, bir yukarı kiloya koyuyorlar. Benden rahatsızlık duyan mı var Ben de bu spekülasyonlardan rahatsızlık duymaya başladım. Dünyanın başka bir ülkesinde idol olmuş, asrın güreşçisi ilan edilmiş kişiye alternatif aranmaz. Ama Türkiye'de ısrarla takıma girdim mi, girmedim mi diye komplo teorileri üretiliyor.'' 
     
     ''PAZARLIK KONUSU OLMAYACAĞIM'' 
     Yerlikaya, şampiyon bir güreşçi olarak kendisini pazarlık konusu yapmaya izin vermeyeceğini dile getirdi. 
     Milli takıma girip girmemesinin tartışılmasının, milli takıma zarar verdiğini kaydeden şampiyon güreşçi Yerlikaya, sözlerini şöyle sürdürdü 
     ''Şu aşamada 96 kiloda güreşmeyeceğim. Pazarlık konusu asla olmayacağım. 96 kiloda güreşecek, güreşmeyecek, beni kim nasıl ve neye göre değerlendirecek Milli takımın tek sorunu benim kaç kiloda güreşeceğim mi Birileri komplo teorileriyle yanıp kavruluyor. Benim milli takıma girip girmememin tartışılması milli takımın yara alması demektir. 1991 yılından beri güreşiyorum. Her yıl Türkiye'ye altın madalya kazandıran tek kişiyim.'' 
     
     ''VEHBİ EMRE TURNUVASI'NDA KİMİN SEVİLDİĞİ GÖRÜLDÜ'' 
     21. Uluslararası Vehbi Emre Güreş Turnuvası'nda seyircilerin salonu doldurmasıyla güreş sevgisini gösterdiğini kaydeden Yerlikaya, ''Bu turnuvada seyircilerin kim için salonu doldurduğu da belli oldu. Ben finale kalmasaydım, salon dolmazdı'' dedi. 
     Tüm bunlara karşın hala kendisinin tartışıldığını ifade eden Yerlikaya, ''Turnuvada, Türk halkı en güzel yanıtı verdi. Hem güreşi sevdiklerini gösterdiler, hem de bana olan sevgilerini ortaya koydular'' diye konuştu. 
     
     ''84 KİLODA GÜREŞİ BIRAKMAYI DÜŞÜNÜYORUM'' 
     Yerlikaya, güreşi de 84 kiloda bırakmayı düşündüğünü bildirdi. 
     Yerlikaya, kaç kiloda mücadele edeceğine kendisinin karar vereceğini belirterek, sözlerini şöyle tamamladı 
     ''Bu kararı ben veririm. '96 kiloda güreşeceğim' biçiminde bir açıklama yapmadım. Ben 84 kiloyum. Zaman zaman 96 kiloda da mücadele edebilirim. Ama güreşi 84 kiloda bırakmayı düşünüyorum. Artık bu tarz tartışmaları bırakalım ve hedefe kilitlenelim. Benim güreşi bırakmamı isteyenler mi var Bıraksınlar bu ülkeye hizmet edelim. Yugoslavya'da yapılacak Avrupa Şampiyonası'nda da kaç kiloda mücadele edeceğime yakın zamanda karar vereceğim.'' 
     





</TEXT>
</DOC>
