<DOC>
<DOCNO> 108534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur07.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Başkanı, Erdoğan ile Erbakan'ı umutlandırdı... 
</HEADLINE>
<TEXT>

     Yüksek Seçim Kurulu YSK Başkanı Tufan Algan, her milletvekili adayının durumunun farklı olduğunu, bir kişi için verilebilecek kararın, diğer bir kişi için emsal oluşturamayacağını bildirdi. 
     Yüksek Seçim Kurulu Başkanı Tufan Algan, "Sabıka kayıtlarında sabıkası olan kişilerin durumları seçilmeye engelse elbette ki seçime giremezler. Ama herkesin şahsi durumu, konumu, aldığı suç ve süreci farklıdır" diyerek 312 mağdurlarını da umutlandırdı. 
     YSK'ya gelişinde gazetecilerin sorularını yanıtlayan Algan, bir gazetecinin, ''312. maddeden mahkum olan kişilerin milletvekili adaylıklarının reddedildiğine'' ilişkin haberleri hatırlatması üzerine, şunları söyledi 
     ''Herkesin durumu, bir diğerinin durumundan farklıdır. Her adayın işlemiş olduğu suç, verilmiş olan karar, bir diğerinden farklıdır. Yani bir kişinin durumunu diğer kişilere benzeterek, bu kişi hakkında da şu karar verilebilir denilemez. Bir kişi hakkında verilen karar, emsal olarak gösterilemez'' diye konuştu. 
     ''Türk Ceza Kanunu'nun TCK 312. maddesinde yapılan değişiklik ve AB uyum yasalarını mutlaka göz önünde bulunduracak mısınız '' sorusuna Algan, ''Elbette. Madem ki 312. madde TBMM'de yeniden düzenlendi, yeniden yazıldı, 312'nin yeni kapsamına göre durum değerlendirilecektir'' yanıtı verdi. 
     Bir soru üzerine Algan, DEHAP'ın milletvekili adaylarına ilişkin bir kararın henüz verilmediğini bildirdi. 
     YSK'nın 3 üyesinin, bugün Yargıtay ve Danıştay'da yoğun müzakereleri olduğunu vurgulayan Algan, bu nedenle milletvekili adaylarının hukuki durumlarına ilişkin açıklamanın bugün yapılamayabileceğini bildirdi. 
     Algan, milletvekili adaylarının hukuki durumuna ilişkin kararı, çalışmalar tamamlanırsa bugün, tamamlanmazsa en geç yarın akşam açıklayabileceklerini söyledi. 
     Bir başka soru üzerine de sabıkası milletvekilliğine engel olan kişilerin aday olamayacağını yineleyen Algan, ''Herkesin şahsi durumu, konumu, aldığı suç ve süreci farklıdır'' dedi. 
     
</TEXT>
</DOC>
