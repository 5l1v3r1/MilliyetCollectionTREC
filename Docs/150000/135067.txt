<DOC>
<DOCNO> 135067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo22.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu futbolcular, Aybaba'nın doğum gününü kutladılar... 
</HEADLINE>
<TEXT>

     Güney Kore'nin Bocheon takımıyla yaptığı özel maçı 3-0 kazanan Trabzonspor, 1 günlük iznin ardından Elazığspor ile ligde kendi sahasında yapacağı maçının hazırlıklarına başladı. 
     Teknik direktör Samet Aybaba yönetiminde Mehmet Ali Yılmaz Tesisleri'nde yapılan ve hafif sakatlığı bulunan Erman Güraçar'ın katılmadığı çalışmada, futbolcular yarım alanda çift kale maç yaptılar. 
     Bordo-mavili takımın kaptanı Fatih, Elazığspor maçının çok zorlu geçeceğini belirterek, ''Taraftarlarımız sabırlı olsunlar ve bizi maçın sonuna kadar desteklesinler. Gol bulmamız gecikebilir'' dedi. 
     Fatih, rakip takımın kendileri karşısında savunma ağırlıklı bir futbol sergileyeceğini tahmin ettiğini de kaydederek, ''Ne olursa, olsun bu maçı almak istiyoruz. İyi bir takımız ve bu karşılaşmadan galibiyetle ayrılacağımıza inanıyoruz'' diye konuştu. 
     
     AYBABA'YA DOĞUM GÜNÜ 
     Futbolcular, dün 48 yaşına giren bordo-mavili takımın teknik adamı Samet Aybaba'nın doğum gününü kutladılar. 
     Aybaba esprili bir biçimde, ligde ilk 4'e girmeleri, Türkiye Kupası'na da sahip olmaları halinde kendisini 5 yaş daha genç hissedeceğini söyledi. 
     





</TEXT>
</DOC>
