<DOC>
<DOCNO> 133326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/dunya/tur.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

CIA'İN GİZLİ ORDUSU IRAK'TA İŞ BAŞINDA TIME DERGİSİ CIA'İN IRAK'TA ASKERİ OPERASYONLARA HAZIRLIĞA ÇOKTAN BAŞLADIĞINI YAZDI 
     Deniz Arslan 

     Amerikan Merkezi Haberalma Teşkilatı CIA'in, son birkaç ay içinde gizlice Kuzey Irak'a sızarak, Iraklı Kürtler'in kontrolündeki bölgede, kuzeyden Amerikan askerlerinin işgaline rehberlik edecek bir gerilla gücünü oluşturma çabasında olduğu ileri sürüldü. 
     Amerikan Time dergisi, ''CIA'in gizli ordusu'' başlığıyla yayınladığı haberde, CIA ajanlarının gizlice Kuzey Irak'a sızdığı ve Amerikan savaş uçaklarının bombalayacağı hedeflerin araştırılması, uçağı düşen Amerikan pilotlarının saklanacağı yerlerin ve kaçış rotalarının sağlanması gibi planlar üzerinde çalıştığını yazdı. 
     Benzer çabanın Güney Irak'ta da, Şiilerle birlikte yürütüldüğü savunulan haberde, özellikle 11 Eylül terörist saldırılarından sonra ABD'nin, ''geleneksel olmayan'' bir askeri güce ihtiyaç duyduğu belirtilerek, ''ABD, James Bondlar'dan oluşan kendi ordusunu istedi'' ifadesi kullanıldı. 
     Haberde, ABD Başkanı George Bush'un, bu çerçevede özel operasyon ajanlarının dış istihbarat hizmetlerine katılmaları ve CIA'in, teröristlerin kaçırılması, öldürülmesi gibi işlere bulaşması emrini verdiği savunuldu. 
     Time dergisi, ABD Savunma Bakanı Donald Rumsfeld'in, bu girişimden memnun olmadığını, özel operasyonlar düzenleyecek askeri ekiplerin kendisine bağlı olmasını ve CIA Başkanı George Tenet yerine, kendisine hesap vermesini tercih ettiğini yazdı. 
     CIA'in, yüzlerce ajanını Pakistan, Orta Asya, Kuzey Afrika ve Doğu Asya'ya yerleştirdiği belirtilen haberde, Başkan Bush'un, bu ajanların, Kuzey Kore gibi ülkelerdeki nükleer silahlara karşı gizli operasyonlar düzenleyebilmesi için emir verdiği ileri sürüldü. 
     Time dergisi, örneğin Afganistan'daki savaşın ''resmen'' 7 Ekim 2001'de başlatıldığını, ancak CIA'in özel operasyon ajanlarının, 26 Eylül'de bu savaşı başlattığını savundu. 
     Bu ajanların, CIA'e girmeden önce Amerikan ordusunda, özel kuvvetlerde eğitim gördükleri de kaydedildi. 
     
     
     
     



 DÜNYA 












</TEXT>
</DOC>
