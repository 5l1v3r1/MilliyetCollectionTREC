<DOC>
<DOCNO> 119738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko16.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye en yüklü ödeme 2005 yılında... 
</HEADLINE>
<TEXT>

     Türkiye, daha önce kullanılan kredilerden dolayı, 2004 yılından itibaren IMF'ye yüklü geri ödemelerde bulunacak. 
     IMF'den alınan toplam 28.3 milyar dolarlık kredinin geri ödemesi çerçevesinde, 2001 yılında, IMF'ye 1 milyar 127 milyon 880 bin dolar ödemede bulunan Türkiye, 2002 yılında, 6 milyar 391 milyon 320 bin dolar geri ödeme gerçekleştirdi. 
     Gelecek yıl ise 1 milyar 591 milyon 70 bin dolarlık kredi geri ödemesi yapılacak. 
     
     2004-2005 DÖNEMLERİ... 
     Türkiye, 2004 yılında ise IMF'ye, 8 milyar 241 milyon 220 bin dolarlık geri ödemede bulunacak. 
     En yüklü geri ödeme ise 8 milyar 968 milyon 570 bin dolarla, 2005 yılında yapılacak. 
     2006 yılında ise son geri ödeme dilimi olarak, IMF'ye 2 milyar 318 milyon 420 bin dolarlık ödeme yapılacak. 
     
     2003'TE 2.7 MİLYAR DOLAR GELECEK 
     Bu arada, Dördüncü Gözden Geçirme'nin yaklaşık 1.6-7 milyar dolarlık kredi diliminin 2003'e aktarılması yanında, toplam 2 milyar dolarlık kredi diliminin 1 milyar dolarlık kısmının eklenmesiyle oluşan toplam 2.7 milyar dolar kredi dilimi, 2003'te çekilebilecek. 
     2003'ten kalan 1 milyar dolarlık kredi dilimi ise 2004 yılına aktarılıyor. 
     
     YENİ BİR STAND-BY MI ... 
     Uzmanlar, Türkiye'nin, özellikle 2004 yılından itibaren yapacağı yüklü geri ödemeleri de dikkate alarak ve halen devam eden Stand-By'ın süresinin 2004'te sona ermesi nedeniyle, IMF geri ödemelerinde rahatlamak ve yeni kredi alabilmek için, IMF ile yeni Stand-By anlaşması imzalanması ihtimalinin yüksek olduğunu belirtiyorlar. 
     





</TEXT>
</DOC>
