<DOC>
<DOCNO> 124651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur03.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Türkiye'ye mesaj verdi ancak garanti değil... 
</HEADLINE>
<TEXT>

     AB'nin dönem başkanı Danimarka Başbakanı Anders Fogh Rasmussen, AB'nin Kopenhag zirvesinde Türkiye için olumlu bir sinyal verdiğini, ancak bunun bir garanti olarak değerlendirilmemesi gerektiğini söyledi. 
     Rasmussen, aile fotoğrafı çekilmesinin ardından, dönem başkanı sıfatıyla yaptığı açıklamada, Türkiye'nin AB sürecinde bir sonraki adımın ne olacağına dair ortak bir karar alındığını hatırlatarak, bundan sonra müzakarelerin başlaması ve ilerisindeki üyelik için komisyonun karar vereceğini belirtti. 
     Kopenhag'da bu çerçevede Türkiye'ye olumlu bir mesaj verildiğini ifade eden Rasmussen, Türkiye'nin Kopenhag siyasi kriterlerini tam olarak yerine getirmesinin önemine değindi. Rasmussen, Kopenhag'daki kararın Türkiye tarafından ''bir garanti'' şeklinde değerlendirilmemesi gerektiğini söyledi. 
     Rasmussen, Avrupa Güvenlik ve Savunma Politikası konusunda bir anlaşmaya varıldığını da belirtti. 
     AB Komisyonu'nun genişlemeden sorumlu üyesi Günter Verheugen da açıklamasında, Türkiye için ilerleme raporunu bugünkü komisyonun hazırlayacağını, bunun da Türkiye açısından bir avantaj olduğunu söyledi. 
     Verheugen, dışarıdan gelecek her türlü baskıya karşı bağışıklıklarının olduğunu belirterek, reform paketinin tek başına önemli olmadığını, öncelikli olarak uygulamayı görmek istediklerini kaydetti. 
     Türkiye'deki yeni hükümetin bu çerçevede istekli olduğunu ifade eden Verheugen, işkence ve siyasi tutuklular gibi konuların da çözüm gerektirdiğini söyledi. 
     





</TEXT>
</DOC>
