<DOC>
<DOCNO> 123630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/ekonomi/aeko.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak zararımız 38 milyar dolar olur 
</HEADLINE>
<TEXT>

AKP lideri Erdoğan, ABD Başkanı Bush’a, Irak’a olası operasyonun Türkiye’ye maliyetinin doğrudan 20 milyar dolar, dolaylı 18 milyar dolar, toplam 38 milyar dolar olacağını söyleyecek 
     ABDULLAH KARAKUŞ Washington 

     AKP Genel Başkanı Recep Tayyip Erdoğan, bugün görüşeceği ABD Başkanı George Bush’a olası Irak operasyonunda Türkiye’nin uğrayacağı zarar rakamını iletecek. 
     Türkiye’nin Irak operasyonunda yaşayacağı bu zararı dün Dışişleri Bakanı Yaşar Yakış Washington yolunda açıkladı. Yakış, Irak’a yapılacak yapılacak operasyonun Türkiye’nin zararlarının karşılanması yönünde çalışmalar yapıldığını belirterek, şöyle dedi "Bu konuda farklı rakamlar ortaya koyuluyor. Bu rakamların hepsi genel başkanda. Bu konu gündeme gelirse genel başkanımız zararları ifade edecek. Bu zararlar da doğrudan 20 milyar dolar, dolaylı olarak da 18 milyar dolar. Yani toplam 38 milyar dolar." 
     
Bakan Ali Babacan da pazarlık için devrede      Hazine’den sorumlu Devlet Bakanı Ali Babacan, çeşitli temaslarda bulunmak üzere, bugün ABD’ye gidiyor. Bakan Babacan, ABD’de, Türk - Amerikan Dernekleri Asamblesi toplantısına katılacak. ABD Hazine Bakanlığı yetkilileri ile de görüşecek olan Bakan Babacan’ın bu görüşmesinde olası Irak savaşının Türk ekonomisine etkilerinin de ele alınması bekleniyor. Babacan New York’ta da reyting kuruluşlarıyla, yatırımcı bankaların yetkilileriyle de bir araya gelecek. 
     
Erdoğan’ın çantasında sanal NAFTA modeli var      Erdoğan’ın ABD ziyaretinde gümrüksüz ihracat olanağı sağlayacak sanal NAFTA modeli konuşulacak 
     EKONOMİ SERVİSİ 

     AKP lideri Erdoğan’ın ABD temaslarında Türkiye’nin geçici süreyle sanal NAFTA Kuzey Amerika Serbest Ticaret Anlaşması üyeliği gündeme gelecek. 
     Bülent Ecevit’in ABD ziyaretinde gündeme gelen Nitelikli Sanayi Bölgeleri, Türkiye’nin ABD’nin İsrail’le yaptığı anlaşmanın çerçevesine alınması şeklinde formüle edilmiş, bu konudaki tasarı ABD Kongresi’nde görüşülmüştü. Kasımda ABD Kongresi yenilenince bu tasarı da sürüncemede kaldı. 
     Bu arada Türkiye İhracatçılar Meclisi TİM ve Türkiye Odalar ve Borsalar Birliği TOBB emek yoğun sektörleri kapsamayan tasarıya karşı, ABD kongresindeki 43 üye ile birlikte yeni bir strateji hazırladı. 
     Amerika Kongresi Temsilcisi Cliff Stearns ve iki kongre üyesinin ABD Başkanı Bush’a 5 Ekim’de gönderdiği mektupta, ABD’nin Irak savaşıyla yüzyüze olduğu ve olası bir savaş durumunda Türkiye’ye üç - beş yıllığına geçici bir NAFTA üyeliği verilmesi, gümrük ve vergiler sıfırlanarak Türkiye’nin ekonomik ve ticari faaliyetlerinin hareketlendirilmesi gerektiği’ kaydedildi. Erdoğan ve TİM Başkanı Oğuz Satıcı’nın ABD’deki temaslarında bu konuyu gündeme getirecekleri öğrenildi. 
     1994’te ABD, Kanada, Meksika arasında imzalanan NAFTA anlaşması, bu ülkeler arasındaki gümrük vergilerinin bazı mallarda hemen, bazı mallarda ise kademeli olarak sıfırlanmasını öngörüyor. 
     



 EKONOMİ 

















</TEXT>
</DOC>
