<DOC>
<DOCNO> 133647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko22.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Manisa davası bizim tasarrufumuzda değil 
</HEADLINE>
<TEXT>

     Adalet Bakanı Cemil Çiçek, Manisa davasında yargılanan polislere tebligatların her halükarda tebliğ edileceğini belirterek, ''onun gerekiği Yargıtay tarafından yapılır'' dedi. 
     Adalet Bakanı Cemil Çiçek, Türkiye Odalar ve Borsalar Birliği TOBB Başkanı Rifat Hisarcıklıoğlu'nu makamında ziyaret ederek, yaklaşık 35 dakika süren bir görüşme yaptı. 
     Görüşmeden sonra basına kısa bir açıklama yapan Çiçek, iadei ziyarette bulunduğunu bildirdi. Çiçek, daha sonra gazetecilerin sorularını yanıtladı. 
     Bir gazetecinin Manisa davasında yargılanan polislere gerekli tebligatların yapılmaması nedeniyle davanın zaman aşımına uğrayacağını hatırlatarak, bu konudaki görüşlerini sorması üzerine Çiçek, bu konunun Adalet Bakanlığı'nın tasarrufu ile alakalı olmadığını bildirdi. 
     Manisa davasında mahalli mahkemenin kararını verdiğini ve davanın şu anda Yargıtay'da bulunduğunu hatırlatan Çiçek, ''Bildiğim kadarıyla Yargıtayımız da o konuda hassasiyet gösteriyor'' dedi. 
     Bu davanın Türkiye'nin dış itibarı ve Avrupa Birliği ile ilişkiler açısından öneminin Yargıtay hakimleri tarafından da bilindiğine işaret eden Bakan Çiçek, ''Bunu biliyorum. Haricinde de biliyorum, içeriden de biliyorum. Onun için temenni ederim ki Türkiye'yi sıkıntıya sokacak bir durum ortaya çıkmaz'' diye konuştu. 
     Gazetecilerin yargılanan polislere tebligatların bir türlü yapılamamasını nasıl değerlendirdiğini sorması üzerine de Bakan Çiçek, ''Her halükarda tebliğ edilecektir. Onun yasalarda yolu, yöntemi vardır. Onun gereği Yargıtay tarafından yapılır'' ifadesini kullandı. 
     
     YARGI KARARLARININ TARTIŞILMASI 
     Bir gazetecinin Anayasa Mahkemesi'nin AK Parti Genel Başkanı Recep Tayyip Erdoğan ile ilgili verdiği kararın tartışmalara neden olduğunu hatırlatarak, bu konudaki değerlendirmesini sorması üzerine de Cemil Çiçek, kendisinin doğrudan yüksek mahkemenin kararına değinerek, bu konuda bir konuşma yapmadığını söyledi. 
     Kendisine yöneltilen bir soru üzerine, bu konuda siyasete yönelik bir özeleştiride bulunduğunu ifade eden Çiçek, şöyle konuştu 
     ''Ondan sonra da her kurumun kendi özeleştirisini yapması gerektiğini söyledim. Çünkü hata yapmayan insan olmadığı gibi, hata yapmayan kurum da olmaz. Özeleştiriyi tabii herkesin yapması gerekir ama yargı kararlarının Türkiye'de her vesile ile tartışılmış olması, tartışılır hale gelmesi de yargıya zarar verir. Tabiatıyla yüksek mahkemelerin de verdikleri kararlar akademik toplantılarda, hukuki platformlarda tartışılır ve hukuk böyle üretilir. Buna saygım var. Ancak mahkemelerimizin verdiği karar kamu vicdanı bakımından gerekli, olumlu cevabı bulamıyorsa o takdirde bu tartışmalardan zarar görür. Onu söylemek istiyorum.'' Yüksek mahkemelerin de bu konuda azami dikkati gösterdiğini ifade eden Çiçek, bu noktada kendisinin bir tereddütü bulunmadığını vurguladı. 
     Çiçek, ''Benimki genel bir değerlendirmedir. Bir mahkemeyi hedef alan bir açıklama yapmadım. Hele hele Adalet Bakanı olarak böyle bir açıklamayı yapmayı kendi üstlendiğim görev itibariyle de doğru bulmam'' dedi. 
     
     ULUSAL YARGI AĞI PROJESİ 
     Ulusal Yargı Ağı Projesi'nin yeterli ödenek bulunamaması nedeniyle hayata geçirilmesinde zorluklar bulunduğunun hatırlatılarak, bu projedeki kaynağın nasıl bulunacağının sorulması üzerine de Adalet Bakanı, bugün ve yarın YPK'nın toplanacağını, 2003 yılı bütçesinin bu toplantılarda karara bağlanacağını hatırlattı. Çiçek, ''ümit ederimki bahsettiğiniz proje ile ilgili önemli bir kaynak tahsis edilmiş olur'' dedi. 
     Bu konuda yapılan sözleşmeye göre söz konusu projenin 2004 yılında bitirilmesi gerektiğine dikkat çeken Cemil Çiçek, projeye ilişkin bu seneki dilimin karşılanması halinde herhangi bir aksamanın olmayacağını, önümüzdeki yıl yargı ağının elektronik sistemle donatılmış olacağını söyledi. 
     Çiçek, bunun da yargının çalışmasını hızlandıracağını, daha isabetli ve verimli kararların çıkmasına imkan vereceğini kaydetti. Bakan Çiçek, ''Ümit ediyorum ki hükümet gerekli desteği verecektir'' dedi. 
     Söz konusu proje için bu yıl ne kadar kaynak gerektiğinin sorulması üzerine de Çiçek, ''Rakamı doğru söylemiyor olabilirim ama 58 trilyon lira civarında bir kaynağa bu proje için bu sene içinde ihtiyaç var. Tamamı için de yetkililerimizden para bekleniyor'' diye konuştu. 
     
     TOBB BAŞKANI HİSARCIKLIOĞLU 
     Odalar Birliği Başkanı Rifat Hisarcıklıoğlu da Bakan Çiçek'in ziyaretinden dolayı memnuniyet duyduklarını belirterek, Çiçek'in Adalet Bakanlığı görevinde de başarılı olacağını söyledi. 
     Hisarcıklıoğlu, Çiçek'in geçmiş dönemdeki icraatlarının bu dönemdeki icraatlarının bir göstergesi olduğunu kaydetti. 
     Şu anda reform yapılması gereken kurumlardan bir tanesinin de Adalet Bakanlığı olduğunu vurgulayan Hisarcıklıoğlu, bunda da Bakan Çiçek'in başarılı olacağına inandığını sözlerine ekledi. 
     





</TEXT>
</DOC>
