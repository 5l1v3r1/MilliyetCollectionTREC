<DOC>
<DOCNO> 114252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo11.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman Bu sene şampiyon biz olacağız... 
</HEADLINE>
<TEXT>

     İtalyan basını tarafından eleştirilen Montepaschi Siena takımının Türk antrenörü Ergin Ataman, ''Kimse boşuna heveslenmesin, bu sezon şampiyon biz olacağız'' dedi. 
     Ataman, takımı Montepaschi Siena'nın, Euro Lig'de Maccabi Tel Aviv'e 26, İtalya 1. Basketbol Ligi'nde de deplasmanda Skipper Bologna'ya 18 sayı farkla yenilmesinden sonra İtalyan basınında yazılan eleştirileri ''sansasyonel'' olarak değerlendirdi. 
     A.A muhabirinin sorularını yanıtlayan Ataman, ''Durumumuz kritik değil. Sadece normal olarak 3 gün içerisinde iki deplasmanda farklı yenilgi aldıktan sonra her takım gibi kriz dönemindeyiz. Lige başlarken favori olarak Benetton Treviso, Skipper Bologna, Virtus Bologna ve bizi gösterdiler. Sadece Benetton'un yenilgisi yok. Bizim 2 tane olmasına karşın diğerlerinin 3'er yenilgisi var'' dedi. 
     Yıldızlardan oluşan yeni bir takım kurmanın zor olduğunu ifade eden Türk antrenör, şu bilgileri verdi 
     ''Ford, ağır bir hastalıktan sonra takıma geç dahil oldu. Mirsad, Dünya Şampiyonası'ndan geldi. Stefanov'un sakatlığı takımın oyununu değiştirdi. Teknik sorunlarımız var. Guardsız oynuyoruz. Maç başına 20 top kaybımız var. Bu önemli bir sorun. Doktorlar Stefanov'un ne zaman döneceği konusunda kararsız. Son olarak tedavisinin 10 gün daha uzatılmasına karar verdiler.'' Ataman, Stefanov'un yerine oynayan Scarone'nin sözleşmesinden dolayı takımda tutulduğunu, ama onun da Virtus Bologna'ya transfer olacağını belirtti. 
     
     ''MİRSAD, MAÇIN TANSİYONUNU YÜKSELTTİ'' 

     Bu sezon Siena formasını ilk kez giyen Mirsad Türkcan'ın, İtalyan ligini halen tanıyamadığını kaydeden Ataman, şöyle konuştu 
     ''Kendini halen Rusya liginde zannediyor. Skipper karşısında ilk 2 dakika içinde bir teknik faul, bir de normal faul yaptı. Maçın tansiyonunu yükseltti. Bu şımarıklıktan oluyor. Hala nasıl bir ligde oynadığının farkında değil. Ford'a ve Mirsad'a yatırım yapıldı. Eğer karşılığını alamazsak işte o zaman problem var demektir.'' 
     
     TERİM BENZETMESİ 

     Öte yandan İtalya'nın en yüksek tirajlı gazetelerinden Corriere della Sera da bugün yer alan, ''Ya Ataman geçen yıl Milan'dan kovulan Terim gibi bir sonla karşılaşırsa'' şeklindeki benzetmeye sinirlenen Ataman, ''Fatih Terim ile beni benzetmeleri sadece ikimizin de Türk olmasından. Ama ben Siena'ya geçen sezon tarihinde ilk kez Saporta Kupası'nı kazandırdım. Terim ise başarılara imza atsa da Fiorentina'yı yarıda bıraktı, Milan'dan da kovuldu. Onun için bu benzetme sadece sansasyonel'' ifadesini kullandı. 
     Euro Lig'de çarşamba günü deplasmanda yapacakları Tau Vitoria maçının da çok zorlu olacağını söyleyen Montepaschi Siena antrenörü, Stefanov'un dönmesiyle takımın toparlanacağını ve gerçek Siena'nın görüleceğini savundu. 

     
</TEXT>
</DOC>
