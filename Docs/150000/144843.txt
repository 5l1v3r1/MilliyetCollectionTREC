<DOC>
<DOCNO> 144843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur08.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk ve yağışlı hava etkisini artıracak... 
</HEADLINE>
<TEXT>

     Karadeniz üzerinden gelen soğuk ve yağışlı havanın bu geceden itibaren özellikle yurdun güney, iç ve doğu kesimlerinde etkisini artıracağı bildirildi. 
     Devlet Meteoroloji İşleri Genel Müdürlüğü'nden yapılan uyarıya göre, Karadeniz üzerinden gelen soğuk ve yağışlı hava, bu geceden itibaren özellikle yurdun güney, iç ve doğu kesimlerinde etkisini artıracak. Hava sıcaklıkları kuzey ve batıda azalmaya devam edecek. 
     Buna göre, yarın, Marmara'nın batısı ve Ege kıyıları dışında kalan bütün yurtta yağış görülecek. Akdeniz kıyıları ile Güneydoğu Anadolu'da yağmur, diğer yerlerde kar şeklinde görülecek yağışların, Doğu Akdeniz ile Doğu ve Güneydoğu Anadolu'da etkili olması bekleniyor. Poyraz, batıda fırtına şeklinde esecek. Ege ve Akdeniz kıyılarında don olayı görülecek. 
     25 Mart Salı günü yağış ve fırtına, yurdun güney, iç ve doğu kesimlerinde etkisini sürdürecek. Yağışlar, Akdeniz kıyılarında ve Güneydoğu Anadolu'da genellikle yağmur, Doğu Karadeniz kıyılarında yağmur ve karla karışık yağmur, diğer yerlerde kar şeklinde görülecek. 
     26 Mart Çarşamba günü ise yağışlar yurdun doğusunda devam edecek. Yağışlar, Karadeniz kıyıları ile Doğu Akdeniz ve Güneydoğu Anadolu'da yağmur, diğer yerlerde kar şeklinde olacak. Fırtına ise etkisini kaybedecek. 
     Hava sıcaklıkları Çarşamba günü artmaya başlayacak. 
     Batı bölgelerinde beklenen fırtına, Doğu Akdeniz ile Doğu ve Güneydoğu Anadolu'da görülecek etkili yağış, Ege ve Akdeniz kıyılarındaki don olayı nedeniyle ilgililerin ve vatandaşların tedbirli olmaları istendi. 
     
     DENİZCİLER VE BALIKÇILAR İÇİN UYARI 
     Bu arada halen denizlerde orta kuvvette esmekte olan rüzgarın kuvvetlenerek bu geceden itibaren yıldız ve poyrazdan, Batı Karadeniz ve Marmara'da fırtına 7-8 kuvvetinde , Ege ve Batı Akdeniz açıklarında kuvvetli fırtına 8-9 kuvvetinde şeklinde esmesi bekleniyor. 
     Fırtına, salı günü Güney Ege ve Batı Akdeniz'de etkili olduktan sonra Çarşamba günü öğle saatlerinden sonra etkisini kaybedecek. 
     Fırtına nedeniyle denizcilerin ve balıkçıların tedbirli olmaları gerekiyor. 
     





</TEXT>
</DOC>
