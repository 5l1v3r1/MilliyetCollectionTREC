<DOC>
<DOCNO> 127753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sondun18.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü modacı Armani 2003'e daha iyimser bakıyor... 
</HEADLINE>
<TEXT>

     Ünlü İtalyan modacı Giorgio Armani, ''her şeye rağmen 2003 yılına daha iyimser baktığını'' söyledi. 
     Armani, La Stampa gazetesindeki demecinde, ''Gerçekçi hesaplar yapmak gerekse de 2003'e daha iyimser bakıyorum. Olanları ve olacakları halka unutturmak çok zor ama halkın daha iyi hissetmesine ve sevgiyi bulmalarına yardımcı olmak istiyoruz'' dedi. 
     Zor anlarda daha kaliteli şeyler sunmak zorunda olduklarını söyleyen Armani, ''Kalitenin her zaman bir değeri vardır. 25 yıl önceki kıyafetlerimin bile insanların dolaplarında halen bir değeri vardır'' diye konuştu. 
     İtalyan modacı, Avrupalıların artık daha az geleneksel kıyafetler giydiğini, Amerikalıların ise eski modaları yeniden değerlendirme eğiliminde olduğunu söyledi. 
     2003 yılında yine geleneksel renkleri siyah, beyaz ve beji kullanacağını kaydeden Armani, kadınlarda turkuaz mavisi veya yeşimtaşı renklerini, bazen de kırmızı ve toprak rengini koleksiyonlarına katabileceğini ifade etti. 
     Moda dünyasında yaşanan ekonomik krize de değinen Armani, şöyle konuştu 
     ''Geride bıraktığımız yıldan psikolojik olarak çok etkilendim. Ama ekonomik krize rağmen büyük hiçbir projeden vazgeçmedik. Hong Kong'da iki mağaza açtık. İtalya'da oldukça iyi gidiyoruz. İngiltere'de aynı şekilde. Paris'te oldukça iyiyiz. Almanya'da durduk. Rusya ve diğer doğu ülkelerinde açtığımız mağazalar da güçlü sinyaller veriyor.'' Giorgio Armani, olası Irak operasyonuyla ilgili olarak ise ''Beni çok düşündürüyor ve dikkatli olmamı gerektiriyor'' dedi. 
     Armani ayrıca, her defilesine koyu renk tişört ve blucin ile çıkma sebebini şöyle açıkladı 
     ''Her şeyden önce ben orta boylu biriyim. Bundan dolayı üstümü gereksiz şeylerle doldurup, kendimi daha şişman gösteremem. Koyu ve az giymek kişinin figürlerine yardım eder. Özel bir yüzü olanın üzerindeki kıyafetlere dikkat çekmesine gerek yoktur. Konuşan yüzdür.'' 
     





</TEXT>
</DOC>
