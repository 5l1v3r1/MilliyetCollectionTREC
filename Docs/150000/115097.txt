<DOC>
<DOCNO> 115097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sonspo18.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de yoğun maç trafiği... 
</HEADLINE>
<TEXT>

     Fenerbahçe, Birinci Süper Lig'in 10. haftasında Gençlerbirliği ile deplasmanda yapacağı maçla birlikte yoğun bir maç trafiğine girecek. 
     Sarı-lacivertliler, 27 Ekim Pazar günü başkentte yapacağı maçla birlikte başlayacak yoğun programında, 2'si UEFA Kupası'nda olmak üzere, kısa süreli aralarla 22 gün içinde toplam 6 resmi maç oynayacak. 
     Deplasman maçlarında sıkıntı yaşayan Fenerbahçe, bu yoğun programında 3 maçını da rakip sahalarında yapacak. 
     
     BAŞKENT FOBİSİ, UEFA KUPASI VE DERBİ 

     Bu sezon üstüste yaptığı önemli maçlarda yitirdiği puanlarla taraftarlarını düş kırıklığına uğratan sarı-lacivertli takım, yoğun programındaki ilk 3 maçını, Gençlerbirliği, Panathinaikos ve Galatasaray ile yapacak. 
     Ligde son maçında kendi sahasında Adanaspor karşısında 2 puan yitiren sarı-lacivertliler, Gençlerbirliği maçını kayıpsız geçmeye çalışacak. Gençlerbirliği ile başkentte yaptığı maçlarda büyük sıkıntı yaşayan Fenerbahçe, bu zorlu maçta galip gelerek UEFA Kupası maçı için moral arayacak. 
     Sarı-lacivertli ekip, Gençlerbirliği ile yapacağı maçtan 4 gün sonra UEFA Kupası 2. tur ilk maçında, 31 Ekim Perşembe günü Panathinaikos ile Kadıköy'de karşı karşıya gelecek. 
     Yunan temsilcisiyle yapacağı maçın ardından bu kez 6. haftanın ertelenen maçında 6 Kasım Çarşamba günü ezeli rakibi Galatasaray'ı evinde konuk edecek. Fenerbahçe, 4 gün sonra deplasmanda 10 Kasım Pazar günü Samsunspor, 14 Kasım Perşembe günü UEFA Kupası 2. tur rövanşında deplasmanda Panathinaikos ile karşılaştıktan sonra 3 günlük bir aranın ardından 17 Kasım Pazar günü kendi sahasında Bursaspor ile oynayacak. 
     
     TARAFTARLARIN LORANT'A GÜVENİ AZALIYOR 

     Sezon başından bu yana Fenerbahçe'nin ortaya koyduğu performans nedeniyle yoğun bir biçimde eleştirilen teknik direktör Werner Lorant'a taraftarların güveni azalıyor. 
     Taraftarlar, internetteki ''www.fenerbahceninsesi.com'' adlı web sitesinde, ''Lorant doğru seçim mi '' biçimindeki ankette, büyük bir çoğunlukla ''hayır'' yanıtı verdi. 
     Ankete katılan 3 bin 177 kişinin yüzde 96'sı ''Doğru bir seçim değil'', yüzde 4'ü de ''Doğru bir seçim'' biçiminde oy kullandı. 

     
</TEXT>
</DOC>
