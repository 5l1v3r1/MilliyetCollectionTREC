<DOC>
<DOCNO> 148601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko23.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Mevcut duruşumuz Türkiye'nin çıkarlarına en uygun duruştur 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Irak politikası konusunda, ''bu mevcut duruş hem uluslararası camianın duyarlılıklarına, hem de Türkiye'nin ekonomik ve siyasi çıkarlarına en uygun duruştur'' dedi. 
     Şener, Ali Bayramoğlu başkanlığındaki Müstakil Sanayici ve İşadamları Derneği MÜSİAD heyetini kabulünde yaptığı konuşmada, siyasetin her zaman sivil örgütlerle ilşki içinde olması gerektiğini belirtirken, artık demokrasinin sadece halktan oy alan ve icraat yaparken toplumsal taleplerden kopuk bir mekanizma olarak değerlendirilmediğine işaret etti. 
     Toplumsal taleplerin siyasal karar organlarına ulaşmasında en etkili yolun sivil kitle örgütleri olduğunu da vurgulayan Şener, bunu AKP olarak ifade ettiklerini, bunun göstergesi olarak da Ekonomik ve Sosyal Konsey'i topladıklarını ifade etti. 
     Ülkelerin girişimci potansiyelinin ekonomik güçlerinin en önemli göstergesi olduğunu da vurgulayan Şener, ''Türkiye açısından bizim en büyük zenginliğimiz ve potansiyelimiz kendi yetişmiş iş gücümüzdür. Dünyanın her tarafına mal satabilen, rekabet edebilen işadamlarımız var'' diye konuştu. 
     Siyasi iktidara düşen görevlerin yatırım ortamını iyileştirmek, ekonomi ile ilgili gerekli yapısal dönüşümleri sağlamak ve makro büyüklükler tespit ederek bunların gerçekleşmesini sağlamak olduğunu kaydeden Şener, bunu yaparken iş dünyası ile birlikte olacaklarını ve buradan gelecek öneri ve projeleri değerlendireceklerini belirtti. 
     
     IRAK SAVAŞ 
     Hükümetin 2003 yılında cumhuriyet tarihinin en önemli kararlarını almakla karşı karşıya kaldığını anlatan Şener, savaşı ekonomik kavramdan ziyade savaş kavramı içinde değerlendirmek gerektiğini ifade ettiğini hatırlattı. 
     İktisat tarihine bakıldığında savaşların ekonomik anlamda tamamıyla olumsuzluğun ifadesi olmadığının görüleceğini kaydeden Şener, savaşların bazı sektörlerde daralmalar getirse de bazı sektörlerde ise genişlemeler yaratabildiğine dikkat çekti. 
     
     IRAK SAVAŞINDA TÜRKİYE'NİN TUTUMU 
     Irak savaşı ile ilgili olarak Türkiye'nin hangi tutumu izlemesi gerektiğinin hükümetin en yoğun mesai ayırdığı konulardan bir olduğunu söyleyen Şener, yoğun temas ve müzakereler sonucu hükümetin ortaya çıkardığı politik bir tavır, politik bir duruş ortaya konulduğunu anlattı. 
     ''Bu mevcut duruş hem uluslararası camianın duyarlılıklarına, hem de Türkiye'nin ekonomik ve siyasi çıkarlarına en uygun duruştur'' diyen Başbakan Yardımcısı, her gün yüzlerce bomba patlarken, Türkiye'deki insanların işlerine gittiğini, hayatını devam ettiğini, ticari hayatın faaliyetlerini de sürdüğünü ifade etti. 
     Şener, bu dış politikanın hem uluslararası camianın duyarlılıklarını ifade ettiğini, hem de AB ülkeleri nezdinde Türkiye'nin sağlıklı bir demokrasiye sahip olduğu gösterilerek, saygınlık kazandığını söyledi. 
     ABD ile ilişkilerin de en üst düzeyde, bundan önceki yıllarda devam eden özellikler çerçevesinde, ancak daha saygın bir şekilde devam ettiğini vurgulayan Şener, 1991 yılında Türkiye'ye böylesine ABD yönetiminde üst düzeyde yetkililerin gelip gittiği görülmezken, şimdi Türkiye'ye gelerek durum değerlendirmesi yaptıklarını belirtti. 
     Bugün itibariyle hükümetin ortaya çıkardığı politik tavrın hem uluslararası camianin, hem de Türkiye'nin menfaatlerini ifade ettiğini tekrarlayan şener, ''70 milyon insan için en uygun politik tavır ortaya çıkarılmıştır'' diye konuştu. 
     
     ''TÜRKİYE EKONOMİK OLARAK ATAK YAPMALI'' 
     Türkiye'nin ekonomik olarak büyük bir atak yapması gerektiğini vurgulayan Şener, işadamlarına bu konuda büyük görev düştüğünü belirtti. 
     Geçmişten kalan yatırım ortamının olumsuz etkileyen bir takım birikimlerin olduğunu ve bunların tasfiyesinin gerektiğini söyleyen Şener, bunun için Yatırım Ortamının İyileştirilmesi Koordinasyon Kurulu'nun oluşturulduğunu, çalışmaların yoğun bir şekilde devam etttiğini kaydetti. 
     İyi olmayan vergi sisteminin yatırım kararlarını olumsuz etkileyeceğine de ifade eden Şener, bunu bilen iktidarın vergi reform çalışmalarına devam ettiğini ifade etti. 
     Özellikle enflasyon muhasebesine geçişin en önemli mesele olduğunu, bunun özellikle yabancı yatırımcıların önündeki en önemli engellerden birini teşkil ettiğini söyleyen Şener, ''Yıllardır yapılmayanları iktidarımız yapacaktır ve iyi bir yatırım ortamı sağlanacaktır'' dedi. 
     
     MÜSİAD BAŞKANI 
     MÜSİAD Başkanı Ali Bayramoğlu ise 59. hükümeti tebrik etmek, son 3.5 aylık gelişmeleri konusunda fikir alışverişinde bulunmak ve 19 Nisan 2003 tarihinde gerçekleştirecekleri Genel Kurul'a Şener'i davet etmek için ziyarete geldiklerini söyledi. 
     Ziyaret sırasında MÜSİAD'ın Ekonomide Öncelikli Tedbirler Programı da Başbakan Yardımıcısı Şener'e sunuldu. 
     
     MÜSİAD'IN ÖNCELİKLİ TEDBİRLER PROGRAMI 
     MÜSİAD'ın programında, kamuda optimum nakit yönetimi için havuz sisteminin yeniden başlatılması, Hazine'nin kısa vadeli avans kredi kullanımının üçer aylık dönemler itibariyle kapatılmak şartıyla bütçe gelirlerinin yüzde 5'ine kadar mümkün kılınması, reel faiz seviyesinin aşağıya çekilmesi için vadesi iki yıla kadar olan devlet iç borçlanma senetlerinin yüzde 75'lik kısmının yeni borçlanma enstrümanları ile swap edilmesi önerileri yer aldı. 
     Programda ayrıca, enerji yüklerinin acilen azaltılması, TL'den sıfır atılması, krizlerde fahiş gecikme faizi ve temerrüt faizi uygulamasının kaldırılması, KDV'nin yüzde 10'a çekilmesi gibi öneriler de bulunuyor. 
     





</TEXT>
</DOC>
