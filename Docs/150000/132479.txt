<DOC>
<DOCNO> 132479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur15.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da liselilere cinsel eğitim veriliyor... 
</HEADLINE>
<TEXT>

     Diyarbakır Tabipler Odası'nca liselerde düzenlenen toplantılarda, öğrenciler cinsel eğitim konusunda bilgilendiriliyor. 
     Diyarbakır Tabipler Odası'nca, il merkezindeki liselerde okuyan yaklaşık 10 bin öğrencinin cinsellik konusunda bilgilendirilmesi amacıyla düzenlediği toplantılar sürüyor. 
     Dicle Üniversitesi Öğretim Üyeleri Doç. Dr. Aytekin Sır, Doç. Dr. Gökhan Bayhan, Doç. Dr. Hayrettin Şahin ve Yrd. Doç. Dr. Günay Saka, Anadolu Lisesi'ndeki öğrencilere ''cinsellik ve üreme sağlığı'' konusunda bilgi verdikten sonra öğrencilerin yazılı sorularını yanıtladılar. 
     Öğrencilerin, en çok eşcinsellik konusunda bilgi almak istemeleri üzerine Doç. Dr. Sır, gençlerde cinsellik konusunda çok yanlış bilgiler bulunduğunu belirterek, şöyle dedi 
     ''Gençler cinselliği internetteki porno sitelerinden öğreniyor. Gençler odalarında saatlerce internete giriyor. Bu sırada anne ve babaları onların ders çalıştığını zannediyor. Oysa, çoğunluğu porno sitelerine giriyor. İnternetteki sitelerde cinsellik konusunda çok yanlış bilgiler var. Bu bilgiler gençleri sapkınlığa itebiliyor. Eşcinsellik, hormonlardan kaynaklı değildir. Eşcinsellik, tamamen kişinin kendi tercihi olan bir durumdur. Medya da bu konuyu çok gündeme getiriyor. Bu da çok yanlış. Gençlerin ergenlik döneminde kişisel etkinliklerden uzak durarak, toplu yapılan etkinliklere katılması gerekiyor. Kişisel etkinlikler, gençleri daha çok içe kapanık yapar.'' 
     





</TEXT>
</DOC>
