<DOC>
<DOCNO> 121406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo28.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Washington'un sağlık durumunun iyi olduğu açıklandı... 
</HEADLINE>
<TEXT>

     Kalp rahatsızlığı nedeniyle anjiyo olan ve damar yolu açılan Fenerbahçe'nin Brezilyalı futbolcusu Washington'un sağlık durumunun iyi olduğu açıklandı. 
     Operasyonu gerçekleştiren Dr. Nuri Çağlar ile kulüp doktoru İsmail Başöz, Özel Acıbadem Hastanesi'nde düzenledikleri basın toplantısında, Washington'un sağlık durumu hakkında bilgi verdiler. 
     Kulüp doktoru Başöz, Brezilyalı oyuncunun dün akşam idman öncesinde göğüs ağrısı şikayetiyle kendisine başvurduğunu belirterek, ''Ben de bu sabah tetkikler yapılması için kendisini hastaneye getirdim. Tetkik sonucu anjiyo uygulanması gerektiği ortaya çıktı. Bu sırada bir damarında tıkanıklığa rastlandı ve başarılı bir operasyonla oraya stent takıldı'' diye konuştu. 
     Dr. Başöz, anjiyo sonrasında Washington'un kendisine futbol hayatını devam edip etmeyeceğini sorduğunu da kaydetti. 
     Acıbadem Hastanesi Doktoru Nuri Çağlar ise Washington'un efor EKG'den sonra kroner anjiyo grafiğine alındığını ifade ederek, ''Bir damarında yüzde 95 daralma tespit edildi. Kalp krizi söz konusu değil. Anjiyo seansında bu bölgeye stent yerleştirildi. Bu sırada herhangi bir soruna rastlanmadı. Yarın sabaha kadar gözetim altında tutulacak, sonra da normal odaya alınacak'' dedi. 
     
     2 HAFTA DİNLENECEK 

     Dr. Çağlar, Washington'un futbol hayatının nasıl etkileneceği konusunda şu anda bir şey söyleyemeyeceğini belirterek, ''Brezilyalı oyuncunun 2 hafta dinlenmesi lazım. Bu sırada çeşitli testler yapılacak. O testlerden sonra daha net konuşabiliriz'' dedi. 
     Bir gazetecinin ''Washington transfer edildiğinde hastanenizde kontrollerden geçirilmişti. O zaman bir şeye rastlanılmadı mı '' şeklindeki sorusu üzerine Dr. Çağlar, şöyle konuştu 
     ''Sezon başındaki tüm tetkiklerinde hiçbir şey yoktu. Bu rahatsızlığın Fenerbahçe'ye geldikten sonra ortaya çıktığını söylemek mümkün değil. Yüzde 50'nin altındaysa semptom tespit edilemeyebilir. Bu 2 gün önce de 5 ay önce de olabilir. Bu rahatsızlığın çok çeşitli sebepleri var. Genetik risk, erkek olmak, tansiyon, şeker hastalığı, obezite, sigara, kişinin hareketsiz olması gibi çok fazla risk faktörü var. Bunlar tek başına ya da birkaçı birlikte hastalığa neden olabilir.'' Nuri Çağlar, Washington'un sağlık durumunun normal olduğunu, şu anda gözetim altında bulunduğunu kaydetti. 
     Bir gazetecinin, ''Eğer fark edilmeseydi sahada başına bir şey gelebilir miydi '' sorusu üzerine Çağlar, ''Bu ihtimal hepimiz için var. Birden yığılabilirdi. İsmail Başöz bu olayı çok iyi tespit etmiş ve bize hemen getirmiş'' dedi. 
     Çağlar, bu rahatsızlığın tekrarlama olasılığının bulunduğunu da kaydetti. 
     Bu arada, basın toplantısına medya mensupları büyük ilgi gösterirken, toplantının yapıldığı salonun küçüklüğü nedeniyle izhidam yaşandı. 
     
     BAŞKAN DA ZİYARET ETTİ 

     Öte yandan, Washington'u hastanede Fenerbahçe Kulübü Başkanı Aziz Yıldırım, yöneticiler Mahmut Uslu, Vedat Olcay, Brezilyalı oyuncunun eşi ve çocuğuyla birlikte kaptan Ogün ve Rüştü ziyaret etti. 
     
     DİNÇER ''SÖZLEŞMESİNDE DİYABETLE İLGİLİ MADDE VARDI'' 

     Toplantıdan sonra basın mensuplarının sorularını yanıtlayan Fenerbahçe Kulübü Futbol Takımı İdari Koordinatörü Kemal Dinçer, Washington'un sözleşmesinde diyabetiyle ilgili bir madde bulunduğunu belirterek, ''Diyabetle ilgili bir sorunu çıktığında sözleşmesinin geçersiz sayılacağı şeklinde bir madde var. Kalp yoktu. Ama bu da ona girebilir. Çünkü diyabetin kalp damar hastalıklarını hızlandırdığı söyleniyor'' dedi. 
     Washington'un kendisinin de çok üzgün olduğunu ifade eden Dinçer, şöyle konuştu 
     ''Washington kendisini ziyaret eden başkandan özür diledi. Başkan da Ona sağlığına kavuşmasının önemli olduğunu ifade etti. Washington çok sevdiğimiz bir sporcu. İnsan olarak da iyi birisi. Takımı yanlız bıraktığı için üzülüyor. Ama önemli olan sağlığına kavuşması.'' Özel Acıbadem Hastanesi ile anlaşmaları bulunduğunu ve oyuncularının buradan ücretsiz sağlık hizmetlerinden yararlandığını vurgulayan Dinçer, ''Haziran ayındaki transferden sonra Washington'un test sonuçlarında, bir sorunu olmadığı görülmüş. Bu tıp konusudur. Bu konuda fazla yorum yapmak istemiyorum'' diye konuştu. 
     Kemal Dinçer, transfer ettikleri her oyuncuyu sigortalattıklarını, Washington'un sözleşmesi hakkında şu anda konuşmasının yanlış olacağını, sözleşmeyi inceleyip daha sonra bilgi verebileceğini sözlerine ekledi. 
     





</TEXT>
</DOC>
