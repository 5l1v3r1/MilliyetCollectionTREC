<DOC>
<DOCNO> 101904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur21.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem bölgesinde geleceğe umutla bakma zamanı 
</HEADLINE>
<TEXT>

     Adapazarı Büyükşehir Belediye Başkanı Aziz Duran, Marmara depreminin neden olduğu mutsuz ve moralsiz günlerin geride kaldığını söyledi. 
     Aziz Duran, AK Parti'nin Marmara depreminin 3. yıldönümü nedeniyle düzenlediği anma töreninde, Adapazarı'nın 17 Ağustos depremiyle tarihinin en zor günlerini yaşadığını belirterek, ''Deprem sonrasında yıkılmış, mutsuz ve umutsuz bir kent vardı. Bugün ise sorunların büyük bölümü çözüldü'' dedi. 
     Kentin altyapısını yenilenmesi çalışmalarının 2 yılda tamamlamayı hedeflediklerini, ancak maddi imkansızlıklar nedeniyle bunun mümkün olmadığını ifade eden Duran ''Ancak bu yıl asfaltlama çalışmalarını da bitiriyoruz. Deprem herkesi mutsuz ve moralsiz bıraktı. Bu kişilerin başında da ben geliyordum. Ama mutsuz ve moralsiz günler artık geride kaldı. Geleceğe umutla bakma zamanı geldi'' diye konuştu. 
     Adapazarı'nı mutlu günlerin beklediğini kaydeden Duran, şöyle konuştu 
     ''Yeni Adapazarı için projelerimiz var. Çark Caddesi trafiğe kapatılacak. Burada insanlar çocuklarıyla yollarda özgürce gezebilecek. Bulvar tek şeritli, modern bir hale getirilecek. Orhangazi Caddesi yeni düzenlemeden geçirilecek. Önümüzdeki yıl büyük bir organizasyonla ağaçlandırma kampanyası başlatacağız ve kenti yemyeşil yapacağız. Adapazarı'nı Avrupa, hatta dünya kenti yapmak için emin adımlarla yürüyoruz.'' 
     
     PSİKOLOJİK SORUNLAR 
     Psikolog A. Sedat Demir de, depremin üzerinden 3 yıl geçmesine rağmen bölge insanının psikolojik sorunlardan kurtulamadığını söyledi. 
     Deprem anının ilk şokunu atlatan insanların, gördükleri yıkıntı, ölü, enkaz altından gelen canlı insanların sesleri ve yardım edememenin verdiği çaresizlikle ikinci şoka girdiğini belirten Demir, şunları kaydetti 
     ''Bu şok kendi yakınlarında gördükleri, hatta kentin ileri gelenlerinin düştüğü çaresizlikle arttı. Aradan geçen 3 yılda da değişen birşey olmadı. Bende dahil olmak üzere, deprem bölgesinde yaşayanların hepsinin psikolojik sorunları bulunuyor.'' Konuşmaların ardından deprem şehitleri için dua edildi ve etkinliğe katılanlara helva ile pilav ikram edildi. 
     





</TEXT>
</DOC>
