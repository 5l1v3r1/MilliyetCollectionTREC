<DOC>
<DOCNO> 106991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/soneko11.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağustos ayında mevduat sahipleri kazandı... 
</HEADLINE>
<TEXT>

     Bu yılın Ağustos ayında, bir önce aya göre en yüksek reel getiriyi brüt yüzde 1.8 ile banka mevduatı sağladı. 
     Devlet İstatistik Enstitüsü'nün DİE seçilmiş finansal yatırım araçlarının Ağustos ayı sonuçları belli oldu. 
     Toptan Eşya Fiyat Endeksi TEFE ile indirgendiğinde, reel anlamda, en fazla getiri sağlayan diğer yatırım aracı yüzde 1.5 ile Borsa oldu. Söz konusu ayda dolar yüzde 3.2, euro yüzde 4.7, altın ise yüzde 5 oranında kaybettirdi. 
     TEFE'ye göre, bu yılın Ağustos ayı ile geçen yılın aynı ayını kapsayan 12 aylık dönemde de, yine mevduat faizi yüzde 8.5 oranında yatırımcısına kazandırırken, diğer yatırım araçları ekside kaldı. Borsa, yatırımcısını yüzde 28.4 ile en fazla zarar ettiren araç olurken, dolar yüzde 18.8, euro yüzde 11.7, altında yüzde 8.6 kaybettirdi. 
     Tüketici fiyatları Endeksine TÜFE göre indirgendiğinde ise Ağustos ayında, bir önceki aya göre mevduat faizi yüzde 1.7, borsa yüzde 1.5 kazanç sağlarken, dolar yüzde 3.3, euro yüzde 4.8, altın da yüzde 5.1 oranında ekside kaldılar. 
     Diğer yandan TÜFE'ye göre 12 aylık dönemde mevduat faizi yüzde 11.3 reel getiri sağladı. Ancak borsa yüzde 26.5, dolar yüzde 16.7, euro yüzde 9.4, altın ise yüzde 6.2 oranında zarar ettirdi. 
     





</TEXT>
</DOC>
