<DOC>
<DOCNO> 145282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/soneko05.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası riks hesabının esasları belirlendi... 
</HEADLINE>
<TEXT>

     Hazine garantileri kapsamında Müsteşarlık tarafından ödenen bütün tutarlar ile risk yönetimi kapsamında önceden öngörülmesi mümkün bulunmayan ödemeler için Merkez Bankası nezdinde oluşturulacak ''Risk Hesabı''nın gelirleri, yönetimi ve kullanılması ile ilgili usul ve esaslar belirlendi. 
     Devlet Bakanlığı'nın Risk Hesabı ile İlgili Uygulanacak Usul ve Esaslar Hakkında Yönetmeliği bugünkü Resmi Gazete'de yayımlandı. 
     Yönetmelik, Hazine tarafından sağlanan dış finansman imkanları ikrazen kullandırılan veya Hazine garantisi verilerek dış finansman imkanı sağlanan kamu kurum ve kuruluşları ile yatırım ve kalkınma bankalarını kapsıyor. 
     Yönetmeliğe göre, risk hesabından, Hazine garantileri kapsamında yapılan ödemeler ile risk yönetimi kapsamında önceden öngörülmesi mümkün bulunmayan ödemelerin yapılmasına Hazine Müsteşarlığı'nın bağlı bulunduğu Devlet Bakanı yetkili olacak. 
     Risk Hesabı'ndaki tutarların günlük bazda nemalandırılmasının koşullarını ise Merkez Bankası belirleyecek. 
     
     SORUMLULUK 
     Borçlunun, dış finansman kaynağından Hazine garantisi altında sağladığı dış finansman imkanlarına ilişkin her türlü yükümlülüklerden ve bu yükümlülüklerin aksaması neticesinde doğmuş ve doğabilecek Hazine alacaklarının geri ödenmesinde, üstlenimin büyükşehir belediyeleri, belediyeler ve il özel idarelerine ait tüzel kişiler ile bunlara bağlı müstakil kuruluşlar adına yapılması halinde, ilgili büyükşehir belediyesi veya belediyenin müteselsil kefaleti aranacak. 
     Üstlenimin belediye birlikleri adına yapılması halinde, birliğe üye her bir belediyenin, üstlenmenin KİT'lerin iştirak veya bağlı kuruluşları adına yapılması halinde ise bağlı bulunduğu KİT'in kefaleti aranacak. 
     Borçlu, 1 Ocak 2003 tarihinden itibaren ikraz ve garanti anlaşmalarında belirtilen süre içinde ikraz ve veya garanti ücretinin, Risk Hesabı'ndan yapılacak ödemelerden doğan Hazine alacaklarının geri ödemesinin risk hesabına aktarılmasından sorumlu olacak. 
     
     RİSK HESABI'NIN KAYNAKLARI 
     Risk Hesabı'nın kaynakları, ikraz ve garanti ücretleri ile hesaptan yapılan ödemeler karşılığında ilgili kuruluşlardan yapılan geri ödemeler ve gecikme zammı dahil tahsil edilen her türlü ödemelerden, hesaptaki tutarlar için günlük bazda sağlanan nemalardan ve ödeneklerden oluşacak. 
     Yönetmelik 1 Ocak 2003 tarihinden geçerli olmak üzere yürürlüğe girdi. 
     




</TEXT>
</DOC>
