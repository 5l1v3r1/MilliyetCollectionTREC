<DOC>
<DOCNO> 108465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sondun18.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Sosyal Demokrat Parti'den Türkçe seçim ilanları... 
</HEADLINE>
<TEXT>

     Almanya'da, genel başkanlığını Başbakan Gerhard Schröder'in yaptığı Sosyal Demokrat Parti SPD , Türk gazetelerine ''Birlikte Uyum ve Dayanışma İçin'' başlıklı Türkçe seçim ilanı verdi. 
     Başbakan Schröder'in fotoğrafının yer aldığı ilanda ''Modern bir Almanya için SPD'' sloganı kullanıldı. Partinin yapmak istediklerinin anlatıldığı seçim ilanında, SPD'nin, işyerlerinin sayısının artmasını, okullardan mezun olanlara perspektif sunulmasını ve aileleri destekleyeceği belirtildi. 
     SPD'nin, bilimsel araştırma ve gelişmeyi güçlendireceği ve yeni bir eğitim atağı başlatacağı kaydedilen ilanda, partinin geleceğe yönelik tutarlı bir politika izleyeceği ve toplumsal eşitlik ilkesine uygun sağlık sistemi yaratılmasının hedeflendiği ifade edildi. 
     İlanda, partinin, Almanya'nın doğusundaki eyaletlerin kalkınmasını da destekleyeceği ve vergileri düşürmeye devam edeceği kaydedildi. SPD'nin, 2006 yılına kadar tüm borçları eritme politikasını da sürdüreceği belirtilen seçim ilanında ayrıca, çalışanların haklarının her alanda savunulacağı bildirildi. 
     Seçim ilanında, ''Almanya için çalışacağız. Gerhard Schröder başbakan kalacak'' ifadesine yer verildi. 
     





</TEXT>
</DOC>
