<DOC>
<DOCNO> 101294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sondun09.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, biyolojik silah üretmediğini açıkladı 
</HEADLINE>
<TEXT>

     Irak, ''1996'da BM silah denetçileri tarafından kapatılan bir aşı laboratuvarında biyolojik silah ürettiği'' şeklinde Amerikan basınında çıkan haberleri yalanladı. 
     BM denetçileriyle ilişkilerden sorumlu kurumun başkanı General Hüsam Muhammed Emin, düzenlediği basın toplantısında, bu ''yalan'' haberlerin, ''ABD'nin Irak'a saldırmak için yarattığı bahaneler'' olduğunu savundu. 
     Irak'ın bu tesiste kitle imha silahları ve şarbon mikrobu gibi biyolojik silahlar üretmediğini kaydeden General Emin, Bağdat'ın güneyindeki El Dura'da bulunan bu laboratuvarda, eski silah denetçileri tarafından kapatılmadan önce, şap hastalığına karşı aşı üretildiğini belirtti. 
     General Emin, söz konusu tesisle ilgili olarak şunları söyledi 
     ''Bu tesiste şap hastalığı için aşı üretiliyordu, tesis 1970'li yıllarda Irak ve tüm bölgenin ihtiyaçlarını karşılamak için bir Fransız firması tarafından inşa edilmişti. Silah denetçileri bu tesisi 1996'da aşı üretimini durdurmak ve ülke ekonomisine zarar vermek için keyfi olarak kapatmışlardır. ABD, denetçiler tarafından tahrip edilmiş bu tesisin kapalı ve terkedilmiş olduğunu iyi biliyor.'' 
     





</TEXT>
</DOC>
