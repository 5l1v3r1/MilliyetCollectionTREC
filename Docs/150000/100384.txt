<DOC>
<DOCNO> 100384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur24.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Güvencesi Yasa Tasarısı'na DSP'den destek... 
</HEADLINE>
<TEXT>

     DSP Genel Sekreteri Süleyman Yağız, iş güvencesinin seçim popülizmi değil, iş barışı için bir zorunluluk olduğunu bildirdi. 
     Yağız, yaptığı yazılı açıklamada, iş güvencesinin DSP tarafından gündeme getirilmesinin bazı çevreleri rahatsız ettiğini ileri sürerek, bu çevrelerin, partisinin bu konudaki çalışmalarını anlamsız bir noktaya çekmek istediğini ifade etti. 
     İş güvencesinin hem DSP'nin hem Hükümet'in hem de Ulusal Program'ın öncelikli hedefleri arasında yer aldığını belirten Yağız, şunları kaydetti 
     ''Nitekim, baskın seçim tartışmalarının gündemde dahi olmadığı günlerde, işci sendikaları yönetici ve temsilcilerinin partimizi ziyareti sırasında DSP Genel Merkezi olarak yaptığımız açıklamada, yaklaşık 50 yıldır tartışılan iş sigortası nihayet çıkarılmıştır. Şimdi sıra İş Güvencesi Yasa Tasarısı'nın çıkarılmasına gelmiştir. DSP, TBMM'de bu yasının da takipçisi olacaktır demiştik. 
     Bu bizim sözümüzdü. Araya çok erken bir seçim kararının girmesi, bizi, bu sözümüzü ivedilikle yerine getirmek için tekrar harekete geçirdi. Bu amaçla da TBMM İçtüzüğü'nün sağladığı olanaklar çerçevesinde iş güvencesinin çıkarılması için gereken ne varsa yapmaya çalıştık.'' Cumhurbaşkanı Ahmet Necdet Sezer'in Türk-İş'in 50. kuruluş yıldönümü nedeniyle düzenlenen törende yaptığı konuşmada, iş güvencesinin basın iş kolunu da kapsayacak şekilde çıkarılması gerektiğini söylediğini anımsatan Yağız, ''tarafsız bir konumda olan Sayın Cumhurbaşkanımız'ın da bu sözleriyle herhalde popülizm yaptığı söylenemez'' ifadesini kulandı. 
     İş yaşamının, sadece işverenlerin değil, işçilerin de haklarını içerdiğini kaydeden Yağız, iş güvencesi nedeniyle, ''yeni işçi çıkarmalarının olacağı'' iddiasını iş yaşamına yönelik bir tehdit olarak değerlendirdiklerini bildirdi. 
     İşçi haklarına saygı göstermekte zorlananlara, emek ve sermayenin bir bütün ve birbirinin tamamlayıcısı olduğunu anımsatmak istediğini kaydeden Yağız, iş güvencesi konusunda işverenleri sağduyuya davet etmek istediğini belirtti. 
     





</TEXT>
</DOC>
