<DOC>
<DOCNO> 131278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo01.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin "Maçın bir bölümünde oyun disiplininden koptuk" 
</HEADLINE>
<TEXT>

     Fenerbahçe Teknik Sorumlusu Oğuz Çetin, 2-1'lik PSV Eindhoven yenilgisi sonrasında, ''Maçın bir döneminde, oyun disiplininden koptuk'' dedi. 
     Hollanda ekibinin uyguladığı oyun anlayışıyla saha içinde alan daralttığını, bunun da oyun kurmalarını zorlaştırdığını belirten, Oğuz Çetin, ''Sonuçtan çok bu maçta önemli olan oyun düzenimizi sahaya yansıtmaktı. PSV Eindhoven, Werder Bremen'e göre daha güçlü bir ekip. Maç içinde oyun düzenimiz fazla bozulmadı. Ama en büyük eksiğimiz, belli dönemlerde disiplinimizin bozulması. Önemli olan bunu yapmamak'' diye konuştu. 
     Lig maçlarının temposunun çok daha yüksek olacağını ve baskı altında oynayacaklarına dikkati çeken Çetin, şunları söyledi 
     ''PSV Eindhoven maçı, çok iyi bir sınav oldu. Pres yediğimiz dönemlerde oyun disiplininden kopmamamız gerektiği bu maçta futbolcularım açısından iyi bir örnek oluşturdu. Rakibin çok iyi organize olması, taktik açıdan üst düzeyde oynaması ve çok güçlü geçen antrenmanlarımızın yorgunluğu, bu maçta gol pozisyonuna girmemizi zorlaştırdı.'' Oğuz Çetin, cuma günü yapacakları final maçında yeni transferler Beschastnykh, Erhan Albayrak ile kampa geç katılan Arjantinli Ortega'ya da yer vereceğini sözlerine ekledi. 
     





</TEXT>
</DOC>
