<DOC>
<DOCNO> 101675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sonspo05.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız salonda çalıştı... 
</HEADLINE>
<TEXT>

     Beşiktaş, Kocaelispor ile yapacağı lig maçının hazırlıklarını, bu sabahki idmanla sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen ve yaklaşık 2 saat süren idmanda siyah-beyazlı futbolcular, kondisyon ve pas çalışmasının ardından 3 grup halinde yarım alanda çift kale maç yaptı. 
     İdman maçları sırasında oyunu sık sık durduran Lucescu, futbolcularını isabetli paslar atmaları ve pres yapmaları için uyardı. 
     Bu maçlarda, Tayfur ve Ali Cansun 2'şer gol kaydederken, Amaral, Ali Eren, Tümer, Kaan Dobra, Tamer, Yasin Sülün ve Evren de takımları adına 1'er gole imza attı. 
     
     İLHAN MANSIZ'IN DURUMU 
     Sağ dizindeki ağrıları nükseden İlhan Mansız, kısa bir koşunun ardından çalışmasını kondisyon merkezinde sürdürdü. 
     Kulüp doktoru Ayhan Optur, İlhan'ın önemli bir sakatlığının bulunmadığını ve önlem amacıyla bu futbolcuyu salonda çalıştırdıklarını söyledi. 
     Bu arada, sakatlığı süren Ahmet Dursun da kondisyon merkezinde çalışırken, Bursaspor maçında sakatlanan Pancu ise fizyoterapist eşliğinde özel bir çalışmaya tabi tutuldu. 
     Beşiktaş, bu akşam yapacağı idmanla Kocaelispor maçı hazırlıklarını sürdürecek. 
     





</TEXT>
</DOC>
