<DOC>
<DOCNO> 135509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sonspo02.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray taraftarlarından heyet ve futbolculara tam destek... 
</HEADLINE>
<TEXT>

     Birinci Süper Futbol Ligi'nde ikinci bölüm maçlarına yarın Denizlispor karşılaşmasıyla başlayacak Galatasaray'da taraftarlar, teknik heyet ve futbolculara tam destek verdi. 
     Sarı-kırmızılı tribünlerin önde gelen taraftar gruplarından UltrAslan'ın internet sitesinde yapılan açıklamada, kendilerinden uzak durduğu gerekçesiyle yönetim kuruluna sitem edilerek, teknik heyet ve futbolculara sonuna kadar destek verileceği duyuruldu. 
     Açıklamada, şu görüşlere yer verildi 
     ''Yönetimimiz taraftarlarından çok uzakta olsa da bizler kulübümüze ve futbol takımımıza sonuna kadar bağlıyız. Her zaman söyledik, desteğimiz teknik heyetimize ve futbolcularımızadır. Şampiyonluğun, özellikle geçen seneki gibi, bu muhteşem taraftarın katkısıyla geleceğini bizler biliyoruz. Taraftarlara uzak politikalar güdenler elbet bir gün bu yanlışlarından döneceklerdir ki bunun tez zamanda olmasını diliyoruz. Yoksa atı alan Üsküdar'ı geçecek. 
     Bizler onurlu ve gururlu taraftarlarız ve Galatasarayımız'ın askerleriyiz, bizi hiçbir şey yıldıramaz, haydi görev başına.'' 
     





</TEXT>
</DOC>
