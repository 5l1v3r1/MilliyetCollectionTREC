<DOC>
<DOCNO> 136252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/guncel/gun05.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK’yı soyan soyana 
</HEADLINE>
<TEXT>

Bazı özel sağlık merkezlerinin, sevk edilen SSK hastalarının ilaçla yapılması gereken MRG gibi tetkiklerini ilaçsız yapıp ilaçlı gibi para aldığı ortaya çıktı 
     ŞÜKRAN ÖZÇAKMAK İstanbul 

     SSK hastanelerinde yapılan araştırmaya göre, bilgisayarlı tomografi, MRG ve kemik dansitometrisi gibi tetkikler konusunda SSK ile sözleşme yapan merkezlerin yüzde 90’ı, ilaçlı çekimleri ilaçsız yapıyor. Üstelik SSK’dan ilaçlı çekim parası alıyor. Her hasta için fazladan 12 milyon lira tahsil ediliyor. Sorun sadece haksız yapılan tahsilat değil. Doktor, istediği çekim eksik yapıldığı için hastaya teşhis koymakta zorlanıyor. Merkezlerin bu tutumu, hastanın teşhisini geçiktirdiği için ciddi sağlık problemleri yaratıyor. Doktor, bazen tekrar MR çekilmesini istiyor. Hasta da aynı merkeze gidip ikinci kez MR çektiriyor. 
     Bu durum, daha önce SSK Sağlık İşleri İl Müdürlüğü’nce incelenen sözleşmeli merkezlerin rapor ve faturalarının, Haziran 2002’den itibaren sevki yapan hastanenin sorumluluğuna devredilmesiyle ortaya çıktı. Bu incelemeyi yapan hastanelerden biri de SSK İstanbul Eğitim Hastanesi. Hastanenin radyoloji servisinde yapılan araştırmada, merkezlerin ilaçlı yerine ilaçsız çekim yaptığı belirlenince, ödemeleri beklemeye alındı. Ayrıca SSK Genel Müdürlüğü’ne bu konuda talimatı soruldu. 
     SSK, "Bu durum sözleşmelerin feshini gerektirir. Ancak, hasta mağduriyetine yol açmaması için bir defaya mahsus sözleşmenin feshedilmemesi, tüm merkezlerin uyarılması, kurum zararının yasal faiziyle birlikte alacaklarına mahsup tahsil edilmesi"ni istedi. 
     Bu durumun ortaya çıkmasıyla bazı hastalar da, İstanbul Tabip Odası’na başvurarak şik yetçi oldu. Tabip Odası’nın başlattığı soruşturma ise halen sürüyor. Eksik tetkik şoku yaşayanlardan ve şik yetçi olan hastalardan biri Zeytinburnu’nda oturan Gülşen Öter. Ağustos 2002’de şiddetli baş ağrısı ve yüzünde uyuşma şik yetiyle gittiği SSK hastanesinde bilgisayarlı tomografi çekilmesi için sözleşmeli merkeze sevk edildi. Öter’den doktoru, kontrastlı ilaçlı çekim istedi ancak gittiği sözleşmeli merkez ilaçsız çekim yaptı. Tetkik sonuçları normal çıktı, doktor da ağrı kesici verdi. Şik yetleri devam eden Öter, "Aradan 6 ay geçti. Doktor beynimde ur olabileceğinden şüphelenmişti. Ancak BT normal çıkınca da stresten’ deyip geçiştirdi. Şimdi MRG çektireceğim. Allah korusun herhangi bir şey çıkarsa geç kalmış olurum. Bunun sorumluluğunu taşıyabilecekler mi " dedi. 
     



 GÜNCEL 




















</TEXT>
</DOC>
