<DOC>
<DOCNO> 131290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo13.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Bir Türk futbolcu için Avrupa'da oynamak temel bir unsur... 
</HEADLINE>
<TEXT>

     İtalya'nın FC İnter takımında oynayan Emre Belözoğlu, ''Bir Türk futbolcu için 21 yaşından sonra Avrupa'da oynamanın çok temel bir unsur olduğuna inanıyorum'' dedi. 
     İnter'in antrenmanlarını yaptığı Appiano Gentile'de gazetecilerin karşısına çıkan Emre, Türkiye ile ilgili bir soru üzerine, ''Futbol gelişiyor. Dünya Kupası'ndan sonra Türkiye'ye karşı daha fazla ilgi var. Ümit Milli Takım'da 2-3 çok başarılı genç futbolcu var. Türk futbolcular için önemli olan 21 yaşına geldikten sonra ne yapacağına karar vermektir. Bence Avrupa'da oynamak en temel unsur olmalı'' diye konuştu. 
     Crespo'nun sakatlığından dolayı 3 ay kadar sahalardan uzaklaşmasının kendileri için bir problem olduğunu kaydeden 22 yaşındaki futbolcu, kendisi açısından oynamanın önemine işaret ederek, bu yüzden orta sahada sol, sağ veya ileri uç olsun her yerde görev yapmaya hazır olduğunu söyledi. 
     Crespo'nun yerine Roma'dan Batistuta'nın alınacağı iddialarıyla ilgili yorumları sorulan Emre, ''Geçen yıl da son 3 ay sadece Vieri ve Ronaldo ile oynadık. Şimdi Vieri ile Recoba, Kallon veya kısa zamanda Ventola da oynayabilir. Alternatiflerimiz var. Yenisi gelirse daha da iyi olur ama bence İnter'in elindekiler yeter'' dedi. 
     Bu arada ligde sezonun ilk yarısı bu hafta oynanacak maçlarla sona ererken, deplasmanda Perugia ile karşılaşacak İnter, sıralamada averajla Milan'ın ardından ikinci sırada bulunuyor. Emre, kendileri için önemli olanın sezon sonunda şampiyonluk olduğunu, ama eğer ilk yarıyı lider olarak kapatırlarsa moral kazanacaklarını söyledi. 
     ''Takımımız, çok birlik içinde oluşan bir gruptan oluşuyor. Beraber olduğumuz 2. yıl. Aramızdaki bağ güçlendi. Sadece futbolcular arasında değil, kulüp ile de'' diyen Emre, geçen iki yılın ardından kendisini takımda tecrübeli hissetmeye başladığını ifade etti. 
     Türk futbolcu, İtalyan liginde her maç gibi Perugia deplasmanın da zor olduğunu, ama İnter'in sahaya sadece kazanmak için çıktığını kaydetti. 

     
</TEXT>
</DOC>
