<DOC>
<DOCNO> 146421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/dunya/adun.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya barış için ayakta 
</HEADLINE>
<TEXT>

Irak savaşına karşı dünyanın değişik ülkelerindeki protesto gösterileri artarak devam ediyor. Londra’dan Paris’e, Atina’dan Varşova’ya, Arap ülkelerinden Çin’e yaygınlaşan eylemlere binlerce gösterici katılıyor 
     DIŞ HABERLER 

     Irak’a karşı başlatılan işgalde, ABD’nin müttefiki olarak özellikle Irak’ın güneyine 35 bin asker sokan İngiltere’nin başkenti Londra’da önceki gün toplam onbin kişi, Irak savaşını protesto etmek amacıyla kentin 23 farklı yerinde protesto gösterisi yaptı. Yaygın gösteriler olaysız şekilde sona erdi. 
     Polonya’nın başkenti Varşova’da, şimdiye kadar yapılan en büyük savaş karşıtı gösteriye katılan çoğunluğu genç 2 bin kişi, "Petrol için kana hayır" sloganlarıyla, ABD Büyükelçiliğine yürüdü. Moskova’da ise kentte yaşayan Arapların da katıldığı yaklaşık 6 bin kişi, ABD Büyükelçiliği önünde gösteri yaptı. 
     
     Bush’un kuklaları yakıldı 
     Ürdün’ün başkenti Amman’da düzenlenen gösteriye katılan 3 binden fazla kişi, hükümetten Amerikan askerlerini ülkeden atmasını istedi. Yemen’in başkenti Sana’da yüzlerce kadın yaptıkları gösteride, ABD ve İngiltere’yi "şer ekseni" olarak nitelerken, Mısır’ın liman kenti Port Said’de iktidar partisi tarafından düzenlenen gösteriye 10 bin kişi katıldı. 
     Bangladeş’in başkenti Dakka’da ABD Büyükelçiliği önünde yapılan, binlerce kişinin katıldığı gösteride, Amerikan bayrakları ve ABD Başkanı George W. Bush’un kuklası yakıldı. Malezya’nın başkenti Kuala Lumpur’da polis Avustralya Büyükelçiliği önünde, gösteri yapan yüzlerce kişiyi göz yaşartıcı bomba kullanarak dağıttı. 
     
Papazlar katıldı...      Yunanistan’ın başkenti Atina’daki savaş karşıtı gösteri, iktidar partisi PASOK’un gençlik kolu ve Yunanistan Komünist Partisi’nin çağrısıyla yapıldı. Göstericiler kentin Sintagma Meydanı’nda toplanarak, önce konser izledi, ardından da ABD Büyükelçiliği’ne yürüdü. Girit Hanya’daki gösteride de Suda Amerikan üssü ve Tirnavo NATO üssü önünde sloganlar atıldı. Kıbrıs’taki gösteriye din adamları da katıldı. 
     
Paris’teki gösteride 5 bin polis görev yaptı      Fransa’nın başkenti Paris’te ise yaklaşık 70 civarında dernek, sendika ve siyasi parti savaş karşıtı gösteri düzenledi. Paris’teki ABD Büyükelçiliği yakınlarındaki Concorde Meydanı’nda başlayan gösteri, akşam saatlerinde Denfert - Rochereau Meydanı’nda sona erdi. Paris’teki savaş karşıtı gösterinin güvenliği için, yaklaşık 5 bin polisin görev yaptığı bildirildi. 
     
Çin’deki eylemlerde polis talimat okudu      Çin’in başkenti Pekin’de, ilk kez izin verilmesi üzerine bu sabah savaş karşıtı gösteri düzenlendi. Ancak polisin katılımcı sayısını sınırlaması üzerine gösteriye sadece 200 yabancı katıldı. Göstericilerin toplandığı Ritan parkı ve çevresinde geniş güvenlik önlemleri alındığı, gösterinin başında bir polisin göstericilere İngilizce gösteri talimatı okuduğu bildirildi. Güney Kore’nin başkenti Seul’de de eylem yapıldı. 
     


DÜNYA 











</TEXT>
</DOC>
