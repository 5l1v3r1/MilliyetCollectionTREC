<DOC>
<DOCNO> 105825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/siyaset/siyz1.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Tekin de YTP’den koptu 
Parti değil arkadaş kulübü      ANKARA Milliyet 

     YTP’de Genel Başkan İsmail Cem’e yakın isimlerin yönetimde yeterince yer bulamaması ve partide Hüsamettin Özkan ve ekibinin etkili olmasından kaynaklanan huzursuzluk, bir istifaya daha neden oldu. Adana Milletvekili Ali Tekin, bu kez YTP’den istifa ederken, huzursuzluğun nedenini, "Parti değil arkadaş kulübü. Eski yüzler, yüzlerini sabunla yıkayıp geldi" diye açıkladı. Türkiye’nin önünü açma iddiasıyla yola çıkanların Türkiye’nin önünde engel olmaya başladığını savunan Tekin, YTP’nin Türk solunu böldüğünü, ülkeyi, geleceği belirsiz, karanlık bir yöne sürüklediğini iddia etti. 
     
Özkan, genel başkan yardımcısı      SALİHA ÇOLAK Ankara 

     YTP’de Kemal Derviş ve Hüsamettin Özkan için ayrılan iki genel başkan yardımcılığı koltuğundan biri nihayet sahibini buldu. Özkan, Kemal Derviş CHP’ye geçtikten sonra ve parti yönetimiyle aynı karede yer almaktan kaçındığı yönündeki eleştirilerin yoğunlaşması üzerine parti meclisince PM genel başkan yardımcılığına seçildi. YTP Parti Meclisi’nin dün İsmail Cem’in yokluğunda yaptığı toplantıda, Özkan genel başkan yardımcısı seçilirken, Derviş için ayrılan ikinci genel başkan yardımcılığı koltuğu boş bırakıldı. Ahmet Şağar, Ali Ilıksoy, Ercan Karakaş ve Adil Özkul da genel sekreter yardımcısı seçildi. 
     
ANAP Türkiye yol ayrımına girdi      ANKARA Milliyet 

     ANAP Merkez Karar ve Yönetim Kurulu’nun MKYK dünkü toplantısında bir süredir üzerinde çalışılan 48 sayfalık seçim bildirgesi ele alındı. Taslağın giriş bölümünde, "yol ayrımındayız" başlığı altında Türkiye’nin 3 Kasım öncesinde bir yol ayrımına girdiği ifade edildi. Genel Başkan Mesut Yılmaz’ın başkanlık ettiği toplantıda ele alınan seçim bildirgesi taslağı Giriş’, Temel Hedefler’, Uygulanacak Politikalar’ olmak üzere üç başlıktan oluştu. Taslağın giriş bölümünde, Türkiye’nin yol ayrımına girdiği ifade edilerek, "Önümüzdeki yollardan biri zengin, özgür, huzurlu, Avrupa ile bütünleşmiş, güçlü bir Türkiye’ye çıkıyor. Diğeri ise gittikçe yoksullaşan, özgürlüğün ve demokrasinin hızla uzağına düşen, ayakta kalmakta zorlanan bir Türkiye’ye çıkıyor" denildi. 
     
Eşi ikna etti Özdemir ANAP adayı      YAŞAR ÇAKMAK 

     Milletvekilliği adaylığı konusunda kararsız bir tavır sergileyen Devlet eski Bakanı ve Bakırköy Belediye Başkanı Ali Talip Özdemir, ANAP Genel Başkanı Mesut Yılmaz ve eşi Berna Yılmaz’ın ziyaretinin ardından eşi Öznur Özdemir tarafından ikna edildi. Öznur Özdemir, Yılmaz ailesinin ziyaretinin ardından 2 dönem Bakırköy Belediye Başkanlığı yapan ve İstanbul Büyükşehir Belediye Başkanlığı’nı kıl payı kaçıran eşini ANAP’tan aday olması konusunda ikna etmeyi başardı. Özdemir, İstanbul 1. ya da 3. bölgeden seçimlere girebileceğini ifade etti. 
     
DYP’de ölülere oy kullandırdılar’      AYDIN HASAN Ankara 

     DYP, 28 ilde delege ve kayıtlı üyelerle yaptığı önseçimin ardından "rüşvet, şike ve ölülerin oy kullandığı" yönündeki skandal nitelikteki iddialarla çalkalanıyor. Konya’da Muş milletvekili Mümtaz Yavuz’un delege bazında yapılan önseçimde birinci çıkmasıyla ilgili iddialar sürerken, Giresun’da yapılan önseçimle ilgili olarak da çarpıcı iddialar ortaya atıldı. 3. sırada seçilen Giresun Milletvekili Rasim Zaimoğlu, şu iddialarda bulundu "Toplam 26 bin kayıtlı üyenin 7 bin 731’i oy kullandı. Bu üyeler 1983’ten beri kayıtlı. Bunların yarısı daha sonra başka partiye gitmiş. MHP milletvekili Mustafa Yaman bile oy kullanacaklar listesinde yer aldı. Canan Dervişoğlu’nun 3 sandıkta adı yazılıydı. DYP’den ayrılmayı düşünüyorum." 
     
Solda çatı’ tartışması      EZELHAN ÜSTÜNKAYA 

     SHP, HADEP ve ÖDP genel başkanlarının istifası ve Demokratik Halk Partisi DEHAP kongresinin bir hafta içinde toplanması gündeme geldi. SHP Genel Başkanı Murat Karayalçın’ın da, "çatı partisinin genel başkanı" olmasının hemen hemen kesinleştiği bildirildi. 3 parti yöneticileri dün de görüşmelerine devam ederken, Karayalçın’ın yanı sıra HADEP Genel Başkanı Murat Bozlak ve ÖDP Genel Başkanı Ufuk Uras’ın da istifa edebileceği gündeme geldi. İP Genel Başkanı Doğu Perinçek ise, HADEP - SHP - ÖDP - EMEP ittifakına katılmayacaklarını dile getirerek, "HADEP’le ittifak ülkeye ihanet olur" açıklamasını yaptı. 
     
DYP, DP ile masaya oturdu      AYDIN HASAN Ankara 

     DYP, BBP - ATP arasında ittifak yönünde kesin uzlaşmaya varılması durumunda, Muhsin Yazıcıoğlu, Tuğrul Türkeş, Ramiz Ongun gibi ülkücü kesimin önemli isimleri, DYP’den liste başı yapılacak. DYP, ittifak için Ankara Büyükşehir Belediye Başkanı Melih Gökçek’in "fiili lider" olduğu DP ile de masaya oturdu. Gökçek’in Ankara’da aday listesini kendisinin oluşturmasını istediği, ancak olumsuz yanıt verildiği kaydedildi. DYP’li bir kaynak, "İki bölgede birinci, üçüncü ve beşinci sıraları istedi. Bu, listeyi ben yapayım demek. Olmaz böyle şey" diye konuştu. 
     
Bayar’dan YTP’ye Bizimle seçime girin      YTP ile DTP arasında ittifak yaparak seçime girme arayışlarında yeniden hız sağlandı. DTP Genel Başkanı Mehmet Ali Bayar, ittifak konusunda ilerleme sağlandığını ve hafta sonu gelişmelerin netleşeceğini söyledi. DTP yönetiminin YTP ile temaslarında, "Yasal olarak örgütlenmenizi sağlamanız çok zor. En az 3 ay zaman alır. Bu nedenle, DTP listesiyle seçime girilmeli" görüşünü öne çıkardığı dile getirildi. Ancak kulislerde YTP ile DTP’nin bir siyasi eksen oluşturarak, ANAP listesinden seçime girmesinin de değerlendirildiği konuşuluyor. Kulislerde yüzde 10’luk ülke barajının Meclis’in açılmasıyla gündeme gelebileceği ifade edildi. 
     
YTP Bakırköy teşkilatı açılıyor      İSTANBUL Milliyet 

     YTP’nin Bakırköy İlçe Başkanlığı, bir grup ANAP’lı ve DSP’linin partiye katılımının gerçekleşeceği törenle açılacak. Bakırköylü işadamı, Yeni Arayışlar Girişimi Grup Sözcüsü Ali Fatinoğlu’nun başkanlığını yapacağı YTP Bakırköy İlçe Teşkilatı’nın açılışı 7 Eylül Cumartesi günü düzenlenecek törenle gerçekleşecek. Törende ANAP Bakırköy ilçe kadın ve gençlik kolları üyeleri ile DSP Bakırköy İlçe Yönetim Kurulu üyeleri ve bir grup partilinin de YTP’ye katılması bekleniyor. 
     
Bülent Akarcalı siyaseti bıraktı      Türk siyasetinin son 20 yılında önemli görevlerde bulunan isimlerden ANAP İstanbul Milletvekili Bülent Akarcalı, "günlük siyaseti" bıraktığını ve seçimde aday olmayacağını açıkladı. Akarcalı, siyasette yeni isimlerin önünün açılması gerektiğini belirterek, "Bu yaklaşımı, bazı siyasetçiler örnek almalı" dedi. Bir hafta önce Mesut Yılmaz’a "aday olmama" yönündeki kararını bir mektupla ileten Akarcalı, bu kararını dün kamuoyuna açıkladı. 
     
HADEP’li iki yöneticiye hapis      HADEP Küçükçekmece İlçe Teşkilatı Başkanı Necla Yıldırım ile Yönetim Kurulu üyesi Abdulvahap Öner, "terör örgütüne yardım ve yataklık etmek" suçundan 3 yıl 9’ar ay ağır hapis cezasına çarptırıldı. İstanbul 6 No’lu DGM, kararın ve dava dosyasının tasdikli bir örneğinin, HADEP hakkında Siyasi Partiler Yasası ve diğer mevzuata göre gereğinin takdir ve ifası için Yargıtay Başsavcılığı’na gönderilmesini de karara bağladı. 
     



 SİYASET 















</TEXT>
</DOC>
