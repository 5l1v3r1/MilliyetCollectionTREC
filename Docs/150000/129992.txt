<DOC>
<DOCNO> 129992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/soneko11.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası 2003 yılı görünümünü açıkladı... 
</HEADLINE>
<TEXT>

     Merkez Bankası, içsel ve dışsal risklere karşın uygulanmakta olan para politikasının, mali disiplin ve yapısal reformlarla desteklenmesi halinde, yüzde 20 olarak belirlenen 2003 yılı enflasyon hedefine ulaşılabileceğini bildirdi. 
     Merkez Bankası tarafından yapılan açıklamada, ''Aralık ayı enflasyonu ve 2003 yılında görünüm'' değerlendirildi. 
     Açıklamada, siyasal belirsizliğin azalması, uygulanan programa olan güvenin artması gibi 2003 yılında enflasyondaki düşüşü olumlu etkileyecek gelişmelerin yanında, olumsuz etkileyebilecek bazı dışsal ve içsel risklerin bulunduğu belirtildi. 
     Dışsal risklerin başında Irak'a yönelik askeri operasyon gerçekleştirilmesi ve bu durumun bekleyişler, döviz kuru ve petrol fiyatları yoluyla enflasyon oranları üzerinde baskı oluşturması olasılığırnın yer aldığı ifade edilen açıklamada şöyle denildi 
     ''İçeriden kaynaklanabilecek risklerin başında ise 2002 yılında enflasyon üzerinde sınırlayıcı bir etki gösteren iç talebin, 2003 yılında enflasyonist baskı oluşturabilecek şekilde canlanması olasılığı bulunmaktadır. 
     Bu nedenle iç talep koşullarının enflasyon üzerindeki etkisi, hedefimiz doğrultusunda yakından takip edilecektir.'' Ayrıca tarım ve gıda fiyat artışlarının, mevsimsel etkiler nedeniyle üretimde meydana gelebilecek azalma sonucunda 2002 yılında olduğu gibi düşük bir seyir izlememesi ihtimalinin de, enflasyon açısından risk oluşturduğu kaydedildi. 
     
     DÖVİZ MALİYETTE BASKI YARATMADI 

     Merkez Bankası, geçen yıl Aralık genelinde döviz kuru sepetinin 1 ABD Doları 0.77 Euro ortalama olarak Kasım'a göre, yüzde 0.5 oranında gerilediği, dolayısıyla döviz kuru gelişmelerinin fiyatlar üzerinde maliyet yönlü bir baskı yaratmadığını bildirdi. 
     Açıklamada, Türk Lirası'nın son aylarda aylık ortalama olarak değer kazanmasının Aralık'ta da özel imalat sanayi fiyat artışını olumlu yönde etkilemeye devam ettiği bildirildi. 
     Açıklamada, 2002 yılı enflasyonunun yıl sonu TÜFE artış hedefinin 5.3 puan, TEFE artış öngörüsünün ise 0.2 puan altında kaldığı hatırlatıldı. 
     Kasım'da ortaya çıkan olumlu koşulların bir ölçüde Aralık'ta da sürdüğü gözlendiği belirtilen açıklamada, buna paralel olarak enflasyon bekleyişleri ve oranlarındaki gerileme eğiliminin devam ettiği bildirildi. 
     Gıda ve tarım grubu fiyat artışlarının yılın ilk 7 aylık döneminde genel TÜFE ve TEFE artışlarının oldukça gerisinde kaldığının görüldüğü kaydedilen açıklamada, şöyle denildi 
     ''Bu fark yılın ikinci yarısında kısmen kapanırken, Ramazan ayı ve bayram etkisiyle, gıda ve tarım grubu fiyat artışları, yılın son çeyreğinde göreli olarak hızlanmış ve Kasım ve Aralık aylarında enflasyonu olumsuz etkilemiştir.'' 
     
     TÜKETİCİ FİYATLARINDAKİ GELİŞMELER 

     Aralık'ta 1.6 puanlık TÜFE artışının 1 puanın gıda fiyatlarındaki yükselişten kaynaklandığı anlatılan açıklamada, hizmet grubunda fiyat artışlarının düşük seviyesini koruması, konut grubu fiyatlarının düşük artış göstermesi ve ev eşyası grubu fiyatlarındaki gerilemenin geçen ay TÜFE artışını sınırlayan etkenler olarak gösterildi. 
     Gıda fiyatlarındaki artışa rağmen, mal grubunda fiyat yükselişlerinin yüzde 1.6 oranında kaldığı kaydedilen açıklamada, gıda grubunun dışarıda bırakılması halinde, mal grubundaki fiyat artış oranının yüzde 1'e gerilediğinin gözlendiği bildirildi. 
     Açıklamada, şöyle denildi 
     ''Giyim grubu fiyatlarının düşük oranda artış göstermesi ve ev eşyası grubunda fiyatların gerilemesi Aralık ayında mal grubu fiyat artışlarını sınırlandıran başlıca faktörler olmuştur. 
     Hizmet grubu fiyat artış hızı da son aylarda olduğu gibi düşük bir düzeyde kalmış yıl sonu fiyat artışları her iki grupta da yakın oranlarda gerçekleşmiştir.'' TÜFE içerisinde yüksek ağırlıkta temsil edilen konut grubunda kira artışının son çeyrekteki eğilimini koruduğu belirtilen açıklamada, konutun su, elektrik ve diğer giderlerindeki artışların son dokuz ayın en düşük seviyesinde gerçekleştiği ifade edildi. 
     Açıklamada, şöyle denildi 
     ''Buna bağlı olarak konut grubu fiyat artışı da yüzde 1.6 ile 2002 yılında Nisan ayından sonraki en düşük seviyesinde kalmıştır. Bu gelişmelerde kamu fiyat artışlarındaki yavaşlama etkili olmuştur. TÜFE'nin en büyük ikinci alt grubu olan konut grubu fiyat artışlarının sınırlı kalması Aralık ayı TÜFE artışını olumlu yönde etkilemiştir.'' Ev eşyası grubu fiyatlarının, elektrikli ve elektriksiz ev aletleri fiyatlarındaki gerilemeye bağlı olarak düştüğü anlatılan açıklamada, Aralık ayında meydana gelen yüzde 0.4 oranındaki düşüşün bu grubun fiyatlarında, 1989- 2002 yılları arasında, ilk defa bir gerilemeye işaret ettiği bildirildi. 
     
     TOPTAN EŞYA FİYATLARINDAKİ GELİŞMELER 

     Ekim'de, Mart-Eylül dönemine göre önemli ölçüde hızlanan tarım fiyatları artışının Kasım'da yavaşladıktan sonra Aralık'ta tekrar yükseldiği belirtilen açıklamada, tarım grubu fiyat artış oranlarında yükselme ve seçim sonrası yapılan kamu fiyat ayarlamalarının imalat sanayi fiyatları üzerinde etkisini göstermesinin geçen ay TEFE artış oranını yukarı çektiği kaydedildi. 
     





</TEXT>
</DOC>
