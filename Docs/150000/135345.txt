<DOC>
<DOCNO> 135345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/ekonomi/eko03.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Bakan Yardımcısı geliyor Başbakan’a göre güvence verecek 
</HEADLINE>
<TEXT>

ABD Hazine Bakan Yardımcısı, Taylor, Irak’a olası operasyonda Türkiye’ye yapılacak yardımı görüşmek üzere Ankara’ya geliyor 
     ANKARA Milliyet 

     Türkiye’nin, Irak’a olası bir askeri operasyonda uğraması muhtemel zararların telafisi için yapılması planlanan Amerikan yardımıyla ilgili görüşmeler hız kazandı. Konuyu görüşmek üzere ABD Hazine Bakan Yardımcısı John Taylor, bugün Ankara’ya gelecek. Taylor’ın Türkiye’ye gelme kararı önceki gün Başbakan Abdullah Gül ile ABD Başkan Yardımcısı Dick Cheney arasında yapılan telefon görüşmesinde alındı. 
     Görüşmede, Türkiye’nin Körfez Savaşı’ndaki kayıplarının karşılanmadığını vurgulayan Gül, ekonomik desteğin netleşmesini istedi. Cheney de bu amaçla Taylor’ı göndermek istediklerini bildirdi. Başbakan Gül’ün programı dolayısıyla ziyaretin bugün yapılmasında mutabık kalındı. Görüşmede Cheney, Başbakan Gül’e Türkiye’nin zararlarının karşılanacağı konusunda da güvence verdi. 
     Bugün öğle saatlerinde Ankara’ya gelmesi beklenen Taylor, Devlet Bakanı Ali Babacan ve Hazine Müsteşarı Faik Öztrak’la görüşecek, cuma günü de Gül’le bir araya gelecek. Ekonomi yönetiminin hesaplamalarına göre, savaşın bir yıldan kısa sürmesi halinde askeri harcamalar hariç doğrudan zararı 23 - 25 milyar dolar arasında olacak. Dolaylı zarar dört yıl sürecek ve maliyeti 30 milyar dolar olacak. Savaşın bir yıldan uzun sürmesi halinde ise ilk etapta 30 - 31 milyar dolarlık kayıp söz konusu olacak. Taylor’ın önceki ziyaretinde yardımın 4 - 15 milyar dolar arasında değişeceği kararına varılmıştı. 
     



 EKONOMİ 





















</TEXT>
</DOC>
