<DOC>
<DOCNO> 142658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sondun20.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni hükümet yabancı ajanslarda... 
</HEADLINE>
<TEXT>

     Uluslararası ajanslar, AK Parti Genel Başkanı ve Başbakan Recep Tayyip Erdoğan'ın Türkiye Cumhuriyeti'nin 59. hükümetini kurmasını acil koduyla abonelerine duyurdular. 
     İngiliz Reuters ajansı haberinde, iktidardaki partinin liderinin, ABD'nin, askerlerinin kuzey Irak'a girmesine izin vermesi için Türkiye'ye baskı yaptığı bir dönemde başbakanlığa atandığını bildirdi. 
     Reuters, Erdoğan'ın eski Başbakan Abdullah Gül'ü ise Dışişleri Bakanlığı'na atadığını belirtirken, ekonomiden sorumlu devlet bakanı Ali Babacan'ın görevini koruduğunu, ancak görev alanının açık olmadığını kaydetti. 
     Ajans, Erdoğan'ın, olası Irak harekatında Amerikan askerlerinin Türk topraklarını kullanmasıyla ilgili ikinci tezkerenin parlamentoya gelip gelmeyeceği hakkında açıklama yapmadığını bildirdi. 
     Amerikan AP ajansı ise Erdoğan'ın yeni hükümeti kurarak Başbakan olduğunu bildirdi. 
     AP, hükümetin, olası Irak savaşında Washington yönetiminin hava sahasını kullanmak için Türkiye'ye baskı yaptığı sırada kurulduğuna dikkati çekti. 
     Ajans, eski Başbakan Abdullah Gül'ün yeni hükümette Başbakan Yardımcısı ve Dışişleri Bakanı olduğunu, Amerikan askerlerinin Türk topraklarını kullanarak kuzeyden Irak'a ikinci cephe açmasına karşı çıkan Başbakan Yardımcısı Ertuğrul Yalçınbayır'ın ise yeni kabinede yer almadığını bildirdi. 
     





</TEXT>
</DOC>
