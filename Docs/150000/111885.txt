<DOC>
<DOCNO> 111885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur18.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz'daki kazanın izleri temizleniyor... 
</HEADLINE>
<TEXT>

     Önceki gün İstanbul Boğazı'nda meydana gelen kaza sonucu Malta bandıralı geminin boşalttığı 25 ton yakıtın temizlenmesi için çalışmalara başlandı. 
     İstanbul İl Çevre Müdürü Yavuz Çengel, yaptığı açıklamada, 6 Ekim 2002'de rotasından çıkarak Türkiye Denizcilik İşletmeleri TDİ A.Ş'nin Emirgan İskelesi'ne çarpan Malta bayraklı ''Gotia'' isimli gemiyle ilgili, hukuki işlemlerin devam ettiğini bildirdi. 
     Çengel, geminin ''seferden men edilmesi'' için Liman Başkanlığı'na, ''el konulması'' için de ilgili mahkemeye başvurulduğunu söyledi. 
     Çarpmanın etkisi ile yakıt deposu hasar alan gemide bulunan 25 ton yakıtın Boğaz'a boşaldığının belirlendiğini ifade eden Çengel, şunları kaydetti 
     ''Geminin sigorta acentesine olay tespitinden sonra gerekli önlemlerin alınması, kirliliğin giderilmesi ve temizleme çalışmalarına acilen başlanması için uyarıda bulunduk. Malta bayraklı geminin P I sigorta firmasının Türkiye Temsilcisi olan Omur Marine firması, yayılan mazotun temizlenmesi için çalışmalara başladı. Kaza sonrası iki dezavantajımız oldu. Bunlardan biri etkili olan lodos, diğeri de akıntı. İlk anda bariyerleme yapamadık. Etkili olan lodos ve akıntı nedeniyle gerekli tedbirler alınamadı ama Boğaz'daki tüm koylar bugün taranarak, sızan yakıt temizlenecek. 
     Çengel, bütün masraflarının sigorta firması tarafından karşılanacağını da dile getirerek, temizleme çalışmalarını yakından izlediklerini ve yapılan işlemleri denetlediklerini sözlerine ekledi. 
     Kıyı Emniyeti ve Gemi Kurtarma İşletmeleri Genel Müdürü Hücum Tulgar da geminin denizi kirletmesi nedeniyle kazaya Çevre İl Müdürlüğü'nün el koyduğunu belirterek, ''Çatışma ve kurtarma hizmeti olmadığı için olay bizim yetkimizi aşıyor'' dedi. 
     Denize sızan yakıtın az olmasını şans olarak niteleyen Tulgar, ''Ne de olsa bu yakıt... Temizleninceye kadar deniz üzerinde oksijeni engeller, kıyıya vurduğu yerlerde de midye gibi hayvanların ölümüne neden olur'' dedi. 
     





</TEXT>
</DOC>
