<DOC>
<DOCNO> 148405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo21.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler Rize'yi küçümsemiyor, Fener'den çekinmiyor 
</HEADLINE>
<TEXT>

     Birinci Süper Futbol Ligi'nde ve Türkiye Kupası'ndaki iddiasını sürdüren Gençlerbirliği'nin kulüp başkanı İlhan Cavcav, Malatyaspor maçı ile başlayan 3 maçlık zorlu seriden başarıyla çıkmaları gerektiğini söyledi. 
     Ligde hafta sonu oynadıkları Malatyaspor maçından kayıpsız ayrılmalarının, Türkiye Kupası yarı finalinde yarın yapacakları Çaykur Rizespor karşılaşması öncesinde kendilerine büyük moral verdiğini kaydeden Cavcav, ''Kupa yarı finalinde de iddialıyız'' dedi. 
     Çaykur Rizespor'un İkinci Lig takımı olduğuna bakılmaması gerektiğine dikkati çeken Cavcav, ''Yarı finaldeki rakibimizi küçümsemek büyük hata olur. Zorlu bir müsabaka olacak. Tek hedefimiz final ve bunun için mücadele edeceğiz'' diye konuştu. 
     
     ZORLU SERİ 
     Malatyaspor galibiyetinin ardından, önlerinde Çaykur Rizespor ve Fenerbahçe gibi iki önemli rakibin olduğunu belirten İlhan Cavcav, ''Takımın performansından şüphemiz yok. Tek endişemiz, zorlu maçların getireceği yorgunluk'' dedi. 
     Türkiye Kupası'nın ardından pazar günü Fenerbahçe ile yapacakları lig maçının, zirve yolundaki öneminin büyük olduğunu vurgulayan Cavcav, ''Fenerbahçe şu anda yaralı bir takım. Ancak toparlanacağını tahmin ediyorum. Dostluk ve centilmenlik kuralları içinde iyi bir müsabaka olmasını temenni ediyorum. İyi futbolumuzu, İstanbul seyircisine de izlettirmek istiyoruz'' diye konuştu. 
     





</TEXT>
</DOC>
