<DOC>
<DOCNO> 149361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko16.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak elektriğe 18 trilyon ceza... 
</HEADLINE>
<TEXT>

     Türkiye Elektrik Dağıtım A.Ş TEDAŞ Genel Müdürü Haşim Keklik, Türkiye genelinde mobil ekip taramaları sonucu, kaçak elektrik kullanımından dolayı 18 trilyon liralık ceza tahakkuk ettirildiğini bildirdi. 
     Keklik, TEDAŞ Çorlu İşletme Müdürlüğü'nde yaptığı basın toplantısında, Marmara ve Trakya da 100 bin aboneye sahip olduklarını belirterek, şunları söyledi 
     ''Mobil ekiplerimiz 17 Mart 2003 tarihinden bu yana 318 büyük sanayi kuruluşunda tarama yaptı. Buldukları kaçak elektrik kullanımından dolayı işyerlerine 750 milyar lira ceza tahakkuk ettirildi. Mobil ekipler zaman zaman taramalarına devam edecek. Türkiye genelinde mobil ekip taramaları sonucunda 18 trilyonluk ceza tahakkuk ettirdik.'' 
     
     ELEKTRİK BORÇLARINDA ÖDEME KOLAYLIĞI 
     Keklik, TEDAŞ'ın 2 katrilyon liranın üzerinde alacağının bulunduğunu belirterek, bunun 1 katrilyon 250 trilyonu ana para, 750 trilyonunun ise cezalardan kaynaklanan alacak olduğunu bildirdi. 
     TEDAŞ yönetim kurulunca alınan karar doğrultusunda 31 Aralık 2002 tarihine kadar birikmiş olan abone alacaklarının tahsili konusunda yeniden yapılandırılmaya gidildiğini de hatırlatan Keklik, şöyle dedi 
     ''TEDAŞ'a borçlu olan abonelerin her yıl için gerçekleşen TEFE oranında yapılacak hesaplama ile gecikme zamlarıyla birlikte oluşan toplam borçları, dondurularak taksitlendirilecek. Mesken abonelerinden taksit talebinde bulunanlara 6 aya kadar taksit, defaten ödeme yapmak isteyenlere, gecikme zamlarından ayrıca yüzde 50 indirim yapılacak. Tarımsal sulama abonelerine borcu olanların taksit talebinde bulunmaları halinde 10 aya kadar taksit ve defaten ödeme yapmak isteyenlere, gecikme zamlarından ayrıca yüzde 50 indirim yapılacak. Sanayi ve diğer abonelerimize de 12 aya kadar taksit yapılacak.'' Türkiye genelinde kayıp kaçak elektrik oranın yüzde 22 olduğunu belirten Keklik, bu rakamı 2003 yılı sonuna kadar yüzde 18'e indirmeyi hedeflediklerini söyledi. 
     TEDAŞ Genel Müdürü Keklik, Trakya Elektrik Dağıtım A.Ş Çorlu İşletme Müdürü Şadan Osma, Trakya bölgesindeki işletme müdürleri ile birlikte Çorlu'da faaliyet gösteren Coco Cola fabrikasına giderek denetlemede bulundular. 
     





</TEXT>
</DOC>
