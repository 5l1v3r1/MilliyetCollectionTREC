<DOC>
<DOCNO> 103892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sontur20.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Orgeneral Nahit Şenoğul toprağa verildi 
</HEADLINE>
<TEXT>

     Marmara Ereğlisi'ndeki yazlığında önceki gün geçirdiği kalp krizi sonucu ölen eski Harp Akademileri Komutanı emekli Orgeneral Nahit Şenoğul, törenle toprağa verildi. 
     Emekli Orgeneral Şenoğul için Levent'teki Afet Yolal Camii'nde düzenlenen cenaze törenine, eşi Atiye, kızı Aslı Şenoğul ve yakınları ile Genelkurmay Başkanı Orgeneral Hüseyin Kıvrıkoğlu, Kara Kuvvetleri Komutanı Orgeneral Hilmi Özkök, Hava Kuvvetleri Komutanı Orgeneral Cumhur Asparuk, Deniz Kuvvetleri Komutanı Oramiral Bülent Alpkaya, Jandarma Genel Komutanı Orgeneral Aytaç Yalman, İstanbul Valisi Erol Çakır, 1. Ordu Komutanı Orgeneral Çetin Doğan, Ege Ordu Komutanı Orgeneral Hurşit Tolon, Harp Akademileri Komutanı Orgeneral İbrahim Fırtına, Donanma Komutanı Oramiral Özden Örnek, İstanbul Emniyet Müdürü Hasan Özdemir, emekli orgeneraller Ahmet Çörekçi ve Çevik Bir, emekli oramiral İlhami Erdil, eski İçişleri Bakanı Kutlu Aktaş, sanatçı Sezen Cumhur Önal ve askeri-sivil erkan katıldı. Şenoğul'un Türk bayrağına sarılı naaşı, öğleyin kılınan cenaze namazının ardından askerler tarafından omuzda taşınarak top arabasına konuldu. 
     Nahit Şenoğul'un cenazesi, daha sonra cenaze aracıyla götürüldüğü Zincirlikuyu Mezarlığı'nda defnedildi. Bu arada, Orgeneral Kıvrıkoğlu ile kuvvet komutanları, cami avlusunda Şenoğul'un eşi Atiye ve kızı Aslı'ya taziyelerini ilettiler. Güçlükle ayakta durduğu görülen Atiye Şenoğul'a, Orgeneral Hilmi Özkök'ün eşi Özenç Özkök refakat etti. 
     





</TEXT>
</DOC>
