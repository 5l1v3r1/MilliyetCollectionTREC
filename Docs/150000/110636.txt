<DOC>
<DOCNO> 110636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur34.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclisten notlar... 
</HEADLINE>
<TEXT>

     TBMM'nin yeniden tatile girmesine ilişkin karar, açıklanan sonuca göre 170'e karşı 191 oyla alındı. 
     Alınan bilgiye göre, TBMM'nin 21. Dönem 5'inci yasama yılının ''törensel'' açılışında Başkanlık Divanı'nda DSP'li Şadan Şimşek ile DYP'li Sabahattin Karakelle katip üye olarak görev yaptılar. Katip üyeler TBMM Başkanı Ömer İzgi'ye oy sayımının elektronik cihazla yapılmasını önerdiler, ancak İzgi İçtüzük hükümlerini gerekçe göstererek bunu kabul etmedi ve el kaldırılarak işari oylama yapıldı. 
     Meclis'in yeniden tatile girmesini öngören öneri, Şadan Şimşek'in sayımına göre 170'e karşı 191 oyla kabul edildi. Sabahattin Karakelle ise sayımda karışıklık olduğunu bildirdi. Oturumu yöneten İzgi'nin sayımına göre ise öneri 154'e karşı 205 oyla kabul edildi. 
     Ömer İzgi, bunun üzerine kabul ve ret oyları arasındaki en az farkı içeren sonucu açıkladı. Kabul ve ret oyları arasında 21 fark bulunan bu sonuca göre Meclis'in yeniden tatile girmesini öngören öneri 170'e karşı 191 oyla kabul edildi. 
     
     MECLİS'TE YOĞUN GÜN- 

     Aralarında anlaşmazlık olduğu öne sürülen YTP Genel Başkanı İsmail Cem ile Genel Başkan Yardımcısı Hüsamettin Özkan, TBMM'nin tatile girmesi için yapılan oylamaya kol kola geldi. Başbakan Bülent Ecevit ile Başbakan Yardımcısı Mesut Yılmaz, TBMM Başkanı Ömer İzgi'nin birleşimi açmasından sonra Genel Kurul Salonu'na geldikleri için İstiklal Marşı'nın söylenmesi sırasında kuliste beklediler. 
     Genel Kurul'daki ''törensel'' açılışa katılan Genelkurmay Başkanı Orgeneral Hilmi Özkök ve kuvvet komutanları Ömer İzgi'nin konuşmasının ardından hep birlikte TBMM'den ayrıldılar. Meclis kulisinde milletvekilleri TBMM'nin tatile girip girmeyeceği konusunda tartışmalar yaparken, seçimi istemeyen grup, ''işari yapılacak oylamanın lehlerinde olduğu'' yönünde görüş bildirdiler. 
     Ziyaretçi alınmayacağının duyurulmasına rağmen kulislerde çok sayıda eski milletvekili ile milletvekili adayının bulunması dikkat çekti. 
     AK Parti'nin Antalya milletvekili adayı Mehmet Dülger, oylamayı izlemek için TBMM'ye geldiğini bildirdi. Oylama sonucunda Dülger, ''Antalya'ya dönüp çalışmalarımıza kaldığımız yerden devam edebiliriz'' diyerek Meclis'ten ayrıldı. 
     Muş Bağımsız Milletvekili Zeki Eker, Meclis'in tatile girmesi oylanırken Genel Kurul'da girme yerine kuliste oturmayı tercih etti. YTP Amasya Milletvekili Gönül Saray Alphan ise oylama sonucunda karşılaştığı SP Genel Başkanı Recai Kutan'a, ''ne yapalım başkan, demokratik bir şekilde mücadele verdik'' dedi. 
     
     LİDERLER MECLİS'TE- 

     Meclis'in yeni yasama yılı açılışına yoğun ilgi olduğu görüldü. Genelkurmay Başkanı Orgeneral Hilmi Özkök ve kuvvet komutanları, Cumhurbaşkanlığı Genel Sekreteri Kemal Nehrozoğlu, Yüksek yargı organlarının başkan ve üyeleri, büyükelçi ve diplomatik misyon temsilcileri, çok sayıda bürokrat, sivil toplum kuruluşlarının temsilcileri ile kalabalık bir basın ve izleyici grubu, Genel Kurul'u izledi. 
     Başbakan Bülent Ecevit, MHP Genel Başkanı ve Başbakan Yardımcısı Devlet Bahçeli ve Dışişleri Bakanı ve Başbakan Yardımcısı Şükrü Sina Gürel ile yan yana otururken, ANAP Genel Başkanı Mesut Yılmaz ile ANAP'lı bakanlar Bakanlar Kurulu sıralarına oturmazken, bazı AK Partili milletvekilleri komisyon sıralarına oturmayı tercih ettiler. 
     DYP Genel Başkanı Tansu Çiller, SP Genel Başkanı Recai Kutan, YTP Genel Başkanı İsmail Cem Genel Kurul'a katılırken, AK Parti Genel Başkanı Recep Tayip Erdoğan, TBMM'de kendisine ayrılan bölümden birleşimi izledi. 
     
     İZGİ'YE TEPKİ- 

     Seçimlerin ertelenmesini isteyen milletvekillerinin, oylamanın elektronik sistemle yapılmaması nedeniyle TBMM Başkanı Ömer İzgi'ye yönelik tepkileri oylamadan sonra da sürdü. YTP Afyon Milletvekili Gaffar Yakın, İzgi'nin ''Bedel ödediğini'' savunarak,'''Böylesi önemli bir oylamayı elektronik sistemle yaptırmayarak demokrasiyi katletti'' dedi. 
     -Bakanlar Kurulu sıralarında sadece DSP ve MHP'li bakanların oturdukları, ANAP'lıların ise parti sıralarında bulundukları görüldü. Devlet Bakanı Başbakan Yardımcısı Mesut Yılmaz da görüşmeler sırasında partisinin önünde kendine ayrılan yerde oturdu. 
     -AKP Genel Başkanı Tayyip Erdoğan ve BBP Genel Başkanı Muhsin Yazıcıoğlu milletvekili olmadıklarından birleşimi arka arkaya oturdukları locadan diğer eski milletvekilleriyle birlikte izlediler. 
     -Oylamayı izlemek için gelen vatandaşlar dinleyici localarını TBMM tarihinde görülmedik biçimde doldurdu. Basın locasında yer kalmayınca, gazeteciler salona alınmadı. 
     Gazetecilerin durumu protesto etmesi üzerine TBMM yetkilileri devreye girerek gazetecilerin davet edilen ancak gelmeyen resmi konukların sıralarından birleşimi izlemelerine izin verildi. 
     -Oylamaya yabancı büyükelçiliklerden büyük ilgi gördü. 
     Kordiplomasi locasını dolduran büyükelçilik temsilcileri oylamaları ilgiyle izlediler. Kordiplomatiğin karşısında yeralan askeri ve sivil erkan locası ise tenhalığıyla dikkati çekti. Cumhurbaşkanlığı'nı Genel Sekreter Kenan Nehrozoğlu temsil etti, Anayasa Mahkemesi Başkanı Mustafa Bumin, Başkanvekili Haşim Kılıç ve üyelerle, yüksek yargı organlarının temsilcileri de izleyiciler arasında yeraldı. 
     -YTP'de aralarında anlaşmazlıklar bulunduğu iddia edilen Genel Başkan İsmail Cem ile Genel Başkan Yardımcısı Hüsamettin Özkan birleşimin başından sonuna kadar birlikte oldular ve uzun uzun sohbet ettiler. Cem ve Özkan YTP sıralarında yan yana oturdular. 
     -Dinleyici sıralarında askeri kesimden herhangi bir temsilcinin bulunmaması dikkati çekti. 
     -Bakanlar Kurulu sıralarında Ecevit bir yanında Dışişleri Bakanı ve Başbakan Yardımcısı Şükrü Sina Gürel, diğer yanında Devlet Bakanı Başbakan Yardımcısı Devlet Bahçeli olduğu halde görüşmeleri izledi. 
     -Birleşimde oyları TBMM Başkanlık Divanı üyesi DSP Edirne Milletvekili Şadan Şimşek saydı. Şimşek, kabul oylarını 191, ret oylarını ise 170 olarak hesapladı ve Başkanlığa bildirdi. 
     -Birleşim sırasında Meclis kulisleri eski milletvekillerinin de akınına uğradı. 3 Kasım seçimlerinde seçilebilecek yerde olduğunu uman kimi adayların da kulislerde eski milletvekillerine moral verdikleri görüldü. 
     Sözkonusu adaylar arasında DYP'li Latif Sakıcı da yeraldı. 
     -DYP Bolu Milletvekili Necmi Hoşver kendisinin küskünlerle birlikte hareket ettiğine ilişkin haberlere sinirlendi. Kollarını sıvayarak sözkonusu haberi veren televizyoncuları arayan Hoşver'i, o sırada bir televizyon çekimine hazırlanan DYP'li Ufuk Söylemez zorlukla sakinleştirdi ve Hoşver'in küskünlerle hareket etmediğini bildirdi. 
     





</TEXT>
</DOC>
