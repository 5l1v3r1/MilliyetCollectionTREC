<DOC>
<DOCNO> 114841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun14.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül teröristlerine vize skandalı 
</HEADLINE>
<TEXT>

     ABD'de yüzyılın terör eylemini gerçekleştiren 11 Eylül teröristlerinin vize başvurularını ele geçiren National Review dergisi, ABD'ye girmenin, bilindiğinin aksine, başvuru formlarındaki şaşırtıcı yanlışlıklara rağmen ne kadar kolay olduğunu ortaya koydu. 
     Terör eylemlerini düzenleyen 19 teröristten 15'inin vize başvurularını kamuoyuna açıklayan dergi, bu kişilere, normal şartlarda hiçbir ülkenin vize vermeyeceğinin altını çizdi. 
     Haberde, hemen hemen tamamı ABD'nin Riyad büyükelçiliğinden veya Cidde konsolosluğundan vize alan teröristlerin, vize başvuru formlarını, yetersiz, eksik ve kanıtlanmayan yanlış bilgilerle doldurdukları vurgulandı. 
     ABD istihbarat birimlerinin, teröristlerden bazılarının isimleri üzerinde durmalarına rağmen, birimler arasındaki işbirliği yetersizliği nedeniyle önlem alamamalarının yanı sıra vize sistemindeki boşluklar ve vize başvurularının denetimsizliği, teröristlerin, ellerini kollarını sallayarak ABD'ye girmelerine olanak sağladı. 
     Terör saldırılarına katılacak isimlerden sadece Remzi Binalşib'in, vize alamadığı için ABD'ye giremediğini ve eylemlere katılamadığını belirten dergi, 15 teröristten hiçbirinin, başvuru formunu gerektiği gibi dolduramadığını yazdı. 
     Vize başvurusu Ekim 2000'de onaylanan Veyl ve Velid Eşşehri kardeşlerin doldurdukları formlarda, doğru olmayan, gelişigüzel bilgiler bulunduğu ortaya çıktı. Veyl'in, formun meslek bölümünde, İngilizce de öğretmen anlamına gelen "teacher" yerine "teater" yazdığı ve kardeşi Velid'in de kendisini öğrenci olrak gösterdiği belirtildi. Formlarda, ABD'de gidilecek yer ise "Wasantwn" olarak gösterildi. 
     
     GİDECEĞİ YERİ "OTEL" YAZMIŞ 
     Abdülaziz Alomari'ni ise öğrenci olarak vize başvurusunda bulunduğu, ancak okuduğu okulun ismini belirtmediği, evli olduğunu, ancak eşinin adını yazmadığı ortaya çıktı. Alomari'nin, milliyeti ile cinsiyetini de belirtmediği belirtildi. 
     Pentagon'a çarpan uçakta bulunan Halid El Midar'ın da ABD'de gideceği yeri sadece "Otel" yazarak beyan ettiği, isim, şehir ve eyalet belirtmeden kolayca vize aldığı kaydedildi. 
     Pentagon'a çarpan uçakta bulunan diğer bir terörist Hani Hancur'un ise vize başvurusunun, 3 yıllık süre istemesi nedeniyle ilk seferinde reddedildiği, ancak iki hafta sonra yaptığı ikinci başvuruda bu süreyi bir yıl ile sınırlı tutması sonucu ABD'ye girişine izin verildiği belirtildi. 
     ABD Dışişleri Bakanlığı, hiçbir kusuru bulunmadığını açıkladığı elçilik ve konsolosluk çalışanlarının, basına açıklama yapmasına izin vermiyor. 
     





</TEXT>
</DOC>
