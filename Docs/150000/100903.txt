<DOC>
<DOCNO> 100903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/yasam/yas02.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanata 20 milyon akacak 
</HEADLINE>
<TEXT>

Akdeniz’in en önemli sanat buluşması olmayı hedefleyen İstanbul Uluslararası Çağdaş Sanat Buluşması’nda yer alacak 2 bin tablodan, 20 milyon dolar gelir bekleniyor 
     İSTANBUL Milliyet 

     LÜTFİ Kırdar Kongre ve Sergi Sarayı’nda, 24 - 29 Eylül günlerinde, Akdeniz’in en önemli sanat buluşması olma hedefiyle yola çıkan İstanbul Uluslararası Çağdaş Sanat Buluşması var. Etkinliği 70 bin kişinin ziyaret etmesi bekleniyor. Buluşma’da yer alacak 2 bin tablonun satılmasıyla, sanat piyasasında yaklaşık 20 milyon dolarlık bir hareketlenme hedefleniyor. 
     ANA teması "empati" olarak belirlenen ve Art ekibi tarafından organize edilen etkinliğe 7 ülkeden çeşitli galeriler ile Sabancı Müzesi, İstanbul Modern Sanat Müzesi ve İş Bankası Sanat Galerisi’nin de aralarında bulunduğu 80 galeri ellerindeki koleksiyonlarla katılacak. Koleksiyonlar arasında, Şeker Ahmet Paşa’nın en son 1882’de sergilenen tabloları da bulunuyor. 
     ÜNLÜ İspanyol ressam Salvador Dali’nin bir çalışmasının da sergileneceği etkinlikte, Burhan Doğançay, Fikret Mualla, Bedri Baykam, Faruk Cimok ve Nazlı Ecevit gibi Türk ressamların eserleri de yer alacak. Ayrıca, gençlerin sanata özendirilmesine yönelik olarak "Genç Ressamlar" ve "Genç Sanat Eleştirmenleri" yarışmaları düzenlenecek. 
     



 YAŞAM 


























</TEXT>
</DOC>
