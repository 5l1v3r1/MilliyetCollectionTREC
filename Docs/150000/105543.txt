<DOC>
<DOCNO> 105543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur07.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'nin seçim bildirgesi "IMF ile ilişkiler kesilecek..." 
</HEADLINE>
<TEXT>

     Saadet Partisi'nde SP , 3 Kasım seçimleri yaklaşırken seçim bildirgesi hazırlıkları son aşamaya geldi. 
     SP'nin seçim bildirgesinin ana temasını ''IMF ile ilişkiler'' oluştururken, bu kuruluş ile ilişkilerin kesilmesi öngörülüyor. 
     SP Genel Başkan Yardımcısı Mehmet Bekaroğlu'nun başkanlığında oluşturulan komisyon tarafından hazırlanan bildirge, ''Acil Ekonomik ve Toplumsal Onarım Projesi'' başlığını taşıyor. 
     ''IMF reçeteleri yerine SP'nin ortaya koyacağı reçetelerin uygulanacağı'' ifade edilen bildirgede, ''IMF'ye borçlarımızı ödeyeceğiz, ancak SP iktidarında IMF ile bütün ilişkiler kesilecek'' deniliyor. Halen uygulanan ekonomik politikalardan vazgeçileceğini öngören bir model yer alan bildirgede, ''ekonomiyi siyasetin emrine sokma'' anlayışının hakim kılınması, krizlerden çıkış yöntemi olarak dile getiriliyor. 
     Bildirgede, ''Başkanlık Sistemi'' ve ''İki Meclisli sistem'' önerisi de bulunuyor. Bu konuda, Anayasa değişikliğini temel şart olarak kabul eden SP, yönetim modeli olarak başkanlık sistemine geçilmesini istiyor. Devlet başkanının iki turlu seçimle 4 yıllığına seçilmesinden yana olan SP, Yasama Meclisi ve Denetim Meclisi olarak iki meclisli sisteme geçilmesini öngörüyor. 
     Bildirgede, hükümet ve meclis seçimlerinin ayrı olması, barajların kaldırılması ve meclisin nispi temsille seçilmesi yolunda görüş bildirilirken, denetim meclisinin, devlet başkanından belediye başkanına kadar tüm seçilmişleri denetleyeceği kaydediliyor. 
     Mevcut tüm üst kurulların da kaldırılacağının belirtildiği bildirgede, kurulların yerine yenileri oluşturularak üye ve yöneticilerinin meclis tarafından seçilmesi sistemi getiriliyor. 
     Eğitimde fırsat eşitliğine işaret edilen bildirgeye göre, YÖK de kaldırılıyor. Bunun yerine üniversiteler arası özerk kurul öngörülürken, 8 yıllık kesintisiz eğitim, 5 3 şeklinde ve yönlendirmeli olarak planlanıyor. Daha sonraki aşamada ise temel eğitimin 11 yıla çıkarılacağı ifade ediliyor. 
     
     BİR YILDA 110 MİLYAR DOLAR... 
     Bildirgede, bugünkü ekonomik uygulamalara alternatif olarak 110 milyar dolarlık kaynak paketi öneriliyor. Söz konusu hedef çerçevesinde, 6 ayda borçlanma ihtiyacı sıfıra indirilecek ve 110 milyar dolarlık kaynak paketi bir yıl içinde bulunacak. Bu amaçla SSK primlerinin ve vergilerin indirilmesi, bunlara bağlı olarak da kayıt dışı ekonominin kayıt içine alınması hedefleniyor. 
     Sosyal güvenlik kurumlarının tek çatı altında toplanması ile ''çalışma'' ve ''sağlık'' sisteminin birbirinden ayrılması da öngörülen bildirgede, tarımın sübvanse edilmesi ve Sosyal Dayanışma ve Yardımlaşmayı Teşvik Fonu'nun destekleneceği, üretim ekonomisi seferberliğinin başlatılacağı vaat ediliyor. 
     Bildirgede, teknolojik atılım, tarımsal kalkınma, manevi kalkınma, ihracatı artırma projelerinden de söz ediliyor. 
     SP'nin bildirgesinde, ''önemli hedeflerden'' biri olarak, kapatılan RP'nin son Genel Başkanı Necmettin Erbakan'ın Başbakanlığı döneminde temelleri atılan D-8 projesinin canlandırılması vurgulanıyor. 
     Türkiye'nin AB'ye girmesinin savunulduğu bildirgede, Türkiye'nin kendi değerlerini koruyup, Türk ve İslam dünyasını arkasına alarak AB'ye girmesi gerektiği anlatılıyor. 
     Bildirgede, ayrıca, toplumsal barış projesinin bir an önce hayata geçirilmesi gerektiği belirtilerek, ''Türkiye'yi geren ve devletle milletin arasını açan kısıtlamaların, insan hakları ihlallerinin, antidemokratik uygulamaların kaldırılması'' suretiyle ülkede toplumsal barış ortamının sağlanacağı ifade ediliyor. 
     





</TEXT>
</DOC>
