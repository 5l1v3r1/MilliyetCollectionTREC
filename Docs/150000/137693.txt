<DOC>
<DOCNO> 137693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun19.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato Genel Sekreteri "Ben de savaşa karşıyım" 
</HEADLINE>
<TEXT>

     NATO Genel Sekreteri George Robertson, 8 Avrupa gazetesinde yayımlanan demecinde, ittifakta yaşanan krizi anlattı ve savaşa karşı olduğunu söyledi. 
     NATO tarihinin en ağır krizini yönetememekle, hatta hataları yüzünden bu krizin nedeni olmakla itham edilen Robertson, kendisine yönelik eleştirileri haksız bulduğunu anlattı. 
     Krizi çözmek için 11 gün ve 6 olağanüstü toplantı gerektiğini söyleyen Robertson, bazı kararların çabuk alınamadığını, BM Güvenlik Konseyi'nin 1441 numaralı kararının da 42 günde alındığını belirtti. 
     NATO krizi çerçevesinde ittifakın itibar kaybettiğini, ABD ile 3 vetocu ülke Fransa, Almanya, Belçika arasında ilişkilerin bozulduğunu anlatan Robertson, ''Ben sadece Türkiye'nin savunmasına yönelik karar istiyordum. Almanya Patriot füzelerini İsrail'e göndermişti. Biyolojik ve kimyasal silahlara karşı korunma teçhizatını Kuveyt'e göndermişti. Fransa uçak gemisini Akdeniz'e çıkarmıştı. Türkiye konusundaki tavırları beni hayal kırıklığına uğrattı'' dedi. 
     Amerikalıların amacının da NATO'yu Irak savaşına sokmak değil, Türkiye'nin savunmasına yönelik tedbirlerin alınmasını sağlamak olduğunu söyleyen Robertson, ''NATO Askeri Komite Başkanı, Türkiye'ye yönelik tehditler konusunda bizi uyardı. NATO Avrupa Kuvvetleri Komutanı SACEUR bana mektup yazdı ve Irak'ın kuvvet yapısı ile bazı füze yetenekleri konusunda alarm verdi'' dedi. 
     AWACS erken uyarı uçaklarının, kitle imha silahlarına karşı korunma yöntemlerinin ve Patriot füzelerinin Türkiye'nin talepleri arasında yer aldığını belirten Robertson, ''Türkiye 1991'deki deneyimlerine göre talepte bulundu. Sanıyoruz ki, Saddam'ın yetenekleri o döneme göre çok artmıştır'' diye konuştu. 
     NATO'nun itibar kaybettiğini, güven sarstığını, ancak bunun etkilerinin uzun sürmeyeceğini savunan Robertson, NATO'nun savunma alanı dışında etkinlik kazanmasına ilişkin kararlara örnek olarak Afganistan'ı gösterdi ve özetle şunları söyledi 
     ''Almanya ve Hollanda, Afganistan'daki Uluslararası Güvenlik Destek Gücü'nün ISAF komutasını Türkiye'den devir aldıkları zaman, NATO bu ülkelere destek yükümlülüğünü kabul etti. Haritaya bir bakın, Afganistan nerede görün. Almanya, Afganistan'ı tamamen bir NATO operasyonuna bağlamayı bile önerdi. Bu, Alman Savunma Bakanı Peter Struck'un fikridir. Kanada da bunu istiyor, çünkü ISAF komutasını daha sonra Kanada devir alacak.'' Robertson, milyonlarca insanın savaş karşıtı yürüyüşlere katıldığının hatırlatılması üzerine, ''Ben de savaşa karşıyım. NATO savaş başlatmak için değil, savaşı engellemek için var. Bunu Bosna ve Kosova'da kanıtladık'' dedi. 
     





</TEXT>
</DOC>
