<DOC>
<DOCNO> 116000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur05.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, "Kürdistan vizesi" verdi 
</HEADLINE>
<TEXT>

     Fransa Kültür Bakanlığı'nın, çekimlerinin bir bölümü Güneydoğu Anadolu Bölgesi'nde gerçekleştirilen "Hevi Umut " adlı filme "Kürdistan yapımı" ibaresiyle vize verdiği öne sürüldü. 
     Filmin yönetmeni Mansur Tural, filmin Montpellier Festivalinde gösterilmesine yönelik tüm işlemlerin "Kürdistan" ibaresiyle yapıldığını bildirdi. 
     Halen çalışmalarını Fransa'da sürdüren Mansur Tural'ın yönetmenliğini üstlendiği "H v Umut " adlı filmin, 25 Ekim'de başlayan Montpellier Film Festivali'nde gösterimi için Fransa Kültür Bakanlığı'na başvurdu. Çekimleri Güneydoğu Anadolu Bölgesi ile Fransa'da gerçekleştirilen filme, festivalde gösterilmek üzere "Kürdistan" ibaresiyle onay verilmesi talep edildi. Edinilen bilgiye göre, Fransız Kültür Bakanlığı da filmin bütün resmi işlemlerini "Kürdistan" ibaresiyle onaylayarak vize verdi. 
     
     ORİJİNAL DİLİ KÜRTÇE 
     Yönetmenliğini Mansur Tural'ın üstlendiği filmde, Güneydoğu Anadolu Bölgesi'nde baskılara uğradıkları gerekçesiyle Fransa'ya iltica eden Kürtler'in hayatı anlatılıyor. Amatör oyuncuların rol aldığı filmin orijinal dilinin Kürtçe olduğu belirtildi. Fransızca altyazı ile gösterilecek olan film, festival broşüründe şöyle tanıtıldı 
     "H v Espoir - Mansur Tural. Kürdistan Fransa-2002-16 dakika. Senaryo-Yapım-Yönetmen Mansur Tural, Görüntü Thierry Taieb, Dekor Sardar Hamarash, Montaj Ludivine Saes, Emilie Maeget, Müzik W. Barak Alex Mohammed, Ses H lo se Claude, Oyuncular Ahmet Karakaya, Kamar Kerim, Behi Djanatinatai, Alain Debruyne, Dilek Göksu, Sardar Hamarash." Filmin, 2 Kasım'da sona erecek olan festival sırasında iki kez gösterileceği kaydedildi. 
     
     ONAY VERİLDİ 
     Yönetmen Mansur Tural, filmin Türkiye'de yaşayan Kürtler'in acılarını ve kaçış öykülerini konu aldığını söyledi. Film için Türkiye'de Kültür Bakanlığı'ndan onay almadıklarını, buna karşın filmin festivalde gösterilmesi için Fransız Kültür Bakanlığı'ndan vize aldıklarını söyleyen Tural, filmin tüm resmi işlemlerinin "Kürdistan" ibaresiyle yapıldığını bildirdi. Tural, filmin çekimlerinin Güneydoğu Anadolu'da Batman ve Hakkari illerinde yapıldığını, ancak filmde şehirlerin belirtilmediğini kaydetti. 
     





</TEXT>
</DOC>
