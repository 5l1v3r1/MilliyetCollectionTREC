<DOC>
<DOCNO> 122880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur11.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Millet iradesinin önünde ne engel varsa kaldıracağız" 
</HEADLINE>
<TEXT>

     TBMM Başkanı Bülent Arınç, ''Millet iradesinin önünde ne kadar engel varsa onu kaldıracağız'' dedi. 
     Öğretmen Evi'nde düzenlenen ve ev sahipliğini Manisa Ticaret Odası'nın yaptığı bayramlaşma törenine katılan TBMM Başkanı Bülent Arınç, meclis başkanlığının büyük bir şeref olduğunu, sorumlulukları taşıyarak layık olmaya çalışacağını belirtti. 
     Arınç, ''Millet egemenliğini temsil eden bir yerde bulunmak onurlu bir görevdir. Bu meclisi açan Gazi Mustafa Kemal Atatürk ve arkadaşlarıydı. Onun bulunduğu bir makamda, onun yerine oturarak o makamda hizmet etmek bir başka sorumluluğu da getiriyor'' dedi. 
     Meclisi eskiden olduğu gibi tekrar itibarlı hale getireceklerini kaydeden Arınç, şöyle konuştu 
     ''Millet iradesinin önünde ne kadar engel varsa kaldıracağız. Bizim vazifemiz budur. Meclisi itibarlı hale, eskiden olduğu gibi tekrar daha büyük bir şekilde getireceğiz. Milletimiz meclisine baktığında kendisini görmelidir. Önümüzdeki dönem Türkiye için çok hayırlı dönem olacak. Hem devletin israf ve savurganlıklarını önleme konusundaki çabalara destek olmak, hem de meclisin kendi israf ve savurganlıklarını önleyerek kaliteli bir çalışmaya yönlendirmek, yasama ve denetleme faaliyetlerini en geniş biçimde ve en demokratik şekilde elde etmek bizim görevimiz olacaktır.'' TBMM Başkanı Bülent Arınç, Vali M. Rasih Özbek, Garnizon Komutanı Tuğgeneral Sami Demirel, Belediye Başkanı Adil Aygül ve beraberindekiler, daha sonra Yetiştirme Yurdu'ndaki çocukları ve Belediye Huzurevi'ni ziyaret ettiler. 
     





</TEXT>
</DOC>
