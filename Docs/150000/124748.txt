<DOC>
<DOCNO> 124748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/yazar/cemal.html </URL>
<DATE> 2002/12/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
AB için seferberlik, Kıbrıs için 28 Şubat 
</HEADLINE>
<TEXT>

     KOPENHAG 

     İngiliz Guardian gazetesinin Kopenhag zirvesiyle ilgili birinci sayfa haberinin başlığı çok yalın "Avrupa Birliği, Türkiye’ye kapıyı açıyor " 
     Basit gerçek bu. 
     Çünkü, Türkiye iki yıl sonrasına da olsa AB’den ite kaka bir tarih aldı, böylece raya oturdu. Tarih aldığı için adaylığı artık sanallıktan kurtuldu, zirve kararının içeriğiyle de ete kemiğe büründü. 
     Evet, bundan böyle geri dönüşü olmayan bir yol. 
     Ama yine güç bir yol. 
     İnce uzun bir yol 
     Daha şimdiden örneğin Almanya’da Hıristiyan Demokrat çevreler ayaklanmış durumda. Tam bir panik havasındalar. Türkiye’ye tarih verildiği için Sosyal Demokrat - Yeşil koalisyonuna yıldırımlar yağdırılıyor. 
     Bütün bunlar yaşanacak. 
     TÜSİAD’ın Brüksel temsilcisi Bahadır Kaleağası’nın son günlerde yinelediği bir söz var. Türkiye’nin önünde uzanan ince uzun yola işaret ederken diyor ki 
     "Fatih de İstanbul’u bir kerede fethetmedi. Önce kaç kere denedi, olmadı. Avrupa’da, ilgili platformlarda önce Türkiye’nin adaylığı, sonra da tarih konusu kimilerine hep şaka gibi gelmişti. Haydi canım sende denilmişti. Ama şimdi öyle değil. İş ciddiyete binmiş durumda..." 
     Bir başka deyişle 
     İstasyon artık çok uzak değil. 
     Türkiye bundan sonra gereğini yaparsa, 2009 - 2013 yılları arasında, kendisine Kopenhag’da açılan kapıdan içeri girip ayyıldızlı bayrağı Brüksel’de göndere diker. 
     AKP lideri Tayyip Erdoğan geçen cuma akşamı Kopenhag - Hilton’da gazetecilerle sohbet ederken, hükümetlerinin ipe un sermeyeceğini belirtti. Gerekenlerin, geçmişteki gibi yumurta kapıya gelmeden yapılacağını söyledi. 
     Bu nokta önemli. 
     Dileriz, yakın geçmişten çıkarılacak derslerle sistemli çalışılır. Sivil toplum kuruluşları ve muhalefetle işbirliği sürdürülür. Ayrıca bugüne kadar hiç yapılmayan yapılır, yani AB için kamuoyunda büyük bir seferberlik başlatılır. 
     Tayyip Erdoğan’ın haklı olarak sürekli belirttiği gibi, madem AB projesi Cumhuriyet’ten sonraki en büyük çağdaşlaşma projesidir, o zaman buna layık bir seferberlik ülke çapında başlatılmalıdır. 
     Böyle bir seferberlik, içte ve dışta AB için kamuoyu desteğinin güçlendirilmesi bakımından da çok yararlı olacaktır. 
     Unutmayın 
     Bir de Kıbrıs var. 
     Kıbrıs’ın çözülmesi şart. 
     Kimse hayal kurmasın. Kıbrıs çözülmeden Türkiye’nin 2004 yılı Aralık ayı sonrasında müzakere masasına oturması uzak ihtimaldir. Kıbrıs artık bir AB üyesi. Klerides geçen cuma gecesi "aile fotoğrafı"na girdi. 
     Artık Rumlar içeride 
     Türkler dışarıda... 
     Hoş bir tablo değil bu. 
     Çözüm için gelecek yılın 28 Şubat tarihi çok önemli. O zamana kadar Kofi Annan planı masada duracak. Sonra yok Daha sonra Klerides, bize çok daha azını vermeye razı olacak, katılaşabilecek. 
     Bunun altı çizilmeli 
     Çünkü, Kofi Annan planında eşitlik, egemenlik, ortaklık, güvence gibi konularda bugüne kadar Türk tarafının savuna geldiği birçok olumlu nokta var. Bu yüzden Rumlar plandan çok rahatsız. Eğer 28 Şubat 03 tarihi kaçırılırsa, korkarım, bunları bir daha masada bulamayız. Üst düzeyde bir Türk diplomatik kaynağının zirve kulisinde belirttiği gibi 
     "Kıbrıs hala hayatın gerçeği. Çözülmeden müzakere başlamaz Türkiye’yle. Bunu bilmeniz lazım. Aslında 12 Aralık’ta Kıbrıs açısından çok ciddi bir fırsat maalesef kaçırıldı. Keşke birleşik Kıbrıs olarak, Rumlarla birlikte Kıbrıs Türkleri de AB’ye girmiş olsalardı. Hem yeni devlette Türkler de Rumlarla eşit söz hakkına sahip olacak, hem de Türkçe AB’nin resmi dillerinden biri haline gelecekti. Kofi Annan planı, bizim yıllarca sahip çıktığımız birçok noktayı içeriyor. Eğer 28 Şubat tarihi de kaçarsa, Türkler açısından Kıbrıs son derece olumsuz bir noktaya gelir." 
     Dileriz, bu uyarıya kulak verilir. Hem Sayın Denktaş, hem Ankara durumdan vazife çıkarırlar. Bir dileğimiz daha var 
     Tayyip Erdoğan - Abdullah Gül ikilisinin Kıbrıs konusunda gerekli siyasal irade ve kararlılığı bundan böyle göstermesi... 
     28 Şubat’a çok az kaldı. 
     
     







Hesabını bilmeyen çavuşlar, kıçını avuçlar 


Hayvan ve insan 


DYP’de lider değişimi 


AB için seferberlik, Kıbrıs için 28 Şubat 


Topuk ve parmak uçları 


Tanıdık bir öykü 


24 saatte 48 saat verimlilik 


Bay Dümbürdeyli Bay Dümbürbeyli 


Eve dönüş 


Helal sana Tayyip 


Büyük kadın korkusu ayini 


Milletvekili dokunulmazlığı ve Yargıtay’ın görüşü 


Sigortası "asker" olan demokrasiyle AB hayal 


Benim mankenim 


Beklenen değil olanlayetinmek 


</TEXT>
</DOC>
