<DOC>
<DOCNO> 132029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sonspo12.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin Galatasaray bizi zorlayacak düzeye geldi 
</HEADLINE>
<TEXT>

     Beşiktaş Futbol Takımı Menajeri Sinan Engin, Antalya'da katılacakları turnuvada yer alan UEFA Kupası'ndaki rakipleri Slavia Prag ile karşılaşmayacaklarını söyledi. 
     Kendileri gibi Topkapı Palace Oteli'nde kamp yapan Slavia Prag ile ayrı gruplarda yer aldıklarını belirten Engin, ''İki takım finale kalırsa, bu maçı oynamayacağız. Biz zaten Antalya'da 2 hazırlık maçı oynamayı planlıyoruz. Grubumuzdaki 2 takımla oynadıktan sonra, 3. maçı yapmayı düşünmüyoruz'' diye konuştu. 
     
     ''REVİVO İYİ TRANSFER'' 

     Engin, Galatasaray'ın devre arasında yaptığı transferlerle takımını güçlendirdiğini, özellikle Revivo'nun çok yararlı bir transfer olduğunu söyledi. 
     ''Revivo iyi transfer'' diyen Engin, Galatasaray'ın yaptığı transferlerle kendilerini zorlayacak düzeye geldiğini kaydetti. 
     
     FUTBOLCULARIN HIRSI DİKKAT ÇEKTİ 

     Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen idmanda, siyah-beyazlı futbolcular kondisyon çalışmasının ardından yarı sahada çift kale maç oynadı. 
     Antrenmana sakatlığı süren Bayram katılmazken, Sergen fizyoterapist eşliğinde özel bir çalışmaya tabii tutuldu. Hasta olan Niyazi de koşu yapmakla yetindi. 
     Antrenman maçı sırasında futbolcuların bir hayli hırslı ve istekli oldukları gözlenirken, maçı 6-5 kazanan kaptan Tayfur'un takımı, karşılaşma sonrası saha ortasında sevinç gösterilerinde bulundu. 
     
     AHMET YILDIRIM VE YASİN SÜLÜN KATILDI 

     Sakatlıkları nedeniyle Antalya'da yapılan 1. etap kampında takımdan ayrı çalışmak zorunda kalan Ahmet Yıldırım ve Yasin Sülün uzun bir aradan sonra bugün takımla birlikte çalıştı. 
     Sakatlığı geçen iki futbolcu çift kale maçta yer alırken, ortaya koydukları performansla, sakatlıklar nedeniyle sıkıntıda olan teknik direktör Lucescu'yu da rahatlattılar. 
     Bu arada siyah-beyazlılar bu akşam basına kapalı yapacakları antrenmanla ikinci yarı hazırlıklarını sürdürecek. 
     
     BJK KOLEJİ ÖĞRENCİLERİ İDMANDAYDI 

     Beşiktaş'ın bugün yaptığı antrenmanı bir grup BJK Koleji öğrencisi de izledi. 
     Antrenman öncesi teknik direktör Lucescu'ya çiçek veren öğrenciler, idman bitiminde de futbolculardan imza alabilmek için birbirleriyle yarıştı. 
     
     YARIN ANTALYA'YA GİDİYORLAR 

     Beşiktaş, 2. etap kamp çalışmaları için yarın yeniden Antalya'ya gidecek. 
     Aksu Beldesi'ndeki Topkapı Palace Oteli'nde kamp yapacak olan siyah-beyazlılar, burada bir turnuvaya katılıp 28 Ocak'da da İstanbul'a dönecek. 
     





</TEXT>
</DOC>
