<DOC>
<DOCNO> 117605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo04.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda yeni yüzler yaratılıyor... 
</HEADLINE>
<TEXT>

     12 Dev Adam Basketbol Projesi Genel Koordinatörü ve Basketbol B Milli Takımı Başantrenörü Haşim Tündoğan, Türkiye genelinde açılan 12 Dev Adam Basketbol Okullarının basketbolu Anadolu'ya yayacağını söyledi. 
     Haşim Tümdoğan, yaptığı açıklamada, Türkiye'nin 21 ilinde 21 Haziran-6 Eylül tarihleri arasında 7-14 yaş arası kız ve erkek öğrenciler için açılan ''12 Dev Adam Basketbol Okulları''nda, 2 bin 700 öğrencinin eğitim gördüğüne dikkati çekti. Tündoğan, ''Basketbolu Anadolu'ya yaymak için oluşturulan 12 Dev Adam Basketbol Projesi, amacına ulaştı. Kış sezonu için 19 Ekim tarihinde başlayan kayıtlara bugüne kadar 2 bin 200 öğrenci başvuruda bulundu'' dedi. 
     Türkiye'nin 25 ilinde açılan kış basketbol okullarının 18 Mayıs'ta sona ereceğine değinen Tündoğan, şunları söyledi 
     ''Kış sezonu için kayıtlar sürüyor. Bugüne kadar başvuran öğrenci sayısı 2 bin 200. Ancak bu sayının 3 bin 500'e ulaşmasını bekliyoruz. Hedefimiz basketbolu daha geniş kitlelere ulaştırmaktır. Biz sadece öğrencileri değil, illerdeki antrenörleri de eğitiyoruz. Antrenörlerin basketbol bilgilerini güncelleştiriyoruz. Basketbol okulları projemiz 5 yıl sürecek. 5 yıl sonunda bu okullara katılan gençler birçok takımın oluşmasına olanak sağlayacak.'' 
     
     BASKETBOL ANADOLU'YA YAYILACAK 
     Türkiye Basketbol Ligi'nde 8 İstanbul takımı bulunduğunu, diğer takımların ise Ankara ve İzmir'de olduğunu ifade eden Tündoğan, basketbol okullarının amacının Anadolu'da basketbolu yaygınlaştırmak ve oluşturulan yeni takımların liglerde yer almasına olanak sağlamak olduğunu söyledi. 
     Anadolu'da birçok ilde basketbol potansiyelinin çok yüksek olduğunu kaydeden Tündoğan, bu potansiyelin ortaya çıkarılmasıyla Anadolu'nun da basketbolda söz sahibi olabileceğini bildirdi. 
     Antalya'nın daha önce Birinci Lig'de 2 takımının bulunduğunu hatırlatan Tündoğan, ancak altyapının yetersizliği nedeniyle bugün Antalya'nın liglerde takımı bulunmadığını kaydederek, şöyle konuştu 
     ''12 Dev Adam Basketbol Projesi'nde Antalya pilot ildir. Antalya'da kapasite var ve kış okulları için 75 başvuru bulunuyor. Bu rakamın 150'ye çıkacağını umut ediyoruz. Basketbol okulları yörenin gencine ve antrenörüne önem veriyor. Basketbolda yeni yüzler yaratılacak.'' 
     
     BASKETBOL OKULLARI TÜRKİYE BİRİNCİLİĞİ 
     Tündoğan, Türkiye'nin 25 ilinde açılan basketbol okullarında takımların oluşacağını da ifade ederek, bu takımların sömestrde Abdi İpekçi Spor Salonu'nda düzenlenecek Türkiye Birinciliği finallerine katılacaklarını bildirdi. 
     Tündoğan, kış sezonunda 25 ilde açılan basketbol okulları sayısının yaz sezonunda 30'a yükseleceğini, her dönemde okul sayısına 5 il daha ekleneceğini sözlerine ekledi. 
     





</TEXT>
</DOC>
