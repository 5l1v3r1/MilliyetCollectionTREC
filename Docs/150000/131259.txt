<DOC>
<DOCNO> 131259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/soneko43.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman birası Warsteiner, Efes Pilsen'in fabrikasında üretiliyor 
</HEADLINE>
<TEXT>

     Almanya'daki yüzlerce bira markası arasında liderliğini sürdüren ve dünyada da en çok satan Alman birası unvanına sahip olan Warsteiner, Rusya pazarı için Efes Pilsen'in Moskova'daki fabrikasında üretiliyor. 
     Taraflar arasında eylül ayında imzalanan anlaşmanın ardından bir süreden beri fabrikada üretime başlandığı öğrenildi. Moskova'daki ve Almanya'daki bağımsız laboratuarlar tarafından gerçekleştirilen testlerde, Almanya ve Moskova'daki Efes fabrikasında üretilen Warsteiner'ın kalitelerinin aynı olduğunun kanıtlandığı ve ilk ürünün gelecek ay piyasaya çıkacağı bildirildi. 
     Fabrika tarafından bugün yapılan açıklamaya göre biranın piyasaya çıkarılacak olması dolayısıyla 21 Ocak tarihinde Moskova'da Novaya Opera'da, dünyaca ünlü Rus sanatçılar, keman sanatçısı Yuri Bashmet ve klasik caz sanatçısı İgor Butman'ın performanslarını sergileyecekleri bir kutlama düzenlenecek. 
     Bu etkinliğe, aralarında Anadolu Endüstri Holding Yönetim Kurulu ve TÜSİAD Başkanı Tuncay Özilhan, Efes İçecek Grubu Başkanı Muhtar Kent, Moskova Belediye Başkanı Yuri Lujkov, Warsteiner'in sahibi olan Kramer ailesinin 6. kuşaktan temsilcisi Albert Kramer, Türkiye'nin ve Almanya'nın Moskova'daki Büyükelçilerinin de aralarında bulunduğu davetliler katılacak. 
     





</TEXT>
</DOC>
