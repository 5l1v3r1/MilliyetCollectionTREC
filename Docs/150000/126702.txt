<DOC>
<DOCNO> 126702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/spor/aspo.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK YARININ ANALİZİ 
</HEADLINE>
<TEXT>
BU YARIŞ BİTMEZ 
2002 - 2003 sezonunun ilk bölümüne tartışmasız Beşiktaş damgasını vurdu. Ancak bizi öyle bir ikinci yarı bekliyor ki, nefeslerinizi tutun, unutulmayacak finale hazır olun 
     EDİZ SIRAPINAR 

     Beşiktaş, 100. yılında içindeki erezyonu durdurdu ve müthiş bir patlama ile ilk yarıya damgasını vurdu. 
     Başkan Serdar Bilgili ile ekibi başarı için paranın, sevginin ve heyecanın yetmeyeceğini, aklın da gerekliliğini anladı. Galatasaray’ın kapıya koyduğu Lucescu’yu tuttu, Fatih Terim’in karşısına koydu. Gelişmenin en büyük motoru rekabet, Kartal’ı üç kupada da uçurdu. Gerçek İmparator kim yarışı Siyah - Beyazlı takım için aranan kan oldu. Hocalarını mahçup etmemek için herkes vargücüyle çalıştı, Lucescu’nun askerlerini kimse yıkamadı. 
     Aslan cephesinde ise durum farklıydı. Fatih Terim, Avrupa’yı fethedeceğim derken, kendi topraklarını da kaptırdı. Ancak ordusunu çabuk toparladı. Belki ağır yenilgiler tattı, ama savaşı kolay kolay bırakmayacağını kanıtladı. 
     Fenerbahçe ise en çok yara alan takımdı. Milyonlarca dolarlık yatırıma rağmen, depremler, kaoslar, fiyaskolar, entrikalar yakasını bırakmadı. Çare, Beşiktaş ve Galatasaray gibi İmparator bulmaktı. Ve Oğuz Çetin, kurtlar sofrasındaki yerini aldı. 
     Büyük yarışta bir de prens vardı. Gittiği her takıma tarihi zaferler yaşatan Ersun Yanal, Gençlerbirliği ile gövde gösterisi yaptı. 
     Umarız bu dörtlü rekabeti hiç bırakmaz, koyduğu hedeflerden kopmaz. Zirveyi de kolay kolay terketmez. Sonuçta bir İmparator koltuğa oturacak, ama bu sezon çok zor unutulacak. Biraz soluklanın çünkü filmin finaline bazı kalpler dayanmayacak. 
     
     440 gol atıldı 
     Ligin ilk bölümünde 157 maçta 440 gol atılırken, maçı başına ortalama 2.8 oldu. En fazla gol 4, 13 ve 16. haftalarda 34 atılırken, en az gol 15. haftada 14 görüldü. 
     30 hakemin görev aldığı ligde en fazla penaltıyı Mutlu Çelik 6 verdi. Hakemler 689 sarı, 32 kırmızı kart çıkardı. En fazla sarı kartı Mustafa Çulcu 57 , en fazla kırmızıyı ise Selçuk Dereli 4 gösterdi. En fazla maçı Selçuk Dereli ile Mustafa Çulcu 10 yönetti. 
     İlk bölümün en centilmen takımları Bursaspor ve Malatyaspor oldu. Futbolcularına 4 kırmızı, 30 sarı kart çıkan Ankaragücü en hırçın ekip unvanını aldı. Galatasaraylı Emre ise 2 kırmızı, bir sarı kart ile en hırçın isimdi. 
     Hakemler 9 ve 15. haftalar dışında her hafta penaltı noktasını gösterdi. Verilen 40 penaltının 30’u golle sonuçlandı. Elazığspor ve Malatyaspor hiç penaltı atışı kazanamadı. Adanaspor ise kazandığı tek atışı M.Ali ile kullanamadı. Gaziantepspor en fazla penaltı kazanan takım 5 olurken, bunların dördünü gole çevirdi. Fenerbahçe de yakaladığı dört atış fırsatını da değerlendirdi. En fazla penaltı 1. haftada 6 verildi. Trabzonspor aleyhine hiç penaltı düdüğü çalınmadı. 
     Ligde en farklı sonuçları Galatasaray’ı 6-0, Bursaspor’u 7-1 yenen Fenerbahçe ile Altay’ı 6-0 mağlup eden Malatyaspor elde etti. En çok gol atılan maçlar ise Malatyaspor - G.Birliği 5-4 , Adana - G.Birliği 2-7 , Samsun - G.Birliği 2-7 arasında oynandı. 
     Oynanan 157 maçta en fazla görünen skorlar 1-0 ve 2-1 25 oldu. Karşılaşmaların 75’ini evsahibi takımlar, 40’ını deplasman takımları kazandı. 42 maç beraberlikle sonuçlandı. 
     
     İLK YARININ TAKIMI 
     BEŞİKTAŞ 
     Büyük bir baskıyla sezona başladı. Çünkü tüm camia 100. yılda şampiyonluğa şartlanmıştı. Bunun bilinci içinde yere sağlam bastı. Yolun yarısını kazasız belasız atlattı, ilk yarıyı lider tamamladı. Hızını Avrupa bile durduramadı. Tüm kupalara el attı, adeta gövde gösterisi yaptı. Zirveyi bu yıl kolay kolay bırakmayacağını kanıtladı. 
     
     İLK YARININ HOCASI 
     LUCESCU 
     Gece gündüz demedi, tüm hünerlerini gösterdi. Az laf, çok iş prensibinden ödün vermedi. Beşiktaş’a sevgiyi, birlikteliği getirdi, savaşmasını öğretti. Futbolcularıyla arasında müthiş bir güven köprüsü inşaa etti. Uyuyan devi ayağa dikti, başarıya susamış camiaya üç kupanın da sinyallerini gönderdi. Bu işin gerçek emekçisi olduğunu ispatladı, kısa sürede yaptıklarıyla Kartal’ın tarihine geçti. 
     
     İLK YARININ HAKEMİ 
     KUDDUSİ MÜFTÜOĞLU 
     Hakem hatalarının oldukça fazla yaşandığı sezonda MHK’nin gurur kaynağıydı. Genç yaşına rağmen aldığı görevleri alnının akıyla başarıyla tamamladı. Oyunculara sevecen yaklaştı, objektiflikten hiç uzaklaşmadı. Zaman zaman belki yanlış düdükler çaldı ama kendine güveni, rahat yönetim anlayışı ile ilk yarıyı zirvede tamamladı. 
     
     İLK YARI KARMASI 

</TEXT>
</DOC>
