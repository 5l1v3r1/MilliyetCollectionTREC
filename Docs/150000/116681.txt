<DOC>
<DOCNO> 116681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/yasam/yas01.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne olur bizi yurda alın’ 
</HEADLINE>
<TEXT>

Dört kardeşin babaları akıl hastanesinde, anneleri ise onları terk etti... İşsiz ve 4 çocuklu amcaları da pes edince şimdi valilikten yuva istiyorlar 
     SEMRA KARDEŞOĞLU İstanbul 

     İstanbul Valiliği’nin düzenlediği halk günü her zaman olduğu gibi önceki gün de kalabalıktı... Kimi para yardımı, kimi iş istiyor, kimi çocuğunun kitaplarını alamadığından yakınıyordu. Hemen herkesin dikkatini çeken dört küçük çocuğun isteği ise devletin kendilerine sahip çıkıp yetiştirme yurduna almasıydı. 
     Ayşe 13 , Gülseren 10 , Gülhan 8 ve Sultan 6 Aydemir kardeşler yengeleri ile geldikleri halk gününde önce vali yardımcısı Ali Sözen ardından Sosyal Hizmetler İl Müdürlüğü yetkilisinin yanına gittiler. 
     
     Sekiz çocuk bir araya gelince... 
     Mardin’in Kızıltepe ilçesi Erdem Köyü’nde doğan 4 kız kardeşin babaları ruh sağlığı hastanesine yatırılınca anneleri ile zor günler yaşamışlar... Anneleri Habibe ile bir süre dedelerinin evine sığınan Aydemir kardeşleri anneleri de terk edince İstanbul Örnektepe’de yaşayan amcalarının yanına yollanmışlar. Ne var ki kendisinin de dört çocuğu olan işsiz bir amca, merdiven silerek para kazanan yenge onları geçindirecek parayı bulamamış. 
     
     Anneleri ne yaparsanız yapın’ 
     Günde eve 12 ekmek aldığını buna bile parayı zor bulduğunu söyleyen yenge Elifi Aydemir, çareyi çocukları yurda yerleştirmekte bulmuş. Bu taleple valiliğe gelen Aydemir şunları söyledi "Çocukların babası hastanede anne de daha önce Mardin’de Çocuk Esirgeme Kurumu’na başvurmuş. Ancak yer kalmadığı için yerleştirememiş. Sonra da terk etmiş. Bize ne yaparsanız yapın’ dedi. Ben kendi çocuklarıma bakamıyorum onlara nasıl bakarım." 
     Sosyal Hizmetler ve Çocuk Esirgeme Kurumu İl Müdürlüğü ise annenin vekaletini alabilirse dört çocuk için koruma kararı çıkartarak uygun bir yuvaya yerleştirecek. 
     
Okul yüzü görmediler      Hepsi okul çağında olan dört çocuktan sadece en büyük kardeş Ayşe okula gitmiş. Dördüncü sınıfa kadar gelen Ayşe Aydemir okumak istiyor. Diğer üç kardeş, Gülseren, Gülhan ve Sultan ise zorunlu eğitim 8 yıl olmasına rağmen bugüne kadar okul kapısından içeri girmemişler. Ayşe Aydemir, "Devlet bizi yurduna alırsa yaşamımız daha kolay olacak. Hem okula da devam edebiliriz. Sıcak bir yatağımız ve güzel elbiselerimiz olur. Kardeşlerim de okumayı öğrenir" diyor. 
     



 YAŞAM 















</TEXT>
</DOC>
