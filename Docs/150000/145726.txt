<DOC>
<DOCNO> 145726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/soneko08.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş ganimeti nasıl paylaşılacak 
</HEADLINE>
<TEXT>

     Irak'a karşı savaşında ABD'ye en büyük destek veren ülke olan İngiltere'nin iş çevreleri, savaş sonrası ganimet paylaşımında geri plana atılmaktan yakınıyor. 
     ABD Uluslararası Kalkınma Ajansı USAİD daha savaşın resmen başlamasından önce, 10 Mart'ta 5 ABD'li mühendislik şirketini savaş sonrasında Irak'ta yapılacak inşaat işleri için teklif vermeye çağırmıştı. 
     USAİD Irak birliklerinin ABD ve İngiliz ordularına karşı burada gösterdiği şaşırtıcı direniş daha kırılmamışken, Pazartesi gün aldığı bir kararla da ABD şirketi Stevedoring Services of America'ya SSA Ümmü Kasr limanının ''işletme hakkını'' vermişti. 
     Bu gelişmelerden sonra ABD yönetiminin savaş sonrası için planlarında Irak'ın altyapı sistemlerinin imarı için açılacak milyarlarca dolarlık ihalelerde aslan payını ABD firmalarına ayırdığını gören İngiliz inşaat ve müteahhitlik firmaları, kendilerinin ''ayazda bırakılacağını'' bildiriyor. 
     Reuters Ajansı'nın görüşlerine baş vurduğu bir İngiliz inşaat şirketi yöneticisi, 1991 yılındaki Körfez Savaşı'ndan sonra inşaat ihalelerinin ABD şirketlerinin tekeline geçtiğini hatırlatarak, ''durum yine öyle olacak'' dedi. 
     İngiliz şirketleri, İngiliz hükümetinin ABD ile yakın ilişkilerini kullanarak Irak'ın yeniden inşasında kendilerine ayrılan payı biraz daha artırmasını umuyor. 
     
     AVRUPA İYİCE DEVRE DIŞI 

     Sadık müttefiki İngiltere'ye savaş sonrası için bu kadar az pay veren ABD'nin kendisine gerekli desteği vermeyen Avrupa'ya karşı daha da katı davranacağı bildiriliyor. 
     ABD yönetiminin özellikle Alman ve Fransız firmalarını Irak pazarına sokmamak için var gücüyle gayret göstereceği belirtiliyor. 
     ''ABD'lilerin bütün işleri kendilerine saklama için kararlı davranacaklarından tamamıyla eminim'' diyen Alman Man grubunun Baş İcra Yetkilisi Rudolf Rupprecht, Avrupa şirketlerinin savaş sonrası Irak'taki projelere katılıp katılmamasının ABD ile Avrupa Birliği arasındaki ilişkilerin bundan sonra alacağı yöne bağlı olduğunu düşünüyor. 

     
</TEXT>
</DOC>
