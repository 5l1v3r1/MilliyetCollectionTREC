<DOC>
<DOCNO> 134999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sondun16.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda okullarına peçe yasağı... 
</HEADLINE>
<TEXT>

     Hollanda'da son dönemlerde bazı okullarda Müslüman kökenli kız öğrencilerin başörtüsü ve peçeyle okula gelmek istemeleri üzerine hükümet, bu konuda kesin kurallar koymak istediğini bildirdi. 
     Eğitim Bakanlığı sözcüsü, Bakan Maria van der Hoeven'in, bu konuda görüş ve değerlendirmelerini öğrenmek üzere, Eşit Muamele Komisyonu'na başvurduğunu açıkladı. Sözcü, Bakan'ın, peçenin tamamen yasaklanmasından yana olduğunu, başörtüsü konusunda ise okul yönetimi ve okul aile birliklerinin birlikte karar almalarını istediğini belirtti. 
     Bakan van der Hoeven, geçen ay Amsterdam'da başörtüsü takan bir ilkokul öğrencisini derslere almayan okul yönetimine hak vermiş ve okulların belirlediği kılık kıyafet kurallarına herkesin uyması gerektiğini belirtmişti. Bakan, peçe konusunda da bölgesel meslek okullarının öğrencileri okula almama kararını yerinde bulduğunu açıklamıştı. Eşit Muamele Komisyonu ise, din ve inanç özgürlüğü çerçevesinde başörtüsüyle derslere girilmesinin yasaklanmasına karşı olduğunu, ancak peçe takılmasının, öğretmen-öğrenci arasındaki iletişimi engellediği gerekçesiyle yasaklanabileceği yolunda görüş açıklamıştı. Ayırımcılık ve Irkçılıkla Mücadele Bürosu da peçenin teknik gerekçelerle yasaklanmasının mümkün olduğunu belirtmişti. 
     Amsterdam ve öteki bazı illerdeki bölgesel meslek okulları, yılbaşından sonra peçeyle okula gelmeyi yasaklama kararı almıştı. Bu karardan sonra, Amsterdam'daki bir okulda üç öğrenci, peçeyle okula gelmekte ısrar edince, polis tarafından okuldan uzaklaştırılmıştı. 
     





</TEXT>
</DOC>
