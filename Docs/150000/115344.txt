<DOC>
<DOCNO> 115344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur50.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
3 kişinin katil zanlısı yakalandı... 
</HEADLINE>
<TEXT>

     Adapazarı'nda işlediği 3 cinayet nedeniyle 4 yıldır aranan zanlı, İstanbul'da yakalandı. 
     Ayınan bilgiye göre, 1998 yılında Adapazarı'nda işlediği cinayet sonrasında kaçan ve sonraki tarihlerde 2 kişiyi daha öldüren Orhan Kocatepe'nin İstanbul'da olduğunu belirleyen Sakarya Emniyet Müdürlüğü Kaçakçılık ve Organize Suçlar Şubesi ekipleri, 1 haftalık takip sonrasında operasyon düzenledi. 
     Saklandığı evde ele geçirilen Kocatepe'nin, ilk sorgusu sonrasında, kendisine yataklık edip suç delillerini yok ettikleri belirlenen 9 kişi gözaltına alındı. Kocatepe'nin evinde yapılan aramada 1, diğer zanlıların evlerinde yapılan aramada da ruhsatsız 3 tabanca ile bunlara ait mermiler bulundu. 
     Emniyet Müdürü Mustafa Aydın, operasyonla ilgili yaptığı açıklamada, Kocatepe'nin Adapazarı'na getirildiğini ve sorgulamasının sürdüğünü söyledi. Aydın, suçluların adaletten kaçmasının mümkün olamayacağını belirterek, ''Suçlular, er ya da geç yakalanıp adalete teslim edilir'' dedi. 
     Orhan Kocatepe, 1998 yılında Mustafa Baldan'ı, 1999'da Muzaffer Gürsakarya'yı, 2002 yılında da Sami Cantimur'u öldürmek suçlarından aranıyordu. 
     





</TEXT>
</DOC>
