<DOC>
<DOCNO> 127456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sonspo05.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın borcu 27 trilyon lira... 
</HEADLINE>
<TEXT>

     Beşiktaş Kulübü Olağan Divan Kurulu Toplantısı, kulüp başkanı Serdar Bilgili ve yönetim kurulu üyelerinin de katılımıyla yapıldı. 
     Daha önce toplantıların basına kapalı olup olmamasıyla ilgili divan kuruluyla görüş ayrılığına düşen ve raporların okunması sırasında basının toplantı odasına alınmasını istemeyen yönetim kurulu, bu nedenle son toplantılarda yer almamıştı. 
     Bu kez divan kuruluyla anlaşmaya varan yönetim kurulu, toplantının yalnızca ilk 10 dakikalık bölümünün medya mensuplarına açılması üzerine, bugün Ritz Carlton Oteli'nde yapılan toplantıya katıldı. 
     Toplantı öncesi Beşiktaş Kulübü Başkanı Serdar Bilgili ile divan kurulu başkanı Şeref Nasır, üzerinde Beşiktaş amblemi bulunan büyük bir pastayı birlikte kesti. Saygı duruşu ve İstiklal Marşı ile başlayan toplantıda, basın mensupları görüş aldıktan sonra salondan çıkarıldı. 
     
     NASIR ''BORÇ 27 TRİLYON'' 

     Divan kurulu başkanı Şeref Nasır, toplantı bitiminde basın mensuplarına açıklamalarda bulundu. 
     Siyah-beyazlı kulübün 2004 yılına dek ödenmesi gereken toplam 27 trilyon 370 milyar lira 16.6 milyon dolar borcunun bulunduğunu kaydeden Nasır, 31 Aralık 2001 tarihi itibariyle kulübün borcunun 32 milyon dolar olduğunu hatırlatarak, bu yıl borcun yaklaşık 16 milyon dolar azaldığını söyledi. 
     BJK İnönü Stadı kullanım hakkıyla ilgili davanın lehlerine sonuçlandığını ifade eden Nasır, yıllık 350 bin dolar kira ödeyeceklerini söyledi. 
     Kamera Reklam firmasından 1 milyon 150 bin dolar alacaklı olduklarını ve bununla ilgili davayı da kazandıklarını kaydeden Nasır, Diyarbakırspor'dan da 1.5 trilyon liralık alacaklarını tahsil ettiklerini, ayrıca da CINE 5 ile olan hukuki ihtilafın da lehlerine sonuçlandığını sözlerine keledi. 
     
</TEXT>
</DOC>
