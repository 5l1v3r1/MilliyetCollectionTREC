<DOC>
<DOCNO> 146616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur04.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın dikkat edin şakalanmayın.. 
</HEADLINE>
<TEXT>

     - Yarın şaka günü, şaka kurbanı olmayın... Dostlarınızın, iş arkadaşlarınızın, eşinizin ya da ailenizin ''1 Nisan şakası'' ile karşılaşabilirsiniz. 
     Hiç beklemediğiniz bir haber, bir paket, bir telefon, sizi hiç ummadığınız bir şekilde yakalayabilir ve kandırıldığınızı, ancak kahkahalar atıldıktan sonra anlama şanssızlığına uğrayabilirsiniz. 
     Şaka kurbanı değil de ava çıkan bir şakacı olmak isterseniz, internette yer alan bazı ilginç şakalardan yararlanabilirsiniz 
     Telefonunuzun telesekreterine ''Aloo, biraz bağır sesin gelmiyor... Sağol, şimdi seni dinliyorum'' şeklinde bir mesaj bırakırsanız, akşam olduğunda ağınıza düşen ''1 Nisan balıkları''nı dinlerken gülme krizine girebilirsiniz. 
     Ya da bu geceyarısı herkes yattıktan sonra kalkın ve gözünüze kestirdiğiniz bir ayakkabının bağlarını tamamen çözün. Ve daha sonra ayakkabının bağlarını, uçları burun yönünde olacak şekilde tekrar takın. Kurbanınız, sabah ayakkabısını giymeye çalışırken, ayakları her sabah giydiği ayakkabıya sığmayacak, biraz daha dikkatli baktığında olayı fark edecek ve 1 Nisan sabahında olduğunu gülüşmelerden sonra anlayacaktır. 
     Yarın, işbirliği yapacağınız bir iş arkadaşınızla, diğerlerine güzel bir şaka yapabilirsiniz. Önceden anlaştığınız arkadaşınızla aynı renk takım elbise ve gömlek giyip işe gidin. Elbiseleriniz mümkün olduğunca birbirinizin aynısı olsun. Yanınıza yaklaşıp ''Bu ne hal, ikiz gibi olmuşsunuz'' diyen arkadaşlarınıza, ''Müessese dağıtıyor, koş sende al, bedenine göre bulamazsın, acele et'' diyerek, onların davranışlarını izleyebilirsiniz. 
     Eşinize de ilginç, hatta biraz da ''şok edici'' şakalarla farklı bir gün yaşatabilirsiniz. Eğer, eşinizin engin hoşgörüsü olduğuna inanıyor ya da ''Sonuçlarına katlanabilirim'' diyorsanız, bir kız arkadaşınıza eşinizi aratın. Arkadaşınız eşinize, ''Lütfen ondan uzak durun, çünkü onu seviyorum'' desin. Eşinizin tepkisi üzerine, arkadaşınız ''İyi o zaman, çocuğuna da sen bakarsın'' deyip telefonu kapatsın. Eve o gece küçük bir çocukla gidin ve karınıza çocuğu yolda bulduğunuzu söyleyin. 
     
     HAZIR ŞAKALAR 
     Sulu şakalar için, bu tür malzemeler satan dükkanlardan da yararlanabilirsiniz. 
     Bu dükkanlarda satılan ve üzerine oturunca gaz sesi çıkaran ''pırt minderi'', yüzünüze yapıştırdığınızda yara izi gibi duran yapışkanlar, çaya atınca solucana dönüşen küp şekerler, kutuyu açınca yüzünüze doğru zıplayan iskeletler, ilk akla gelenler... Öte yandan, sanal şakalarla da dostlarınıza, arkadaşlarınıza 1 Nisan sürprizi yapabilirsiniz. 
     
     TÜRKİYE'DEN ŞAKALAR... 
     Geçtiğimiz yıllarda, Türk insanının engin hoşgörüsüne sığınan şakacılar da işbaşındaydı... 
     Samsun'un Havza ilçesinde, kendisini ''Fetullah Doğrusöylemez'' olarak tanıtan bir kişi, yerel radyonun canlı yayınına bağlanarak, ''Kunduz ormanlarından yüzlerce fil size doğru geliyor. Çok iriler ve önüne gelen her şeyi ezip geçiyorlar'' dedi. 
     Radyonun DJ'yi olayın şaka olduğunu anladı ancak yaklaşık 20 kişi panik içinde radyoyu telefonla arayarak bilgi almaya çalıştı. Kısa süre sonra aynı kişi yeniden radyoyu arayarak, ''Size 1 Nisan şakası yaptım'' dedi. 
     Erzurum'da yayınlanan haftalık ''Palandöken'' gazetesi de, vali ve büyükşehir belediye başkanının hükümete tepki için istifa ettiklerini manşetten verdi. Haberin devamının verildiği iç sayfada ise yöneticilerin hoşgörüsüne sığınılarak Nisan 1 şakası yapıldığı açıklandı. 
     
     1 NİSAN NASIL ORTAYA ÇIKTI 
     1 Nisan'ın ortaya çıkışı konusunda çeşitli varsayımlar bulunuyor. İlk olarak eski Romalılar'ın Hilarya, Hintliler'in ise Huli festivallerinde görülen şakaların, daha sonra 1564 yılında Fransa'da yapılan takvim düzenlemesi ile gelenek haline geldiği sanılıyor. 
     Fransa'da 1564 yılında takvimde yapılan reform ile yılbaşı 1 Nisan'dan 1 Ocak'a alındı. Bu arada 1 Nisan'ı sene başı olarak kabul etmeye devam edenlerle alay etmek amacıyla yapılan şakalar, bir süre sonra gelenek haline geldi. 1 Nisan'ı yılbaşı kabul edenlere ise ''Nisan Balığı'' adı verildi. 
     Fransa'dan sonra diğer ülkelere de geçen bu gelenek, 18. Yüzyıl'da İngiltere ve İskoçya'ya da yayıldı, oradan da Amerika'ya taşındı. Amerikalılar, bu günü 28 Aralık'ta kutluyorlar. 
     





</TEXT>
</DOC>
