<DOC>
<DOCNO> 119294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/ekonomi/aeko.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Paralar havuza, işsizler yola çok ortaklılara düzenleme 
</HEADLINE>
<TEXT>

Bir yıllık acil eylem planını açıklayan AKP Lideri Erdoğan, reel sektörün belgesiz teşvik, bedelsiz arazi, mali milatın kaldırılması ve vergi indirimi ile destekleneceğini söyledi. Erdoğan, en önemli sorun’ dediği işsizliğe 15 bin kilometrelik duble yol yapımı ve başlatılacak konut yapımı seferberliği ile çare bulunacağını belirtti. Planda, k r ortaklığı’ vaadi ile para toplayan çok ortaklı şirketler için düzenleme yapılacağı, Refahyol dönemindeki havuz hesabının da yeniden işletileceği ifade edildi 
     EKONOMİ SERVİSİ 

     AKP Genel Başkanı R. Tayyip Erdogan, ekonomi ağırlıklı’ bir yıllık Acil Eylem Planı’nı açıkladı. Dün, AKP Genel Başkan Yardımcısı Abdullah Gül’ün, hükümeti kurma görevi için’ Cumhurbaşkanı Sezer ile görüşmeye çıktığı saatlerde basın toplantısı düzenleyen Erdoğan, sözlerine Şu anda tarihi bir ana tanıklık ediyorsunuz’ diye başladı. 
     Erdoğan reel sektör, işsiz kesimi ve yoksullar ile ilgili önlemler içeren eylem planında, temel hedefin istikrarı sağlamış, rekabetçi bir piyasa yapısı oluşturmuş, sürdürülebilir bir kalkınma ortamını yakalamak olduğunu söyledi. Erdoğan, "Önceliğimiz ekonomik sorunların aşılmasına, toplumun önünün açılmasına yönelik tedbirlerdir. Ancak, AKP iktidarında popülist uygulamalara prim verilmeyecek" dedi. 
     Refahyol Hükümeti dönemindeki kamu havuz hesabı uygulamasının yine başlatılacağını belirten Erdoğan, özellikle yurtdışındaki Türklerden para toplayarak şirketler kuran, ancak büyük kısmı battığı için tasarrufçusuna büyük zarar veren çok ortaklı şirketler için düzenleme yapılacağını söyledi. 
     İşsizliğe çözüm konusunda da kararlılık belirten Erdoğan’ın bu konuda bulduğu çare ise parti vaatleri arasında yer alan duble yol yapımı ve konut seferberliğinin yaratacağı yeni iş imk nları oldu. 
     
     Programın çatısına dokunulmayacak 
     Oluşan güven ortamı dikkate alınarak bütçe çalışmaları yapılacağını belirten Erdoğan, "Temel makro ekonomik büyüklükler revize edilecek. Öncelikli olarak geçici bir bütçe hazırlanacak. 2003 program ve bütçe çalışmalarına da süratle başlanacak" dedi. IMF ile yürütülmekte olan Stand - By Anlaşması’na yönelik hazırlıklar yapılacağını belirten Erdoğan, "Programın temel çatısını bozmadan mevcut programda temel eksiklikler olarak görülen reel sektör, sosyal politikalar ve tarım konularında farklı çözümler için müzakereler yapılacak" dedi. 
     
     Mali milat bir ay içinde kalkacak 
     "Hükümet kurulur kurulmaz kapsamlı bir vergi reformu için çalışmalar başlatılacak" diyen Erdoğan, vergi ile ilgili eylem planını şöyle açıkladı "Bir ay içinde mali milat kaldırılacak. Üç ay içinde vergi yükünü tabana yayan tedbirler alınacak, vergi barışı projesi hayata geçirilecektir." 
     Erdoğan’ın vergi barışı projesi, davalık durumda veya ihtilaflı 130 bin vergi dosyasının tasfiyesi amacıyla, yeni bir vergi affı çıkarılmasını içeriyor. 
     
     Ekonomiye güçlü’ bakanlık 
     Güçlü bir Ekonomi Bakanlığı kurulacağını belirten Erdoğan, güçlendirme için hangi kurumların bağlanacağını açıklamadı. 
     İlk üç ay içinde kamuda toplam kalite için Çerçeve Yasası çıkarılacağını belirten Erdoğan, kamuyu halkla buluşturmak ve israfı önlemek için’ lojman, makam aracı, sosyal tesis, hizmet binası yapımı gibi konularda kaynakların gereksiz harcanmasının önleneceğini söyledi. Erdoğan, üç ay içinde Ekonomik ve Sosyal Konsey’in yapısı ve çalışma tarzının yeniden belirleneceğini söyledi. 
     
     Üst kurullara Sayıştay denetimi 
     Erdoğan, gerek kendisi, gerekse birçok AKP yetkilisi tarafından, sert eleştiriler yöneltilen üst kurulların hesaplarının da denetime alınacağını belirtti. Bunun için Sayıştay’ın denetim yetkisi kapsamının genişletileceğini belirten Erdoğan, "Yetkisi Cumhurbaşkanlığı, TBMM ve Üst Kurullar dahil olmak üzere tüm kamu kurum ve kuruluşların hesaplarını içine alacak şekilde genişletilecek" dedi. 
     
     Özelleştirmeye yeni strateji 
     Özelleştirmeye hız verilerek üç ay içinde özelleştirilecek kuruluşların gözden geçirileceğini, yeni bir özelleştirme stratejisi ve takvimi belirleneceğini belirten Erdoğan, "Her KİT’e uygun özelleştirme stratejisi ve takvimi belirlenecek. Yurtdışında çalışan kişilerin katılımı da teşvik edilecek" dedi. 
     
     İhracata yeni stratejik planlama 
     İhracatçı sektörlerde kapasite artışı sağlanacağını, mal ve pazar çeşitlemesine gidileceğini belirten Erdoğan, "İlk üç ay içinde Eximbank’ın kaynak ve işleyiş bakımından etkinliği artırılacak. Ayrıca, stratejik planlama ve firmaların girdi maliyetlerini düşürmeye yönelik çalışmalar yapılacak" diye konuştu. 
     
     Özel hukuklu turizm kentleri 
     Turizm potansiyelini harekete geçireceklerini belirten Erdoğan, "Altı ay içinde Turizm Bakanlığı, sektörel örgütler ve yerel yönetimlerin yetki, sorumluluk ve ilişkileri, yeni bir yasal çerçeveye kavuşturulacak. Özel hukuki statüye sahip Turizm Kentleri kurulacak. Özellikle yabancılara da satış imk nı getirilecek" dedi. 
     
     Bor enstitüsü kurulacak 
     Madencilikte arama faaliyetlerine ağırlık verileceğini belirten Erdoğan, "İlk üç ay içinde Bor Araştırma Enstitüsü kuracağız. İşlenmiş mermer ihracatını destekleyeceğiz. Altı ay içinde ise Bor İşletmesi’ni özerkleştireceğiz" dedi. 
     
     Erbakan Hoca’nın havuz hesabı’ geliyor 
     Erdoğan, kamuda tasarruf ilkesi çerçevesinde yeni uygulamalar başlatılacağını, ilk bir ay içinde kamu yatırımları stoku gözden geçirilerek önceliklerin belirleneceğini söyledi. Erdoğan, "Ayrıca Hazine Tek Hesabı yaygınlaştırılarak etkin hale getirilecektir" dedi. Altı ay içinde 1050 sayılı Muhasebe - i Umumiye Kanunu’nun değiştirileceğini, girdi değil çıktı odaklı bir yaklaşım’la iç mali kontrolü sistemine geçileceğini belirten Erdoğan, yeni bir kamu mali yönetim kanunu çıkarılacağını belirtti. 
     
     Batıklardan tahsilat hızlandırılacak 
     AKP Lideri’nin açıkladığı eylem planında, içleri boşaltıldığı için Tasarruf Mevduatı Sigorta Fonu’na TMSF devredilen bankaların sahiplerinden ve sorumlularından alacakların hızlandırılacağı da belirtildi. Erdoğan "Fon bünyesindeki gayrimenkul ve iştirakler süratle satılacak." dedi. 
     
     Belgesiz teşvik, bedelsiz arazi verilecek 
     Erdoğan, reel sektör kuruluşlarının geleceğe yönelik kararlarını daha kolay almalarının sağlanacağını ve etkin bir destekleme sistemi oluşturulacağını söyledi. Erdoğan, reel sektör için alınacak tedbirleri şöyle sıraladı "Üç ay içinde teşvik tedbirleri yeniden düzenlenecek, teşvik belgesi olmaksızın yatırımlar desteklenecek. Yatırımlarda Devlet Yardımları Çerçeve Kanunu çıkarılacak. Yatırımcıya bedelsiz arsa tahsisi sağlanacak. Altı ay içinde kriz nedeniyle kapanan tesisleri ekonomiye kazandıracak tedbirler alınacak." 
     
     Çerçeve Tarım Kanunu çıkarılacak 
     Tarımda Doğrudan Gelir Desteği sisteminin dar gelirli çiftçileri hedefleyen bir yapıya kavuşturulacağını belirten Erdoğan, yağlı ürünlerin de destek ve prim sistemi ile kapsama alınacağını söyledi. Erdoğan, "Üç ay içinde hayvancılığın geliştirilmesi için acil tedbirler alınacak. Altı ay içinde Çerçeve Tarım Kanunu çıkarılacak. Mazot gibi kalemlerdeki vergiler azaltılacak. Bir yıl içinde Tarım Ürünleri Sigortası Kanunu çıkarılacak. Üretici örgütler kuruluş mevzuatı hazırlanacak. Çiftlik Muhasebe Veri Ağı Sistemi ve Tarım Bilgi Sistemi geliştirilecek." 
     
     Çok ortaklılara denetim 
     Finansal hizmetlerde çeşitlilik artırılacak’ diyerek, özel finans kurumlarının Hazine’ye teklif ettiği faizsiz bono’ uygulamasının başlatılabileceği sinyalini veren Erdoğan, özellikle yurtdışında k r ortaklığı’ vaadiyle para toplayan, çok ortaklı’ yapıdaki holdinglerin denetime alınacağını belirtti. Erdoğan, "Çok ortaklı şirketlerin ortaklarının hak ve çıkarlarının korunmasına yönelik düzenlemeler yapılacak" dedi. 
     
     İşsize duble yol çözümü 
     Türkiye’nin en acil meselesinin işsizlik olduğunu vurgulayan Erdoğan, 58. Hükümet’in öncelikli meselesinin işsizliğe çözüm bulmak olacağını belirtti. Erdoğan, "Bu cümleden olarak daha önce söz ettiğim 15 bin kilometrelik yol yapımına ilave olarak hükümetin kurulmasından sonraki ilk altı ay içinde konut seferberliğini de başlatacağız" dedi. Erdoğan duble yol yapımına ilk altı ay içinde başlanacağını söyledi. 
     
     Yoksula acil yardım 
     AKP Lideri, açlık sınırı altındaki ailelerin belirlenerek, üç ay içinde bu ailelere dönük etkin yardım programları başlatılacağını söyledi. Yoksul aile çocuklarına temel eğitim ve sağlık yardımları yapılacağını belirten Erdoğan, bir yıl içinde sosyal güvenlik ağı kurulacağını belirtti. Erdoğan, "Bunun için dağınık durumdaki sosyal hizmet faaliyetleri tek çatı altında toplanacak, Sosyal Yardımlaşmayı ve Dayanışmayı Teşvik Fonu’nun kaynakları artırılacak, harcama usul ve esasları yeniden belirlenecek ve yönetim yapısı güçlendirilecek" dedi. 
     
     İşletme hakları devirleri 
     Erdoğan, enerji eylem planını şöyle açıkladı "Rekabete dayalı enerji piyasası oluşturulacak. Üç ay içinde enerji piyasasının rekabete açılması sağlanacak, elektrik faturalarındaki TRT payı kaldırılacak. Fiyatı üzerindeki yükler azaltılacak, ayrıca, bir yıllık süre içinde işletme Haklarının Devri tamamlanacak." 
     
     Yolsuzun cezası artacak 
     Yolsuzluklar Hakkında Ceza Hukuku Sözleşmesi ile Yolsuzluklar Hakkında Medeni Hukuk Sözleşmesi’nin onaylanarak, ceza caydırıcılığının artırılacağını belirten Erdoğan, "Bir yıl içinde yolsuzlukla mücadele konusu başlı başına bir alan olarak ele alınacak, Yolsuzluğun üzerine net bir şekilde gidilecek. Kamuda hizmetlerin sunum standartları net olarak belirlenecek. 
     



 EKONOMİ 














</TEXT>
</DOC>
