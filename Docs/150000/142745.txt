<DOC>
<DOCNO> 142745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sontur12.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'dan yarım saat ara ile iki farklı yanıt 
</HEADLINE>
<TEXT>

     AKP Genel Başkanı Recep Tayyip Erdoğan Bakanlar Kurulu listesini sunmak üzere bugün Çankaya Köşkü'ne çıkmayacağı konusuna yarım saat arayla iki farkı yanıt verdi. 
     Erdoğan, Cuma namazını kılmak üzere TBMM'deki camiye gitmek için AKP Genel Merkezi'nden çıkarken gazetecilerin "Bugün Cumhurbaşkanlığına çıkma ihtimaliniz var mı" sorusuna, "Net değil, ihtimal var" karşılığını verdi. 
     Tayyip Erdoğan daha sonra TBMM'ye geçi. Erdoğan ve Başbakan Abdullah Gül beraberinde pek çok bakan ve milletvekili ile Cuma Namazı'nı TBMM'deki camiide kıldı. 
     Cuma namazı sonrası gazetecilerin bugün Köşk'e çıkıp çıkmayacağı yolundaki sorulara Erdoğan, "Bugün Köşk'e çıkmayacağım" yanıtını verdi. 
     Bu arada, Erdoğan ile Gül, Başbakanlık makam aracıyla geldikleri TBMM'den yine birlikte ayrıldı. Gül ve Erdoğan'a Cuma namazında bazı bakanlar da eşlik etti. 
     
     GECİKME YOK 

     Hükümeti kurmakla görevlendirilen AK Parti Genel Başkanı Recep Tayyip Erdoğan, hükümeti kurma çalışmalarını Başbakan Abdullah Gül ile müzakere etmeyi sürdürdüklerini bildirdi. 
     Erdoğan cuma namazını Başbakan Gül ile birlikte Meclis Cami'nde kıldıktan sonra Parti Genel Merkezi'ne Başbakanlık makam otosuyla geldiler. 
     Erdoğan bir gazetecinin ''Gecikmenin nedeni ne '' sorusuna, ''Gecikme yok. Müzakereleri yapıyoruz Sayın Başbakan'la. Bildireceğiz'' karşılığını verdi. 
     
     NEYİ BEKLİYOR 

     Sadece Ankara değil piyasalar da hükümetin biran önce kurulmasını bekliyor, Tayyip Erdoğan'ın niye geciktiğini merak ediyor. Ancak hükümetin kurulmasını bekleyenler arasında ABD de bulunuyor. 
     Tayyip Erdoğan, ABD Başkanı Bush'un hava sahasını kullanmak ve ikinci tezkere isteklerini "hükümetin kuruluşundan sonrasına" erteledi. Kulislere göre, Erdoğan bu önemli karar öncesinde zaman kazanmak için hükümetin kuruluşunu ağırdan alıyor. 
     Ayrıca Tayyip Erdoğan parti içindeki dengelere de çok önem veriyor. Bu nedenle bakanlarla ve Abdullah Gül ile sürekli görüşüyor, parti grubunun nabzını tutmaya çalışıyor. Tayyip Erdoğan, olası bir ikinci tezkere oylaması öncesinde partide herhangi bir sıkıntı yaratmamak için titiz davranıyor. 
     





</TEXT>
</DOC>
