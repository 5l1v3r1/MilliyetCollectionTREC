<DOC>
<DOCNO> 122534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur24.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yağmur ve fırtına var... 
</HEADLINE>
<TEXT>

     Antalya'da dün gece başlayan şiddetli fırtına ve yağış yüzünden, Antalya Limanı'ndaki bir yük gemisinin halatları koptu, bazı küçük tekneler battı. Fırtına, Kale İlçesi'ndeki portakal bahçelerinde de zarara yol açtı. 
     Gece başlayan fırtına yüzünden Antalya Limanı'nda bulunan 10 bin 430 grostonluk Esra-C adlı kuru yük gemisinin halatları koptu. Bir süre başıboş kalan gemi, daha sonra başka bir rıhtıma bağlandı. Fırtına nedeniyle Antalya Limanı'nda bulunan 10'dan fazla küçük tekne de battı. 
     Antalya'yı Kemer İlçesi'ne bağlayan kent merkezindeki Akdeniz Bulvarı'nın Kemer'den geliş yönü de, gece dalgaların yola kum, çakıl ve taş sürüklemesi nedeniyle trafiğe kapatıldı. Yol, sabah saatlerinde dalgaların hızını yitirmesi ve yolun temizlenmesiyle yeniden trafiğe açıldı. 
     Meteoroloji Bölge Müdürlüğü'nden alınan bilgiye göre de, Antalya Kent Merkezi'ne dün geceden beri metrekareye 111 kilo yağış düştü. Yetkililer, Meteoroloji İstasyonu'nun bulunduğu Antalya Havalimanı civarına düşen yağış miktarını ise 28 kilo olarak açıkladılar. 
     Meteoroloji yetkilileri, Antalya ve civarında bayram sonuna dek aralıklı olarak yağış beklendiğini de sözlerine eklediler. 
     
     PORTAKAL BAHÇELERİ ZARAR GÖRDÜ 

     Fırtına, Antalya'nın Kale İlçesi'ndeki portakal bahçelerinde de zarara yol açtı. 
     Kale Ziraat Müdürü Bahri Kaplan, yaptığı açıklamada, geçen hafta dolu nedeniyle ilçedeki 2 bin 500 dönüm seranın zarar gördüğünü hatırlatarak, gece yaşanan fırtınanın da, 5 bin dekar portakal bahçesinde zarara neden olduğunu açıkladı. Kaplan, fırtına yüzünden ağaçlardaki portakalların büyük bölümünün döküldüğünü ve zedelendiğini bildirdi. 
     Kaplan, hasar tespit çalışmalarına başlandığını bildirdi. 
     





</TEXT>
</DOC>
