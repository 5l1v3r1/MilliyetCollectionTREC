<DOC>
<DOCNO> 114368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/spor/yurundul.html </URL>
<DATE> 2002/10/22/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Brugge dönüm noktası 
</HEADLINE>
<TEXT>

     Galatasaray’ın sezon başından beri istenilen futbolu sergileyemeyişi, bilhassa Fatih Terim’in oyun felsefesinin en önemli silahı dar alan presindeki yetersizlik medya ve kamuoyunun gündeminde geniş yer tutuyor. Kafasında düşündükleri sahaya yansımıyor diye en büyük stresi de Fatih Terim yaşıyor. Ama unutmaması gerekir ki sistem, eldeki kadro yapısına endekslidir. 
     UEFA şampiyonu olunduğu sene ileride son adam müthiş fizik gücüyle çağdaş forvetin bütün özelliklerini sergileyen Hakan Şükür’dü. Arkasında da Avrupa’nın en iyi ön liberolarından biri durumuna gelen Suat’la birlikte Emre, Okan ve Ümit Davala vardı. Şimdi Hakan Şükür, Emre Okan yok. Suat yaş sınırında. Ümit Davala eski devamlılığında ve fizik gücünde değil. Sol kulvarın amansız bindirmecilerinden Hakan Ünsal da iki ağır ameliyat yüzünden artık eski ritminden uzak. Hasan Şaş formsuz. Geçen seneyi boş geçiren Christian kondisyon yetersizliğinden Terim’in istediği tipte son adam rolünü yerine getiremiyor. Yetenekli Felipe savunma yapmıyor. Hücuma katkısı da kopuk kopuk. 
     Diyarbakır karşısında Terim’in, en büyük presçi Batista’yı defans blokunun sağına çekmesi, üçlü forvet uygulatması, orta sahada da formsuz Ümit ile Felipe’ye birlikte görev vermesi hem takım savunmasını arızaya uğrattı, hem de ofansif gücü kısırlaştırdı. 
     Fatih Terim’in hiç olmazsa belli bir zaman Lucescu gibi kontrollü anlayışla dar alan presini birleştiren oyun modelini benimsemesi gerekiyor. Galatasaray şu anda ligde lider, Şampiyonlar Ligi’nde de grup ikinciliğinin en şanslı takımı durumunda. Brugge deplasmanı çok kritik. Bir puan hem ikinci turun kapısını açar, hem de teknik heyet ve futbolculara moral getirir. Brugge kazanmak zorunda. Ancak baştan risk almaz. Savunma güvencesini ihmal etmeyecekler. Fatih Terim’in temel taktik ilkesi kontrollü anlayış ve alan daraltmak olmalıdır. Galatasaray oyunu tutabilirse ilerleyen bölümde mecburen risk alacak rakip karşısında üretkenlik de sağlar. Bu maçın havası başkadır. İnanıyoruz ki yarın gece son haftaların aksine çok daha disiplinli, savaşan bir Galatasaray gündeme gelecektir. 
     



 SPOR 


























</TEXT>
</DOC>
