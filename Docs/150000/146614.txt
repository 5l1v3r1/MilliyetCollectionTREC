<DOC>
<DOCNO> 146614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur02.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'de gasp edilen taksi şoförü boğazı kesilerek öldürüldü 
</HEADLINE>
<TEXT>

     Kadıköy'de aracı gasp edilen bir taksici, boğazı kesilerek öldürüldü. 
     34 TBP 55 plakalı ticari otomobilin sürücüsü İsa Çalışır 35 , aracına müşteri olarak binen 2 kişi tarafından boğazı kesilip, karın ve çeşitli yerlerinden bıçaklandıktan sonra İçerenköy İnönü Mahallesi Düzenli Sokak'ta taksiden atıldı. 
     Olay yerine gelen sağlık görevlilerince Haydarpaşa Numune Hastanesi'ne kaldırılan Çalışır, burada hayatını kaybetti. 
     Çalışır'ın şahsi eşyasına dokunmadıkları belirtilen saldırganlar, gasp ettikleri otomobille kaçmaya çalışırken, yaklaşık 100 metre uzaklıktaki bir evin bahçe duvarına çarpınca taksiyi bırakarak yaya olarak kaçtı. 
     Kozyatağı Taksi Durağı'na bağlı olarak çalışan Çalışır'ın, evli ve bir çocuk babası olduğu öğrenildi. 
     
     2 GASPÇI YAKALANDI 

     Bu arada, Sait Özcan yönetimindeki 34 TJN 45 plakalı taksiye müşteri olarak binen 2 kişi, Kurtuluş Dolapdere Caddesi mevkiine geldiklerinde ''ara sokaktaki bir arkadaşlarını göreceklerini'' söyleyerek aracı durdurdu. 
     Taksiden inerek ara sokağa giren ve kısa süre sonra geri dönerek arka koltuğa oturan saldırganlardan biri, Özcan'a borcunun miktarını sordu. Bu sırada taksimetreye bakan Özcan'a yanındaki tabancayı göstererek milyon lirasını gasp eden ve aynı silahın kabzasıyla kafasına vurup yaralayan bu saldırgan ile ön koltukta oturan arkadaşı, araçtan inerek kaçmaya başladı. 
     Olayın ardından bölgede çalışma başlatan polis, kimliklerini açıklamadığı 2 kişiyi yakalayarak gözaltına aldı. 
     
</TEXT>
</DOC>
