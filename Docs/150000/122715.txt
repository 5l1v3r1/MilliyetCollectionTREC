<DOC>
<DOCNO> 122715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sonspo23.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Kocaman Oyunun gidişatı sürpriz oldu... 
</HEADLINE>
<TEXT>

     İstanbulspor Teknik Direktörü Aykut Kocaman, Türkiye Kupası 2. kademesinde İkinci Lig A Kategorisi takımlarından Sivasspor'a 1-0 yenilerek elenmelerinin sürpriz olmaması gerektiğini, ama oyunun gidişatının sürpriz sayılabileceğini söyledi. 
     Maç sonunda basın mensuplarının sorularını yanıtlayan Aykut Kocaman, karşılaşma boyunca birçok gol pozisyonuna girmelerine karşın topu bir türlü kaleye sokamadıklarını belirterek, ''Tabii ki üzgünüz. Ligdeki pozisyonumuz bize göre çok daha kritik ve önemli. Şimdi o yöne motive olmamız gerekiyor'' diye konuştu. 
     Kocaman, takımında bir sıkıntı yaşandığının fazlasıyla ortada olduğunu kaydederek, ''Ancak şu anda bunu çözme şansımız yok. Devre arasını beklemek zorundayız. Ayrıca şans rüzgarı da fazlasıyla bizim tersimize esiyor'' diye konuştu. 
     İstanbulspor Kulübü Başkanı Adnan Sezgin ise, karşılaşma hakkında söylenecek fazla birşeyin bulunmadığını ve Sivasspor'un çok iyi mücadele ederek turu atladığını bildirdi. 
     Sivasspor Teknik Direktörü Mehmet Şahan ise, İstanbulspor'un iyi bir takım olduğunu, ancak kendilerinin bu maçta turu atlayacaklarına inandıklarını kaydetti. 
     Şahan, sahada rakibin iyi ve kötü yönlerini iyi ayırt ettiklerini dile getirerek, ''Oyuncularımız, gösterdikleri mücadeleyle kazanmasını bildiler. Sahada haz duyarak oynadığımız sürece de başarı bizimle olacaktır. Takımıma güveniyorum'' dedi. 
     





</TEXT>
</DOC>
