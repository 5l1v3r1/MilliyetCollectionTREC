<DOC>
<DOCNO> 140512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun21.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal "Esrarengiz Türkler" 
</HEADLINE>
<TEXT>

     Amerikan finans çevrelerinin gazetesi Wall Street Journal, TBMM'nin Başbakanlık tezkeresini reddiyle ilgili başmakalesinde, ''değiştirilmediği takdirde, bu kararın ABD-Türkiye ilişkilerini uzun yıllar etkileyeceğini'' öne sürdü. 
     ''Esrarengiz Türkler'' başlıklı makalede, demokrasilerin dağınık olduğu, ancak sonunda doğru olanı yaptıklarının da bilindiği belirtilerek, şöyle denildi 
     ''Ancak seyrek de olsa kısa görüşlü politikalar, cumartesi günü Ankara'da olduğu gibi, ulusal çıkarları sabote edebilir. Bu karar, ikinci bir oylamayla değiştirilmediği takdirde, ABD-Türkiye ilişkilerine uzun yıllar zarar verecektir. Uzun müzakereler sonunda hazırlanan anlaşma, Türkiye'nin uzun vadeli çıkarlarını gözetmek yerine iç politikada puan kazanmak isteyenler tarafından torpillendi.'' Makalede, askeri yetkililerin, kritik bir noktada konuşmaktan kaçınmalarının yanı sıra eski Devlet Bakanı Kemal Derviş'in de yer aldığı CHP'nin tezkereye ''sorumsuzca'' hayır oyu verdiği öne sürülerek, şu ifadelere yer verildi 
     ''Üstelik bunlar, ABD'nin, Türkiye'nin savunması için AWACS uçakları ve Patriot füzeleri sağlanması konusunda NATO'da verdiği mücadeleden hemen sonra oldu. 
     Körfez Savaşı'nda yaşananlar yüzünden Türklerin ABD'nin vaatlerine güvenme konusunda şüpheci davranmaları normaldir. Kamuoyunun büyük çoğunluğunun savaşa karşı olduğu da biliniyor. Ancak siyasi liderlerin rolü, kamuoyunu yönlendirmektir, onun peşinden gitmek değil. Bu görüş, özellikle ABD'ye yardımcı olmanın yararları bu kadar açık olduğu bir dönemde çok daha fazla geçerlidir.'' 
     
     KÜRTLERLE İŞBİRLİĞİ 
     Makalede, diktatörden ve BM ambargosundan kurtulacak bir Irak'ın en fazla Türkiye'ye yararlı olacağı hatırlatılarak, şöyle denildi 
     ''Türkiye ayrıca, savaştan sonra Irak'ın yeniden yapılandırılmasında söz sahibi olmayı ve Kürtlerin silahsızlandırılmasını istiyordu. Şimdi ABD, bu talepleri göz ardı etme konusunda her türlü gerekçeye sahip olmuştur ve Kürtlerle, savaşta askeri, savaştan sonra da siyasi işbirliği yapabilecektir. 
     Ayrıca Türklerin, savaştan sonra Irak petrolünden yararlanmayı unutmaları gerekecektir. 
     Karar Amerika'nın savaş planlarına bir darbe olmuştur. Pentagon, Kuzey Irak'a yine de bir kısım ABD askeri yerleştirecektir, ancak bunların sayısı 60 bin olmayacaktır.'' 
     
     BM'Yİ DE ETKİLEDİ 
     Ankara'nın ret kararının, ABD-İngiliz-İspanyol ortak tasarısının BM Güvenlik Konseyi'nden geçmesini de zorlaştırdığı öne sürülen makalede, şu görüşlere yer verildi 
     ''Başbakan Abdullah Gül, Meclis'te yakın gelecekte yeni bir oylama yapılmayacağını bildirdi. İyimser olmak için tek umut, Recep Tayyip Erdoğan'ın Pazar günü yapılacak seçimler sonucu Başbakan olmasıdır. 
     Amerikalı Demokratlar ve Fransızlar, Türkiye'deki oylamanın, Başkan George Bush'un Saddam'a daha fazla zaman tanımasını gerekli kıldığını söylüyorlar. Bu da şüphesiz Iraklıları çok memnun ediyor.'' 
     





</TEXT>
</DOC>
