<DOC>
<DOCNO> 119611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/ekonomi/eko01.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin batık alacağı 7.9 milyar dolar 
</HEADLINE>
<TEXT>

BDDK, batık banka patronlarının, kendi bankalarından ve diğer batıklardan aldıkları krediler dolayısıyla devlete olan toplam borçlarının 7.9 milyar dolar olduğunu açıkladı 
     Bankacılık Düzenleme ve Denetleme Kurulu BDDK tarafından, içleri boşaltıldığı’ için Tasarruf Mevduatı Sigorta Fonu’na TMSF alınan batık bankalardan devlet alacağının 7.9 milyar dolara olduğu açıklandı. 
     BDDK’nın Bankacılık Sektörü Yeniden Yapılandırma Programı’nda sağlanan gelişmeleri içeren Gelişme Raporu’nun beşincisi yayımlandı. Rapora göre Pamukbank dışındaki bankaların hakim ortaklarının bu bankalardan kullandığı toplam kaynakların 6.3 milyar dolar, bankası batanların diğer batık bankalardan kullandığı toplam kaynakların da 1.6 milyar dolar olduğu bildirildi. Böylece TMSF’nin hakim ortaklardan toplam alacaklarının 7.9 milyar doları bulduğu belirtildi. 
     
     27.5 katrilyonluk tahvil 
     TMSF kapsamına alınan bankalar için Hazine ve Fon tarafından aktarılan kaynaklar da 19 milyar dolara ulaştı. Fona alınan bankaların mali bünyelerinin güçlendirilmesi için, Hazine, Fon’a 31 Ağustos 2002 kurlarıyla 27.5 katrilyon liralık 16.9 milyar dolar özel tertip iç borçlanma kağıdı verdi. 
     Bu kaynağın 1.4 milyar doları satılan bankalara devredildi, 2.4 milyar doları kamu bankalarına devredilen döviz yükümlülükleriyle birlikte verildi, 3 milyar doları da mevduatlarını alan bankalara aktarıldı. Hazine bu kağıtların 4 milyar dolarını vadesini beklemeden erkenden iade itfa etti. 2 milyar dolarlık bölümü Fon’daki bankalarda kalırken, 3.4 milyar doları da bu bankaların kısa vadeli yükümlülüklerinin tasfiyesinde kullanıldı. 
     
     Zararları da devralındı 
     Ayrıca Fon da kendi kaynaklarıdan 2.2 milyar dolar sermaye aktardı. Böylece aktarılan toplam kaynak tutarı 19.1 milyar dolara ulaştı. Bunların dışında Fon bu bankalara 1.2 katrilyon liralık da mevduat yatırdı. 
     BDDK’nın raporuna göre Pamukbank hariç el konulan bankalarla birlikte devralınan toplam zarar 13.7 milyar dolar olarak gerçekleşti. Bu bankalarla birlikte devralınan toplam mevduat tutarının ise 21 milyar dolar seviyesinde olduğu bildirildi. 
     
Fon’un borcu 35 katrilyon lira      Tasarruf Mevduatı Sigorta Fonu’nun TMSF Fon , Hazine’ye 31 Ağustos 2002 tarihi itibarıyla 35 katrilyon lira 21.4 milyar dolar borcu bulunuyor. 
     BDDK raporuna göre Fon’un, yaptığı geri ödeme ve kullandığı kaynaklara tahakkuk eden faizler dikkate alındığında, 31 Ağustos 2002 itibariyle Hazine’ye 35 katrilyon lira 21,4 milyar dolar borcu bulunuyor. 
     
     1.1 milyar dolar geri döndü 
     BDDK verilerine göre Eylül 20002 itibariyle, batık bankalardan kaynaklanan takipli alacaklardan 1.1 milyar dolar tahsilat yapıldı. İştirak ve gayrimenkul satışlarından ise toplam 308 milyon dolar gelir sağlandı. 
     Diğer yandan, yaşayabilir firmaları korumak ve Fon’un tahsilat kabiliyetini artırmak amacıyla 1.027 adet borçlu ile geri ödeme anlaşması yapıldı. 
     Raporda, 30 Eylül 2002 tarihi itibariyle 766 adedi hakim ortaklar, 10 bin 510 adedi diğer kurumsal ve 113 bin 509 adedi bireysel olmak üzere 124 bin 785 adet dosyanın Tahsilat Dairesi’ne aktarıldığı bildirildi. Aktarılan nakdi kredilerin anapara tutarının 3,6 milyar dolar olduğu kaydedilen raporda, yaşayabilir firmalarıdan tahsil kabiliyetini artırmak amacıyla, 30 Eylül 2002 tarihi itibariyle toplam 706.9 milyon dolarlık borcu kapsayan bin 27 ödeme protokolün yapıldı. Bu tutarın 86,6 milyon dolarlık kısmı tahsil edildi. 
     



 EKONOMİ 

















</TEXT>
</DOC>
