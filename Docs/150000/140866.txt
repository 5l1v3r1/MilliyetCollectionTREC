<DOC>
<DOCNO> 140866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur29.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül İkinci tezkereyi değerlendiriyoruz 
</HEADLINE>
<TEXT>

     Başbakan Abdullah Gül, ikinci tezkereyle ilgili konuyu gerek parti, gerek hükümet olarak değerlendirdiklerini belirterek, ''Önümüzdeki günlerde ne olacağını hep beraber takip edeceğiz'' dedi. 
     Katar'ın başkenti Doha'da yapılan İslam Konferansı Örgütü İKÖ zirvesine katılan Başbakan Gül, Esenboğa Havalimanı'nda basın toplantısı düzenledi. 
     Doha'daki toplantının, Irak sorununun geldiği kritik aşamada, İslam Konferansı Örgütü üyesi ülkeler arasında yararlı bir görüş alışverişi sağladığını belirten Gül, ''Bu ülkelerin konuyla ilgili yaklaşımları arasında bazı farklılıklar olduğu da bir gerçektir'' diye konuşu. 
     Bununla birlikte zirvede 3 ana çizginin ağırlık olarak ortaya çıktığını söyleyen Gül, ''Birincisi Irak'ın BM kararlarını tam olarak uygulaması, ikincisi Irak sorununun BM Güvenlik Konseyi çerçevesinde çözülmesine çalışılması, üçüncüsü Irak'ın toprak bütünlüğünün ve egemenliğinin korunması...'' dedi. 
     Gül, zirvede yaptığı konuşmada, özetle Irak sorununun barışçı çözümü için geçen aylarda yürütülen faaliyetler hakkında bilgi verdiğini, Irak liderliğine, BM kararlarını süratle ve tam olarak uygulama yükümlüğünü bir kez daha hatırlattığını ve Filistin sorununun da çözüm beklediğini vurguladığını anlattı. 
     
     FİLİSTİN SORUNU 
     Filistin halkının içinde bulunduğu ağır, siyasi ve ekonomik koşulların, acil bir ilgiye muhtaç olduğunu kaydeden Gül, ''Zirve Irak için olağanüstü toplandı, ama Filistin sorunu zirvelerin sürekli olarak konusudur. O açıdan Filistin konusu da zirvede dile gelmiştir'' diye konuştu. 
     Zirve dolayısıyla Katar Emiri Şeyh Hamad Bin Halife El Tani, Mısır ve Yemen devlet başkanları, Malezya Başbakanı, Kuveyt Başbakan Birinci Yardımcısı ile ikili görüşmeler yaptığını ifade eden Gül, bu görüşmelerde, bu ülkelerle olan ikili ilişkiler ve bölgesel sorunları ele alma fırsatı bulduğunu söyledi. 
     Başbakan Gül, toplantıda Filistin sorunu üzerinde de geniş biçimde durulduğunu belirterek, Filistin'i temsil eden Filistin Kurtuluş Örgütü Siyasi Büro Şefi ve Planlama Başkanı ile de bir görüşme yaptığını kaydetti. Gül, ''Ortadoğu barışına katkıda bulunmaya hazır olduğumuzu teyit ettim'' dedi. 
     Irak sorunuyla ilgili olarak BM Güvenlik Konseyi'nde sürmekte olan istişarelerin kritik bir aşamaya geldiğini vurgulayan Gül, ''Olağanüstü İKÖ Zirvesi'nde ifade edilen görüş ve düşüncelerin bu istişarelere katkıda bulunmasını temenni ediyorum'' diye konuştu. 
     
     ''İKİNCİ TEZKEREYİ DEĞERLENDİRİYORUZ'' 
     Bir gazetecinin, Genelkurmay Başkanı Orgeneral Hilmi Özkök'ün bugün yaptığı açıklamayı hatırlatarak, yeni tezkerenin Bakanlar Kurulu'nda ele alınıp alınmayacağını sorması üzerine Gül, şunları kaydetti 
     ''Sayın Genelkurmay Başkanımızın konuşmasını okudum. Söyledikleri doğru şeylerdir. Meselenin güvenlik boyutu üzerinde daha geniş açıklamalarda bulunmuştur. Milletvekili arkadaşlar da çok iyi bilirler ki genel kurulda yaptığım konuşmada bunları çok daha detaylı şekilde dile getirmişimdir. 
     İkinci tezkereyle ilgili konuyu, daha önce de söylediğim gibi gerek parti, gerek hükümet olarak değerlendiriyoruz. Önümüzdeki günlerde ne olacağını hep beraber takip edeceğiz.'' 
     





</TEXT>
</DOC>
