<DOC>
<DOCNO> 104793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/yazar/pulur.html </URL>
<DATE> 2002/08/30/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir memlekette namus erbabı... 
</HEADLINE>
<TEXT>

     DÜNYA "yolsuzluklar ligi"nde 64. olmuşuz... Yani en az yolsuzluk sıralamasında Finlandiya birinci, Bangladeş de sonuncu, biz de ortalarda bir yerdeyiz... 
     Oysa yedi yıl önce 27. ülkeymişiz, paldır küldür 37 basamak birden aşağı yuvarlanmışız... 
     İftihar etsinler 
     Başta Ecevit, bizi kimler yönetirse, onlar iftihar etsinler. 
     Hiç kimse, Ecevit’in elinin, kirli olduğunu söyleyemez... 
     Ama bu yeter mi 
     Bir meyhaneci için "içmez içirir " derler... 
     Ecevit de, bunun bir başka cinsi 
     "Yemez yedirir, çalmaz çaldırır " 
     Onun bakanları Yüce Divan’a gider, onun ortakları deveyi havuduyla, semeriyle yutar, ama Ecevit’in eli temizdir 
     
     BU işler düzelecek mi 
     Elbette düzelir ama, bizim ömrümüzün buna yeteceğini ummayız, hani "Ummam dede, rahmetlik olasın " diye bir laf vardır ya, onun gibi... 
     
     İSMET Paşa’nın ünlü bir sözü vardır 
     "Bir memlekette namus erbabı, la - akal, namussuzlar kadar cesur olmadıkça, o memleket için kurtuluş yoktur " der İsmet Paşa... 
     Siz, ortada, cesur insan görüyor musunuz 
     
     EĞER, iki siyasetçi, birbirlerini en ağır iddialarla suçladıktan sonra, Yüce Divan’a gitmemek için parmak hesabıyla kendilerini temize çıkarmışlarsa, 
     Eğer, bir siyasetçi servetinin hesabını annesinden kalan çıkınla açıklamışsa, 
     Eğer, bir siyasetçi, malının mülkünün hesabını, oğlunun sünnetine gelen hediyelere sığdırabiliyorsa, 
     Eğer, bir siyasetçinin çocuklarını işadamları Amerika’da okutuyorsa... 
     Bu memleket, yolsuzluktan kurtulur mu 
     Mümkün mü 
     İnsanlar kimi örnek alacaklar 
     
     THY’nin 230 milyon aylıkla çalışan temizlik işçisi Ali Türk’ü mü örnek alacaklar. 
     Ali Türk, uçakta temizlik yaparken içinde yaklaşık 13 milyar lira olan bir çanta bulmuş, gidip amirine teslim etmiş, çanta ve para sahibine verilmiş, THY Genel Müdürü de bu devirde, bu örnek davranışından ötürü Ali Türk’ü iki maaş ikramiye ile kutlamış... 
     
     ÇOK şükür, bu memlekette hala Ali Türk misali insanlar olduğu gibi, onun bu davranışını kutlayan insanlar da var. 
     Tersi de olabilirdi, Ali Türk, amirleri tarafından "Sana ne, sana mı kalmış o parayı bulmak, başımıza iş açtın " diye azarlanabilirdi de... 
     
     VE işin en hazin tarafı ne biliyor musunuz 
     13 milyar lira parasına kavuşan adamın, çıkarıp Ali Türk e 20 milyon lira verip "Al sigara içersin " demesi... 
     Söyler misiniz, bu memlekette namus erbabı, en az namussuzlar kadar nasıl cesur olacak 
     Çoğumuzun "Bravo" diye alkışladığı Ali Türk’e bazıları çoktan "enayi" adını takmışlardır bile... 
     
     







Gensoru ve üslup 


Köyceğiz’de gündemi çomaklarken... 


Yalçın adamdı 


Kirlenmiş çevre 


Tayyip Erdoğan, siyaset, ahlak 


TIR’da tur 


Bilime ve bilim adamına ne kadar önem veriyoruz 


Seçimin gündemi ve yolsuzluk 


AB artık seçim konusu 


Ayın altında kağnılar gidiyordu.. 


Bir memlekette namus erbabı... 


Temiz siyaset 


Cezaevine gönderilen kitaplar 


</TEXT>
</DOC>
