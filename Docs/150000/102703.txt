<DOC>
<DOCNO> 102703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/soneko01.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine eşgüdüm toplantılarının süreceğini açıkladı 
</HEADLINE>
<TEXT>

     Devlet Bakanlığı, ekonomik birimler arasında eşgüdümü sağlayarak ortak çözümler üretmeye yönelik toplantıların, başta tarım olmak üzere tüm sektörleri kapsayarak devam edeceğini bildirdi. 
     Devlet Bakanlığı'ndan yapılan açıklamada, ekonomiden sorumlu Devlet Bakanı Masum Türker'in, uygulanan programın etkinliğini arttırmak ve ekonomik birimler arasındaki eşgüdümü sağlama çalışmaları kapsamında, Hazine Müsteşarlığı'nda enerji sektörü ile özelleştirme toplantılarına başkanlık ettiği hatırlatıldı. 
     Açıklamada, dün Bakan Türker'in başkanlığında Hazine Müsteşar Vekili ve kurmaylarıyla, Enerji ve Tabii Kaynaklar Bakanlığı tarafından görevlendirilen Enerji Müsteşarı ve enerji sektörünün yöneticileri ile birlikte yapılan toplantının ilkinde, enerji sektörünün ekonomik ve finansman sorunlarının tartışıldığı kaydedildi. 
     İkinci toplantıda ise Özelleştirme Başkan ve yardımcıları ile özelleştirme programı ile uygulanmakta olan Güçlü Ekonomiye Geçiş Programı'nda ve IMF ve Dünya Bankası ile yapılan anlaşmalar gereği özelleştirme takvimi ve gerçekleştirilmesi beklenen özelleştirme sürecinin gözden geçirildiği bildirildi. 
     
     TÜRKER, KARAKOYUNLU VE ÇAKAN'LA GÖRÜŞECEK 

     Açıklamada, söz konusu toplantılar sonrası ortaya çıkan sorunların çözümü için Türker'in, Enerji ve Tabii Kaynaklar Bakanı Zeki Çakan ve Özelleştirmeden Sorumlu Devlet Bakanı Yılmaz Karakoyunlu ile önümüzdeki günlerde biraraya gelmesinin beklendiği kaydedildi. 
     Açıklamada, geçtiğimiz hafta Hazine Müsteşarlığı, Sermaye Piyasası Kurulu, Bankacılık Düzenleme ve Denetleme Kurumu, Kamu Bankaları Ortak Yönetim Kurulu, Merkez Bankası ve Maliye Bakanlığı eşgüdümünde gerçekleştirilen toplantıda Güçlü Ekonomiye Geçiş Programı'nın bir kez daha gözden geçirildiği de hatırlatılırken, ''Ekonomik birimler arasında eşgüdümü sağlayarak ortak çözümler üretmeye yönelik toplantılara, başta tarım olmak üzere tüm sektörleri kapsayarak devam edilecek'' denildi. 
     





</TEXT>
</DOC>
