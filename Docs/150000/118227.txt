<DOC>
<DOCNO> 118227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sondun09.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
La Repubblica "Problem Avrupalıların Türkleri kabul etmesi" 
</HEADLINE>
<TEXT>

     İtalya'nın sol görüşlü gazetelerinden La Repubblica, 12 Aralık'ta Kopenhag'ta yapılacak AB zirvesinde Türkiye'ye müzakerelere başlamak için tarih verilmeyeceğini, ancak bunun kararının 1 yıl içerisinde yapılacak diğer AB toplantısında alınmasının sözünün verileceğini iddia etti. 
     La Repubblica'nın Brüksel temsilcisi Andrea Bonanni tarafından yazılan haber-yorumda, ''Türkiye-AB, bir İtalya'nın aracılığıyla zorunlu evlilik'' başlığı atıldı. 
     Brüksel'deki diplomatların kaynak gösterildiği haberde, ''Kopenhag'da pratikte, AB ülkelerinin liderleri Türkiye ile müzakerelerin başlatılması için tarih belirlenmesine yönelik bir tarihe karar verecekler. Bir ihtimal 2003 Aralık ayı olacak veya biraz daha önce. Yani AB dönem başkanlığının İtalya'da olduğu sırada'' denildi. 
     ''Türkiye'ye tarih verilmesi için Brüksel'de ABD lobisinin çok sıkı çalıştığını'' ifade eden La Repubblica, ''Almanya'nın ABD ile bozulan ilişkilerini yeniden yoluna koymak için Türkiye'nin girişine onay vermek zorunda kalacağını'' öne sürdü. 
     ''AB ülkelerinin Türkiye'nin girişine ikna olmadığını ve bazılarının bunu açıkça dile getirdiğini'' yazan gazete, ''Diplomatik kaynaklara göre gerçek problem, Türkiye'nin girmesine izin vermek değil, Avrupa'nın onları kabul etmeye imkan tanıyıp tanımaması'' ifadesini kullandı. 
     La Repubblica, ''Amerikalılar, değerli Türk ittifaklarını sağlam bir şekilde Brüksel'e demirlemiş şekilde görmek istiyorlar'' diyerek, Avrupa'da İngiliz ve İtalyan hükümetlerinin buna destek olduklarını, Fransa'nın ise Kopenhag'ta Türkiye'ye tarih verilmesine karşı çıksa da tarafsız kalmayı tercih edeceğini savundu. 
     





</TEXT>
</DOC>
