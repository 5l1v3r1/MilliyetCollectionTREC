<DOC>
<DOCNO> 144833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sonspo18.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-Elazığspor maçından notlar... 
</HEADLINE>
<TEXT>

     Galatasaray ile Elazığspor arasında, sarı-kırmızılıların cezası nedeniyle seyircisiz yapılan karşılaşmayı statta yaklaşık 500 kişi izledi. 
     Tribünlerin bomboş olduğu karşılaşmada saha kenarı görevlileri, basın mensupları, güvenlik güçleri ve protokol tribünü olmak üzere yaklaşık 500 kişi statta maçı izleme şansını buldu. 
     Sarı-kırmızılı taraftarlar kapalı tribüne ''Herkes rütbesini bilecek'' yazılı dev bir bayrak yerleştirirken, buraya futbolcular adına konulan ''Yüreğinizin bizimle çarptığını biliyoruz'' pankartı da dikkati çekti. 
     
     HASAN 3 AY SONRA 
     Galatasaray'da, sakatlığı ve formsuzluğu nedeniyle yaklaşık 3 aydır ligde forma giyemeyen Hasan Şaş, teknik direktör Terim tarafından ilk 11'de sahaya sürüldü. 
     Ligde en son 22 Aralık 2002 tarihinde Samsunspor ile deplasmanda yapılan maçta oynayan Hasan, Türkiye Kupası'nda ise 4 Mart 2003 tarihinde Ali Sami Yen Stadı'nda yapılan Malatyaspor maçında forma giymişti. 
     Cezalı olan Arif'in yanısıra Vedat, Suat Usta, Suat Kaya ve Pinto maç kadrosuna alınmazken, sakatlığı geçen Lukunku, ilk 11'de sahaya çıktı. 
     Elazığspor'da ise kaleci Kingston sakatlığı, Erhan Namlı ise cezası nedeniyle forma giyemedi. Konuk ekibin kalesini Galatasaray altyapısından yetişen Orkun Uşak korudu. 
     
     TARAFTARLARDAN COŞKULU UĞURLAMA 
     Galatasaraylı taraftarlar takımlarını Florya'dan meşalelerle coşkulu bir biçimde uğurladı. 
     Ceza nedeniyle maça giremeyecek taraftarlar, yaklaşık 30 araçlık bir konvoyla takımlarını stada getirdi. 
     Maçtan önce Ali Sami Yen Stadı'nda hiç taraftar olmamasına karşın stat hoparlörlerinden yine de küfüre etmeme ve yabancı madde atmamaya yönelik anons yaptırılması gülüşmelere neden oldu. 
     Galatasaraylı futbolcular, sahaya çıktıklarında protokol tribününü selamlarken, geriye dönüp boş tribünleri de selamlayıp, alkışladı. 
     Maçın başlamasıyla birlikte statta adeta ''çıt'' çıkmazken, futbolcuların birbirleriyle konuşması boşlukta yankılandı. 
     - Galatasaray yedek kulübesi, genelde basın tribünün önündeki bölümde oturmayı tercih ederken, bu maçta sarı-kırmızılı teknik heyet ve futbolcular protokol tribünü önündeki yedek kulübesinde oturdu. 
     - 23 Mart 2002'de Galatasaray Kulübü Başkanlığı'na seçilen Özhan Canaydın'ın, bugün başkanlıktaki 1. yılı doldu. 
     - Protokol tribününde bulunan bazı konuklar Galatasaraylı futbolculara yönelik tezahürat yaparken, Elazığspor Kulübü'nden gelen yetkililer de takımlarını destekledi. 
     
     TERİM ''HİSLERİMİZİ PANKARTA DÖKTÜK'' 
     Galatasaray sahaya ''Sizsiz ve sessiz olmuyor'' yazılı pankartla çıkarken, teknik direktör Terim, ''Hislerimizi pankarta döktük'' dedi. 
     Kendisinin başına ilk kez böyle birşey geldiğini anlatan Terim, ''Tuhaf, futbol tüm birimler devreye girdiği zaman güzel. Bir hata varsa cezalandırılacak tabii. Ama gönlümüz hep seyircimizle olmak istiyor'' diye konuştu. 
     





</TEXT>
</DOC>
