<DOC>
<DOCNO> 116916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun35.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu Ankara'daki yeni hükümeti icraatla yargılayacağız... 
</HEADLINE>
<TEXT>

     AB Komisyonu sözcülerinin günlük olağan basın toplantısında, Türkiye'de yapılan seçimler çok uzun sorulara ve tartışmalara konu oldu. 
     AB Komisyonu Sözcüsü Jonathan Faull ve genişlemeden sorumlu üye Günter Verheugen'in sözcüsü Jean-Christophe Filori, yabancı basının Türkiye konusunda yoğun sorularına yanıt vermekte zorlandı. 
     Filori, önce AB Komisyonu'nun resmi açıklamasını okudu. Bu açıklamada, şu ifadeler yer buldu 
     ''AB Komisyonu, Türkiye'deki demokratik seçimlerin sonuçlarını not etmiştir ve yeni hükümetle işbirliğine hazırdır. Komisyon, TBMM'de temsil edilecek iki siyasi partinin, AB yandaşı bir politika izleyeceklerini açık bir şekilde belirttiklerini de not etmiştir. AB Komisyonu, Türkiye'den, AB'ye tam üyelik için gerekli kriterlere uyum reformlarına ilişkin yükümlülüklerini teyit etmesini beklemektedir. Komisyon, Türkiye'deki ve diğer aday ülkelerdeki daha önceki hükümetlerle yaptığı gibi, gerçekleştirilen gelişmeleri ve atılan adımları dikkatle izlemeye devam edecek, somut icraatı özellikle takip edecektir.'' Bu açıklamayı, yabancı gazetecilerin çok sayıda sorusu izledi. 
     ''AB Komisyonu Başkanı Romano Prodi, seçime zafer kazanan partiyi neden kutlamıyor '' sorusuna Filori, ''Henüz hükümet kurulmadı, başbakanın kim olacağı belli değil. Hükümet kurulunca, eminim ki adet yerine getirilecektir'' yanıtını verdi. 
     ''Seçim sonuçlarına tepkiniz neden bu kadar soğuk '' şeklindeki bir soru, ''Diğer ülkelerin seçim sonuçları açıklanınca havalara mı sıçradık Seçimlerin sonucunu not ettik. Demokratik bir ifadenin seçimi söz konusudur. Şimdi hükümetin göreve atanmasını ve çalışmaya başlamısını bekliyoruz'' sözleriyle yanıtlandı. 
     
     ENDİŞE DEĞİL UMUT ZAMANI 
     Faull, ''Şimdi endişe değil umut zamanıdır. Türk halkının demokratik yöntemlerle seçtiği yeni bir parlamento var. Bu yeni parlamento ile çalışmaya başlamak için sabırsızlanıyoruz'' derken, Filori, ''Adalet ve Kalkınma Partisi'nin doğası hakkında yapacak yorumumuz yok. Somut olarak ne yapacaklarını bekliyoruz. Her zaman olduğu gibi, icraatı görerek yargılayacağız'' diye konuştu. 
     Filori, ''Türkiye'deki seçimlerin sonuçlarının AB'ye bir tepki olduğu endişesini taşıyor musunuz '' sorusuna, şu yanıtı verdi 
     ''Seçim kampanyasını izledik, verilen sözleri dinledik. Demokrasi ve insan haklarına saygı gösterileceği belirtildi. Anladığım kadarıyla seçimleri kazanan parti, Kopenhag kriterlerine saygı göstereceğini ve bu yolda çalışacağını bildirdi. Bunu not ediyoruz ve somut olarak neler yapacaklarını göreceğiz.'' ''Seçim sonuçları Kıbrıs dosyasını nasıl etkiler '' sorusu ise ''Bu farklı bir dosya. Bugünkü aşamada durum analizimizi değiştirmeye hiçbir neden görmüyoruz'' şeklinde yanıtlandı. 
     ''Yeni Türk hükümetine, Kopenhag'da bir müzakere tarihi alabilmesi için tavsiyeleriniz nelerdir '' sorusuna, şu yanıt verildi 
     ''Her şey masanın üzerinde. Bir yanda Kopenhag kriterleri, bir yanda AB Komisyonu'nun raporu var. Bu raporda, henüz düzene sokulmamış unsurlar da belirtiliyor. Her şey açıkça yazılmış durumda ve Türk hükümetinin elinde bulunuyor.'' ''Prodi, Türkiye'yi AB bünyesinde görmediğini söyledi'' diyen bir gazeteciye, ''Bu tür bir açıklamayı nerede gördünüz '' yanıtını veren Faull, ''Türkiye'nin adaylığı resmen tanınmıştır. Süreç devam ediyor. Bütün unsurlar ortadadır. Kopenhag zirvesi önümüzdeki en önemli etaptır ve umarız ilerlemeler kaydedilecektir'' dedi. 
     Sözcüler, ''Laiklik kriterine saygı da gerekiyor mu '' şeklindeki bir soruyu, ''Devlet yapılarında kilise olan üye ülkeler var. Önemli olan din ve inanç özgürlüğüne, bu arada inançsızlara da saygı gösterilmesidir. Laiklik, karmaşık bir temadır'' sözleriyle yanıtladılar. 
     Kopenhag zirvesine kadar gelişmelerin izleneceğini, Komisyon'un yeni bir rapor yapacağını tahmin etmediklerini söyleyen sözcüler, ''Dönem Başkanlığı ve üye ülkelerle sürekli temas halindeyiz ve Türkiye dahil tüm aday ülkelere ilişkin görüş alışverişi devam ediyor'' dediler. 
     ''Türkiye'nin tam üyeliği çerçevesinde, İslam konusunun ön plana çıkması gibi bir endişeniz var mı ' sorusuna Filori, ''Hiç yok. Sürekli olarak İslamcı bir hükümetten söz edildiğini duyuyorum. Oysa nasıl bir politika izleneceğini kimse bilmiyor. Somut icraatı bekliyoruz. Hiçbir önyargımız yok. Seçimler, Türk halkının çok net bir tercihini ortaya koymuştur'' yanıtını verdi. 
     Faull ise ''Biz, AB'ye üye olmak isteyen ülkelerden ne beklediğimizi biliyoruz. Türkiye'nin Kopenhag kriterlerini yerine getirip getirmeyeceğine bakarız'' dedi. 
     Bir Arap gazetecinin, ''Türkiye eğer bir İslamcı parti tarafından yönetilirse AB üyesi olabilir mi '' sorusuna ise ''Türkiye aday olarak tanınmıştır. Zamanla, üye olabilecek demektir. Kriterleri yerine getirdiği zaman tam üyeliğini reddetmek için hiçbir neden kalmaz. Bu mantık, Helsinki'de belirlendi'' yanıtı verildi. 
     ''Türkiye'de neler olacağını görmek için ne kadar zamana ihtiyacınız var, 6 hafta yerecek mi '' sorusuna Faull, ''Çeşitli aşamalar söz konusu. Hükümet belirlenecek. Hükümet programı görülecek. Sonra icraat başlayacak. İcraat zamanla görülecek. Biz bu zamana bağımlıyız. Herkes ne istediğimizi biliyor. Kriterlerimiz hafif değildir. Somut uygulamalar büyük önem taşımaktadır'' diyerek yanıt verdi. 
     
     ''VERİLEN SÖZLERİN TUTULUP TUTULMAYACAĞINA BAKACAĞIZ'' 
     ''Doğru anladıysam, Türkiye'de İslamcı bir partinin iktidara gelmesi, AB'ye tam üyeliği için sorun yaratmaz diyorsunuz'' diyen bir gazeteciye, şu yanıt verildi 
     ''Öyle demedik. Yeni hükümetin ne yapacağını bilmiyoruz. Seçim kampanyasında verilen sözlerin tutulup tutulmayacağına bakacağız. Hükümetlerin etiketlerine değil, eylemlerine bakarız. Beklemek lazım.'' ''Komisyon, İslamcı bir Türkiye'nin AB'ye girmesini kabul edecek mi '' sorusuna Faull'un yanıtı şöyle oldu 
     ''Neden İslamcı bir Türkiye'den söz ediyorsunuz Seçimler dün yapıldı. Hükümet kurulmadı, başbakan belli değil. AB, Kopenhag kriterleri doğrultusunda hereket edecek. Her şey, hükümetin neler yapacağına bağlıdır. AB içinde örnekler var. Benim ülkemde Kraliçe, Kilise'nin Başkanı'dır. Ben Hıristiyan değilim ama bu durum bana sorun yaratmıyor.'' ''Kopenhag zirvesinden önce Türk yetkililerle görüşmeler olacak mı '' sorusuna ise ''Ankara ile Brüksel arasında değişik düzeylerde sürekli temaslarımız var. Siyasi ve ekonomik konularda elbette temaslar olacak'' yanıtı verildi. 
     ''Avusturya'da aşırı sağ geldiği zaman neden o kadar sert tepki gösteriniz '' diyen bir gazeteciye, ''O sert tepki, AB üyesi diğer 14 ülkeden geldi. Bu üyeler, Avusturya'ya karşı çeşitli önlemler aldılar. AB Komisyonu, o zaman da, icraatı göreceğini söyledi. Biz ırkçı, yabancı düşmanı eylemleri kınarız ama hükümetleri icraatlarıyla yargılarız. Türkiye'ye tavrımız farklı değil'' yanıtı verildi. 
     Türkiye'deki seçmen oylarının önemli bir bölümünün Meclis'te temsil edilmemesinin seçim sistemiyle bağlantılı olduğunu belirten sözcüler, böyle bir durumun AB ülkelerinde de yaşanabildiğini ifade ettiler. 
     





</TEXT>
</DOC>
