<DOC>
<DOCNO> 125907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo28.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğun kar Elazığ'da da maçları erteletti... 
</HEADLINE>
<TEXT>

     Elazığ'da yoğun kar yağışı nedeniyle Elazığspor-Göztepe maçının yanı sıra iki ekibin PAF takımının maçı ile 1. Amatör Ligi ve liselerarası futbol müsabakaları da ertelendi. 
     Gençlik ve Spor İl Müdürü Necdet Ayaz, devam eden kar yağışı nedeniyle Futbol Federasyonu tarafından ertelenen, pazar günü oynanması gereken Elazığspor-Göztepe maçının yanında, iki takımın PAF takımları maçı ile 1. Amatör Lig ve liselerarası futbol müsabakalarının ileri bir tarihe bırakıldığını söyledi. 
     Ayaz, ''Milli Eğitim İl Müdürlüğü tarafından organize edilen ve bugün oynanması gereken liselerarası futbol müsabakalarının final, 3. ve 4'üncülük karşılaşmalarıyla, hafta sonunda oynanması gereken 1. amatör küme futbol ligi müsabakaları yoğun kar yağışı nedeniyle oynanmayacak. Pazar günü oynanması gereken Elazığspor-Göztepe karşılaşması da federasyon tarafından ileri bir tarihe ertelendi'' dedi. 
     





</TEXT>
</DOC>
