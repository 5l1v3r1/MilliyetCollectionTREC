<DOC>
<DOCNO> 131835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sonspo03.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"12 Dev Adam"ın mesaisi sürüyor... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda son 2 maçında Hollanda ve Litvanya ile karşı karşıya gelecek A Milli Takım, bu 2 maçın hazırlıklarını, sabah gerçekleştirdiği antrenmanla sürdürdü. 
     Abdi İpekçi Spor Salonu'nda başantrenör Aydın Örs ve yardımcıları Çetin Yılmaz ile Alaattin Yakan yönetiminde yapılan antrenmanda, savunma ve hücumda birebir oyunlar üzerinde duruldu. 
     Millilerin bu sabahki idmanına, sakatlığı bulunan Kerem Tunçeri, izinli olan İbrahim Kutluay ve oynadıkları liglerden bugün dönecek Mirsad Türkcan ve Hüseyin Beşok katılmadı. İbrahim, Hüseyin ve Mirsad, bu akşamki çalışmada yer alacak. Kerem'in ise yarın akşam takımla birlikte çalışmalara başlaması bekleniyor. 
     ''12 Dev Adam'', Hollanda maçının hazırlıklarını bu akşam yine Abdi İpekçi Spor Salonu'nda yapacağı antrenmanla sürdürecek. 
     Bu arada A Milli Takımı'nın 22 Ocak Çarşamba günü karşılaşacağı Hollanda'nın da yarın İstanbul'a geleceği öğrenildi. 
     





</TEXT>
</DOC>
