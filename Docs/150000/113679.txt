<DOC>
<DOCNO> 113679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun31.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan BM'ye ültimatom 
</HEADLINE>
<TEXT>

     ABD Dışişleri Bakanı Colin Powell, ülkesinin BM ile uzlaşma için yaptığı önerinin son şans olduğunu, BM harekete geçmezse istekli ülkelerle kendilerinin harekete geçeceklerini söyledi. 
     Waldorf Astoria otelinde her yıl düzenlenen bir Katolik hayır yemeğine makılan Powell, Irak lideri Saddam Hüseyin'in artık kimseyi kandıramayacağını belirterek "Saddam Hüseyin 11 yıldır tüm dünyayı aldatıyor, artık kimseyi aldatmaması için kararlıyız" dedi. 
     Powell, Washington'un BM'deki uzlaşma önerisinden kısa süre sonra yaptığı konuşmada, yeni tasarının Irak'a silah denetçilerinin çalışmalarını engelleme ve sabote etme hakkı tanımayacağını, bu önerinin son şans olduğunu, eğer BM harekete geçmezse diğer istekli ülkelerle harekete geçmeleri gerektiğini ve harekete geçeceklerini söyledi. 
     Powell'ın yemekten önce BM Silah Denetim Komisyonu'nun UNMOVIC Başkanı Hans Blix'le bir görüşme yaptığı belirtildi. 
     BM diplomatik kaynakları, ABD'nin yeni uzlaşma tasarısının "dili" konusundaki görüşmelerin Paris ile Washington arasında Londra'nın da katılımıyla sürdüğünü belirtti. 
     ABD'nin yeni önerisinden memnun görünen Fransız diplomatları, yakında bir uzlaşma sağlanabileceğini kaydettiler. 
     ABD'nin yeni önerisi, olası bir harekata BM onayı verilmesini Fransa'nın istediği gibi, iki aşamalı bir yaklaşıma bağlıyor. BM silah denetçilerinin daha fazla yetkiyle Irak'a gitmelerini öngören tasarı, Irak'ın BM ile işbirliği yapmaması halinde Güvenlik Konseyi'nde harekat için onay istenmesini öneriyor. 
     





</TEXT>
</DOC>
