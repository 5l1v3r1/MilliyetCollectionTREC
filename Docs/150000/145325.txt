<DOC>
<DOCNO> 145325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sonspo13.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio'ya yeni patron için 6 ay süre... 
</HEADLINE>
<TEXT>

     En büyük hissedarı Cirio Holding tarafından satılığa çıkartılan SS Lazio kulübünün ekonomik krizden kurtularak yeni patronuna kavuşması için 6 aylık süre tanındı. 
     SS Lazio'nun ortaklarının yaptığı genel kurul toplantısında, 30 Eylül tarihine kadar 110 milyon Euro'luk sermaye artırımına gidilmesi kararı alındı. Toplam 198 milyon Euro'luk borcu bulunan SS Lazio'nun sermaye artırımına giderek bilançosunu biraz olsun düzeltilmesi ve gelecek sezon lige yazılmasının garanti edilmesi hedefleniyor. 
     Lazio'nun yüzde 50.9'luk hissesine sahip olan gıda şirketi Cirio Holding, geçtiğimiz haftalarda aldığı kararla elindeki hissenin yüzde 35'ini, yani en büyük payı, satacağını açıklamasına rağmen şimdiye kadar alıcı bulunamadı. 
     Ciddi bir krizde olan Lazio'nun sonunun Fiorentina gibi olmaması için alınan önlemler kapsamında futbolcuların bonservis değerlerinin de düşürülmesi öngörülüyor. Verilen bilgilerde, Peruzzi, Couto, Mihajloviç, Concetti, Chiesa, Marchegiani gibi futbolcuların bonservis değerleri sıfıra indirilirken, transfer pazarında adlarından oldukça sık söz edilen Stam'ın 4.1 milyon Euro, Stankoviç'in 5.4 milyon Euro, Lopez ve Corradi'nin 5.5 milyon Euro, Fiore'nin 3.7 milyon Euro bonservis bedelinin olduğu bildirildi. 
     İtalyan kulübünün, sezon sonuna kadar ekonomik krizine çözüm bulamaması halinde ise Stam, Stankoviç ve Lopez'in satılacağına kesin gözüyle bakılıyor. 
     UEFA Kupası'nda Beşiktaş'ı eleyerek yarı finale kalan, ligde şu anda 45 puanla 4. sırada bulunan Lazio'nun en büyük hedefinin ligi ilk 4'te tamamlayarak, gelecek yıl Şampiyonlar Ligi'nde mücadele etmek ve buradan kulübe gelir sağlamak olduğu biliniyor. 
     




</TEXT>
</DOC>
