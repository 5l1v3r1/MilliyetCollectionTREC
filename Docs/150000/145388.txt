<DOC>
<DOCNO> 145388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/guncel/gun12.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Sokak savaşı’ yaptılar      ABD askerleri, tahliye edileceği belirtilen Kızıltepe’deki Mardin Sanayi Sitesi’nde kiraladıkları KİDAŞ İplik Tesisleri ve Mobilya Fabrikası yanında, "sokak savaşı tatbikatı" yaptı. Tatbikatta, Irak’taki savaşın kentlerde sokak savaşına dönüşebileceği dikkate alınarak beton bloklarla barikatlar kuruldu. ABD’li askerler de, "sokak çatışmasında sıcak temas", "esir alma", "vurkaç", "yaralıları çatışma bölgesinden uzaklaştırma", "sedyede yaralı taşıma" çalışmalarına ağırlık verdi. 
     
İncirlik Üssü’ne inen C-130’ların sırrı çözüldü      İncirlik Üssü’ne inen ABD’ye ait iki C-130 tipi nakliye uçağının arkasındaki sır perdesi çözüldü. K. Irak’ta Kürt grupların organizasyonu ve hedef tespiti için istihbarat çalışması yapan özel kuvvetleri taşıyan dört nakliye uçağından ikisi, Irak uçaksavarlarının atışı sonucu ağır yara aldı. ABD’liler uçakların İncirlik’e inmesi için yetkililerle görüştü. Önce "üslerin kullanımı anlamına geleceği" gerekçesiyle talebi geri çeviren Türk yetkililer, can kaybı olabileceği uyarısı üzerine uçakların inişine izin verdi. 300 askerin bulunduğu iki C- 30 İncirlik’e inerken, diğer iki uçak rotalarına devam etti. 
     
Tomahawk füzelerine yeniden geçiş izni verildi      Amerika Birleşik Devletleri’nin ABD Akdeniz’deki USS Cape St. George savaş gemisinden fırlattığı Cruise tipi iki Tomahawk füzesinin yolunu şaşırması sonucu Şanlıurfa’nın Birecik ve Viranşehir ilçelerine düşmesinin ardından kapatılan Türk hava sahası, yapılan görüşmelerin ardından bu füzelere yeniden açıldı. 
     Anlaşmaya varıldı 
     Tomahawk’ların izleyeceği koordinatlar için Türk ve ABD makamlarının yaptığı görüşmeler sonucu, füzelerin yerleşim birimlerine uzak bölgelerden geçişi konusunda anlaşmaya varıldı. 
     
Mersin’e askeri malzeme geldi      Dün sabah da, İngiliz bandıralı Pacific Link ve Antigua bandıralı Maersk Rostock adlı gemiler Mersin Limanı’na geldi. İki geminin taşıdığı 82 konteynerde ABD’nin askeri malzemeleri bulunduğu kaydedildi. TBMM’nin 6 Şubat’ta kabul ettiği modernizasyon tezkeresi kapsamında İncirlik’te yapılması planlanan ihale-lerse, ikinci bir emre kadar durduruldu. İhale edilen işler sürdürülürken, üsteki okul da tatil edildi. 
     
Sonunda tatmin oldular AB’ye güvence üstüne güvence      Günlerdir Kuzey Irak’a Türk kuvvetlerinin girmemesi yönünde baskı uygulayan Avrupa Birliği’ne AB bir kez daha güvence verildi. AB Komisyonu Başkanı Romano Prodi’ye "Askeri operasyon niyetimiz yok" mesajı iletildi. Birlik, verilen garantiden tatmin olduğunu açıkladı. Türkiye’nin NATO nezdindeki Daimi Temsilcisi Büyükelçi Ahmet Üzümcü, "Kuzey Irak’ta, insani felaketin önlenmesi ve insani yardım amaçları dışında askeri operasyon eğilimi olmadığı" mesajını verdi. AB Komisyonu Sözcüsü Reijo Kemppinen ise, "Türkiye’nin bu sözünü tutacağına inanıyoruz" dedi. 
     
Özkök’ten son dakika emri "BEKLEYİN"      Genelkurmay Başkanı Orgeneral Hilmi Özkök’ün, dün, Kuzey Irak’a intikal hazırlıklarını tamamlayan birliklere son dakikada "bekleyin" talimatı verdiği ve TSK’nın sınır ötesine geçişini durdurduğu bildirildi. Özkök, dün, Silopi’de 14.45’te yapacağı basın açıklamasını "hava muhalefetini" gerekçe göstererek, bugüne erteledi. Diyarbakır’da 7. Kolordu Komutanlığı’nda saat 09.00’da basına açıklama yapacak olan Özkök’ün, Kuzey Irak’ta göçü önleme ve teröre karşı tedbir alma misyonu ile bölgeye girecek Türk birliklerine, son dakikada, "bekleyin" talimatı verdiği öğrenildi. Bu gelişmeler üzerine gözler Özkök’ün bugün yapacağı açıklamaya yöneldi. 
     
Dışişleri Bakanı Gül Göçten önce K. Irak’a gireriz’      Türkiye, göç olmadan da birliklerin Kuzey Irak’a sokulacağını ABD’ye bildirdi. "Göçü beklemeyiz" diyen Dışişleri Bakanı Abdullah Gül de, birliklerin Kuzey Irak’ta "20 km.lik bir derinliğe gireceğini" açıkladı. ABD Başkanı Bush’un Danışmanı Zalmay Halilzad’la Dışişleri Müsteşar Yardımcısı Ali Tuygan arasındaki mutabakat görüşmelerine anlaşma imzalanmadan ara verildi. Kaynaklar, görüşmelerin birkaç gün daha süreceğini bildirdi. Gül, dün de Yunanistan Büyükelçiliği resepsiyonunda, "Türkiye, ihtiyaç duyduğu kararı verecektir" dedi. Ankara, ABD’nin "sınırlı birlik" talebini de kabul etti. 
     
     
     
     


GÜNCEL 





















</TEXT>
</DOC>
