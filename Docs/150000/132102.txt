<DOC>
<DOCNO> 132102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/siyaset/siy02.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin zirvesini Mernis buluşturdu 
</HEADLINE>
<TEXT>

Nüfus kayıtlarının elektronik ortamda tutulması projesinin tanıtıldığı toplantıda Cumhurbaşkanı Sezer, kabine üyelerinden oluşan protokolle jet hızıyla tokalaştı 
     ANKARA Milliyet 

     Hükümet’le Çankaya Köşkü arasında yasa vetoları nedeniyle yaşanan gerginliklerin ardından, kabine üyeleriyle Cumhurbaşkanı Ahmet Necdet Sezer, Merkezi Nüfus İdaresi Sistemi MERNİS tanıtım toplantısında buluştu. AKP Genel Başkanı Recep Tayyip Erdoğan, hedefleri arasında cumhurbaşkanlığı olduğu iddialarına "Ben de gazetelerden öğrendim" yanıtını verdi. 
     
     RESMEN BAŞLADI 
     İçişleri Bakanlığı Nüfus ve Vatandaşlık İşleri Genel Müdürlüğü’nün hazırladığı kimlik numarası uygulaması ve MERNİS projesi, dün resmen başlatıldı. Törene Sezer’in yanı sıra Başbakan Abdullah Gül, AKP lideri Erdoğan, TBMM Başkanı Bülent Arınç, İçişleri Bakanı Abdülkadir Aksu ile birlikte bazı bakanlar katıldı. 
     Açılış konuşmasını yapan Nüfus İşleri Genel Müdürü İlhan Akış, "Bu projeyle bugün git, yarın gel’ uygulaması sona erdi. Lütfen bir dakika bekler misiniz’ dönemi başladı" dedi. Bilkent Otel’deki törende Sezer’in Erdoğan ve Gül’ün de aralarında bulunduğu protokolle, jet hızıyla tokalaşması dikkat çekti. 
     Törenin ardından nüfus idaresiyle ilgili sergiyi gezen Erdoğan, Gül, Arınç ve Sezer, 15 dakika dinlenme odasında sohbet etti. Sezer’in katıldığı toplantılarda asılan Cumhurbaşkanlığı Forsu, bu kez dijital ortamda dev ekrana yansıtıldı. 
     
     MERNİS NEDİR 
     MERNİS Projesi, nüfus kayıtlarının elektronik otamda tutulmasına, toplanan bilgilerin kamu hizmetleri ve vatandaş açısından çok yönlü değerlendirilmesine dayanıyor. Sisteme göre her vatandaşın 11 rakamlı değişmez bir kimlik numarası oluyor ve bu birçok işlemde bürokrasiyi azaltıyor, isim karışıklıklarını önlüyor. 
     



 SİYASET 















</TEXT>
</DOC>
