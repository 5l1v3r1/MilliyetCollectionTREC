<DOC>
<DOCNO> 144743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun34.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
The Sunday Telegraph Saddam ağır yaralandı 
</HEADLINE>
<TEXT>

     İngiltere'de yayınlanan pazar gazetelerinden The Sunday Telegraph, İngiliz savaş kabinesinin dünkü toplantısına katılan istihbarat şeflerinin kabine üyelerine, Irak Devlet Başkanı Saddam Hüseyin'in ilk günkü saldırılar sırasında çok ağır yaralandığı ve kendisine kan verilmek zorunda kalındığı bilgisini ilettiğini öne sürdü. 
     40 dakika süren dünkü toplantı sırasında ilk gün saldırıları ile ilgili yapılan belirlemelerin sonuçlarının başbakan ve savaş kabinesindeki bakanlara iletildiğini belirten gazete, istihbarat yetkililerinin kabineye ayrıca, Saddam'ın büyük oğlu Uday'ın da ağır yaralandığına dair tahminlerini aktardığını duyurdu. 
     Telegraph, istihbarat yetkililerinin Uday'ın bu saldırıda ölmüş olabileceği bilgisini kabineye ilettiğini öne sürdü. 
     İngiliz istihbaratından bir yetkilinin, ''Saddam çok kötü yaralanmış. Bu o kadar ağır bir yaralanmaymış ki, kendisine kan verilmek zorunda kalınmış. Ancak maalesef şu anda durumunun kritik olmadığı belirtiliyor. Hala hayatta olduğuna inanıyoruz. Ancak oğlunun ya çok ağır yaralı, ya da ölmüş olabileceğini düşünüyoruz'' dediğini belirten Sunday Telegraph, ''Saddam'ın yaralandığı bilgisinin Basra'daki Irak güçleri arasında duyulmasından sonra burada çözülme görüldüğünü'' yazdı. 
     

     
</TEXT>
</DOC>
