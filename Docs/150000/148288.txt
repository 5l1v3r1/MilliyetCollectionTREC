<DOC>
<DOCNO> 148288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun03.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD polisi sertleşti... Savaş karşıtlarına plastik mermiler.. 
</HEADLINE>
<TEXT>

     ABD'nin California eyaletinin Oakland kentinde, Irak'taki savaşı protesto eden göstericileri plastik mermiler kullanarak dağıtan polis, 12 göstericiyi tutukladı. 
     ABD'nin Irak'a müdahalesinin başlangıcından bu yana polisin ilk kez göstericileri dağıtmak için plastik mermi kullandığı belirtilirken, çok sayıda protestocunun hafif yaralandığı bildirildi. 
     Irak savaşından çıkar sağlamakla suçlanan bir şirketin girişini kapatan yüzlerce göstericiyi dağıtmak için sert şekilde müdahale eden polis 12 göstericiyi tutuklarken, polisi aşırı güç kullanmakla suçlayan ve sırtına birkaç plastik mermi isabet eden 29 yaşındaki avukat Scott Fleming, ''Yıllardır gösterilere katılırım, ama ilk kez polisin beğenmediği bir yerde durdukları için göstericilere plastik mermiyle de olsa ateş açtığını görüyorum'' dedi. 
     Polis sözcüsü, ateş açılmadan önce göstericilerin dağılmaları yönünde uyarıldığını söyledi. Protestocular ise polisin herhangi bir uyarıda bulunmaksızın aniden ateş açtığını ileri sürdüler. 
     Polisin sert tutumu, kentin Belediye Başkan Yardımcısı Joel Tena tarafından da eleştirildi. Tena, aşırı güç kullanan polisin ''profesyonelce davranmadığını'' söyledi. 
     New York kentinde de polis, savunma sanayii alanında faaliyet gösteren Carlyle Şirketler Grubu aleyhinde gösteri yapan ve firmanın genel merkezinin girişini kapatan göstericilerden 30 kadarını gözaltına aldı. 
     San Fransisco kentinde de 20 civarında gösterici, federal yönetim binasına giriş çıkışları engelleyerek Irak'la savaşı protesto etti. Göstericiler, kentin ana giriş yollarından birinde de ulaşımı engelledi. 
     





</TEXT>
</DOC>
