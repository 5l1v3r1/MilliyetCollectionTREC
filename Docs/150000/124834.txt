<DOC>
<DOCNO> 124834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur10.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Peribacaları beyazlar içinde... 
</HEADLINE>
<TEXT>

     Türkiye'nin en önemli turizm merkezlerinden Kapadokya bölgesindeki peribacaları, kar yağışıyla birlikte ayrı bir güzelliğe büründü. 
     Şairlerin ''Doğanın yeryüzüne yazdığı bir şiir'' olarak nitelendirdikleri Kapadokya, her mevsim misafirlerine ayrı bir güzellik sunuyor. Dünyanın en ilginç yeryüzü oluşumlarından biri olarak kabul edilen peribacaları, kar yağışıyla birlikte adeta beyaz gelinlik giyerek, güzelliğine güzellik kattı. 
     Bir zamanlar Anadolu'da faal durumdaki Erciyes, Hasan ve Güllü Dağları'nın püskürttüğü lavların oluşyturduğu peribacaları, kar altındaki görünümleriyle özellikle çektikleri fotoğraflarla Kapadokya'nın güzelliğini ölümsüzleştirmek isteyen turistlerin gözde mekanı haline geldi. 
     Her yıl 1 milyonu aşkın yerli ve yabancı turisti ağırlayarak Türkiye'nin kültür turizmi başkenti konumuna gelen Kapadokya bölgesi, kışın da kar altındaki güzelliği ile konuklarını bekliyor. 

     
</TEXT>
</DOC>
