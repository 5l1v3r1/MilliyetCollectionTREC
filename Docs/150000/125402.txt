<DOC>
<DOCNO> 125402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/soneko15.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobiliniz kış bakımını yaptırmadıysanız başınız derde girebilir 
</HEADLINE>
<TEXT>

     Bir otomobilin zincirinden cam sileceğine kadar yapılan tüm kış hazırlığı 75 ile 200 milyon lira arasında değişirken, bu aylarda kışlık bakımları yaptırılmayan otomobiller, 100 milyon ile 5 milyar arasında masraf çıkarabiliyor. 
     Hava sıcaklıkların azalması ile otomobillerin kışlık bakımlarının yaptırılması ve gereken önlemlerin alınması, araçlar kadar, olası kazaların önlenmesi açısından da önemli bir unsur olarak gösteriliyor. 
     Kış için öncelikle araçlarda antifiriz ve akü ölçümü ile lastiklerin kışa hazır olup olmadığının belirlenmesi, doğabilecek olası zararı en aza indiriyor. 
     Bu çerçevede, kış bakımı için antifiriz ve akü ölçümü, fren hidrolik yağı kontrolü, triger kayışı ve lastik havalarının kontrolünün yanı sıra aracın genel bir kontrolden geçirilmesi 10 milyon liradan başlayıp, 60 milyon liraya kadar çıkabiliyor. 
     Otomobil teknik servisi yetkilileri, vatandaşların bu kontrollerle ilerde çok daha büyük masraflardan kurtulabileceklerini, öncelikle de antifirizlerin ölçümünün yapılması, akünün kontrolü ve motor yağ seviyesinin ölçtürülmesi gerektiğini belirttiler. 
     Bir otomobilin zincirinden cam sileceğine kadar önceden yapılacak 75-200 milyon liralık kışa hazırlık harcamasının, vatandaşları doğabilecek 100 milyon ile 5 milyar arasında değişen büyük masraflardan kurtaracağını ifade eden yetkililer, sürücülerin kendi can güvenlikleri başta olmak üzere araçları için bu uyarıları dikkate almasının en doğru yol olacağını bildirdi. 
     Buna göre yetkili servislerde, öncelikli hazırlık olarak görülen antifiriz ve cam sileceği suyunun değişimi, buzlu yollar için takılması zorunlu zincir ile birlikte genel bir bakım 75 milyon liradan başlıyor. 
     Ancak fren hidrolik yağı, triger kayışı ve akü gibi zorunlu parçaların değişmesiyle birlikte, bu rakam biraz daha artabiliyor. Ayrıca kışa girerken, dişleri aşınan lastiklerin de değişimi yapılacaksa rakam 500 milyon liranın üzerine çıkabiliyor. 
     





</TEXT>
</DOC>
