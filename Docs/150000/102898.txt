<DOC>
<DOCNO> 102898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sondun12.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'da düşen helikopterde ölenlerin sayısı 105'e yükseldi. 
</HEADLINE>
<TEXT>

     Çeçenistan'da dün düşen nakliye helikopterinde ölenlerin sayısı 105'e yükseldi. 
     Çeçenistan'daki Rus birlikleri karargahının bir yetkilisinin İtar-Tass'a verdiği bilgiye göre, hastanede de 33 yaralı bulunuyor. Çeşitli yaralar alan veya vücutları yanan bu kişilerden 17'sinin durumunun ciddi olduğu kaydedildi. 
     Rusya'nın ''Kuzey Kafkasya Birlikleri'' komutan yardımcısı Boris Podoprigora, helikopterde bulunan kişi sayısının toplam 132 olduğunu, 142 şeklinde yapılan açıklamaların doğru olmadığını belirtti. Kazayı soruşturmakla görevli komisyon kaynaklarının İnterfaks'a verdikleri bilgiye göre ise uçuş listesinde, 5'i mürettebat 156 kişinin göründüğü bildirildi. Bir yetkili, ''Ancak bunların tümünün helikoptere binip binmediği bilinmiyor. Kesin rakam için, varsa binmeyenleri tespit etmemiz gerekiyor'' dedi. 
     Öte yandan Rusya Savunma Bakanı Sergey İvanov ile Rusya Başsavcısı Vladimir Ustinov, bugün Moskova'dan bölgeye hareket etti. İki yetkili, olay yerinde incelemeler yapacak, komutanlarla konuşacak. 
     





</TEXT>
</DOC>
