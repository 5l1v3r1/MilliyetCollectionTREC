<DOC>
<DOCNO> 146062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur30.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK toplantısı bitti... İşte MGK bildirisi... 
</HEADLINE>
<TEXT>

     Milli Güvenlik Kurulu MGK toplantısının ardından yayınlanan bildiride, Türkiye'nin Irak'taki askeri operasyonun kısa sürede bölgenin barış, istikrar ve güvenliğini olumsuz yönde etkileyecek bir ortamın oluşmasına ve daha fazla can kaybına yol açmayacak biçimde son ermesini dilediği belirtildi. Bildiride, ''Türkiye'nin PKK-KADEK'ten kaynaklanabilecek olası terör tehdidine karşı da gerekli adımları atmaktan kaçınmayacağının açık'' olduğu vurgulandı. 
     MGK bildirisinde, Türkiye'nin, Kıbrıs'ta görüşme yoluyla kapsamlı bir çözüme ulaşılması hedefini desteklemeye devam etmekte olduğu belirtilerek, ''Türkiye, Kuzey Kıbrıs Türk Cumhuriyeti'ni ve Kıbrıs Türk halkını her alanda desteklemeye devam edecektir'' denildi. 
     MGK'nın Çankaya Köşkü'nde Cumhurbaşkanı Ahmet Necdet Sezer'in başkanlığında yaptığı Mart ayı olağan toplantısının ardından bir bildiri yayınlandı. 
     Bildiride şöyle denildi 
     ''Toplantıda A. Geçen 1 aylık döneme ilişkin güvenlik birimleri raporları ışığında ülke genelindeki güvenlik ve asayiş durumu gözden geçirilmiştir. 
     B. Türkiye'nin güvenliğinin yakından ilgilendiren dış politika gelişmelerinin ele alınmıştır. 
     Bu bağlamda 1. Irak konusundaki gelişmeler gözden geçirilmiştir. 
     Türkiye komşusu Irak'ta sürdürülmekte olan askeri harekata ilişkin gelişmeleri yakından izlenmektedir. Aynı coğrafyayı paylaştığımız bu ülkede meydana gelen gelişmeler, Türkiye'nin ulusal çıkarlarını ve güvenliğini doğrudan ilgilendirmektedir. 
     Türkiye, askeri operasyonun kısa sürede bölgenin barış, istikrar ve güvenliğini etkileyecek bir ortamın oluşmasına ve daha fazla can kaybına yol açmayacak biçimde sona ermesini dilemektedir. Bu bağlamda, Irak'ın toprak bütünlüğünün ve siyasal bütünlüğünün korunması temel öncelik olma özelliğini her koşulda korumaktadır. 
     TBMM'nin kararı uyarınca Türkiye, müttefiki ABD ve İngiltere'ye, Irak'taki operasyona katılan uçaklarının Türk Hava Sahasını kullanımı için üst uçuş izni sağlamış bulunmaktadır. 
     ABD ile bugüne kadar karşılıklı yarara hizmet eden ikili ve çok taraflı düzeylerdeki işbirliğinin önümüzdeki dönemde de süreceğinden kuşku duyulmaması gerekir. Bu işbirliği anlayışı içinde Türkiye'nin çıkarlarını ve güvenliğini ilgilendiren Kuzey Irak'taki duruma ilişkin olarak da ABD ile yakın bir diyalog içinde bulunulmaktadır. Bu çerçevede Türkiye'nin haklı kaygı ve beklentileri ABD'ye iletilmiştir. ABD de Türkiye'nin duyarlılıklarını göz önünde bulunduracak bir yaklaşımla bölgedeki olası gelişmelere karşı önlemler almak durumundadır. 
     Türkiye, insani yardım sağlanması, kitlesel göç hareketinin önlenmesi ve Kuzey Irak'taki farklı gruplar arasında çatışma doğmaması amacıyla gerekli önlemleri alma kararlılığındadır. Öte yandan, küresel bir tehdit olan terörizmden geçmişte büyük can kaybına uğramış ve zarar görmüş olan Türkiye'nin PKK-KADEK'ten kaynaklanabilecek olası terör tehdidine karşı da gerekli adımları atmaktan kaçınmayacağı açıktır. 
     İçinde bulunulan koşullarda Türkiye'nin yukarıda değinilen duyarlılıklarına uygun biçimde her türlü olasılığı gözeten önlemler, askeri makamlarımızca sınır bölgesinde esasen alınmış bulunmaktadır. 
     Yanı başımızda sürmekte olan savaş koşullarında ülkemizin ulusal çıkarlarının gerektirdiği politikalar devletimizin ilgili makamları arasında etkin bir eşgüdüm içerisinde yürütülmektedir. Kamuoyunda zihin karışıklığına yol açan ve ulusal güvenlik çıkarlarının korunması yönünde demokratik toplumlarda geçerli sorumluluk anlayışıyla da bağdaşmayan yanlış bilgilendirme ve yorumlara değer verilmemesi, ulusumuzun birlik ve beraberlik içinde serin kanlılığını koruması her zamankinden fazla önem taşımaktadır. 
     
     KIBRIS 

     2. Kurul, Kıbrıs konusunu da değerlendirmiştir. Türkiye, Kıbrıs'ta görüşme yoluyla kapsamlı bir çözüme ulaşılması hedefini desteklemeye devam etmektedir. Türk tarafı, Birleşmiş Milletler Genel Sekreteri'nin iyi niyet misyonuna da yapıcı katkılarda bulunmuştur. Kıbrıs'ta bir çözüme ulaşılmadan Güney Kıbrıs Rum Yönetimi'nin uluslararası anlaşmalara aykırı olarak Avrupa Birliği'ne üyelik aşamasına gelmesi, müzakere sürecinin başarıya ulaşmasını önleyen temel bir etken olmuştur. Türkiye, Kuzey Kıbrıs Türk Cumhuriyeti'ni ve Kıbrıs Türk halkını her alanda desteklemeye devam edecektir.'' 
     




</TEXT>
</DOC>
