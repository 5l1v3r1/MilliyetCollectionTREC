<DOC>
<DOCNO> 135382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/siyaset/siy05.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar BM Planı’nı imzalamaya hazır 
</HEADLINE>
<TEXT>

Klerides’le hiçbir konuda anlaşamadıklarını söyleyen Denktaş, "Onlar rahat, ama biz planı değişmeden kabul edebilir miyiz, onu herkesin düşünmesi lazım" dedi 
     KKTC Cumhurbaşkanı Rauf Denktaş, Rum yönetimi lideri Glafkos Klerides ile dün yaptığı görüşmenin sert geçtiğini belirtti ve "Klerides’in yüzü oldukça sertti" dedi. Görüşmede Rumların, "olmazsa olmazlarının" belgesini getirmek yerine, Türk tarafının "olmazsa olmazları" hakkındaki görüşlerini yazılı olarak sunduğunu söyleyen Denktaş, "Esas niyetlerini ortaya koyan beyanlar yapıldı. Haritaya geçemedik. Yarın bugün meclise nereye kadar geldiğimizi anlatacağım" diye konuştu. 
     Denktaş, Klerides ile "tartışmanın hangi noktada çıktığının" sorulması üzerine, "Bizim olmazsa olmazlarımız konusunda sertler. Hiçbir konuda anlaşamıyoruz, 28 Şubat’a kadar uzlaşma olmazsa biz Annan’ın sunduğu ya da sunacağı planı da olduğu şekliyle imzalarız’ diyorlar. Onlar rahat, ama biz planı hiç değişmeden kabul edebilir miyiz, onu herkesin düşünmesi lazım" şeklinde konuştu. 
     Türk tarafının planda istediği değişiklik talebini Rumların reddettiğini belirten Denktaş, "öyle de olabilir, böyle de olabilir" şeklinde her tarafa çekilebilir bir anlaşma yapmanın Kıbrıs Türkleri açısından çok tehlikeli olduğunun altını çizerek, açıklık istediklerini, flu konular kalmasını istemediklerini söyledi. 
     
Gül’den Annan’a mektup Kıbrıs planını revize et      Türkiye, üs ve limanlarını ABD askerine kullandırma ve Türkiye’de konuşlandırması konusundaki desteğine karşılık Kıbrıs konusunda ABD’den destek istedi. Başbakan Gül, ABD Başkan Yardımcısı Dick Cheney ile yaptığı görüşmede, "Biz sadece Irak’la uğraşmıyoruz. Kıbrıs’ta Annan planının müzakeresine destek verdik. Çözüm için sizden destek istiyoruz" dedi. Beyaz Saray da ABD’nin Kıbrıs Özel Temsilcisi Thomas Weston’u Ankara’ya gönderme kararı aldı. Gül, BM Genel Sekreteri Annan’a da mektup göndererek Türkiye’nin mevcut planın revize edilmesi yönündeki talebini iletti. 
     



 SİYASET 















</TEXT>
</DOC>
