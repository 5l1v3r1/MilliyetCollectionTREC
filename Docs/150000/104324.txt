<DOC>
<DOCNO> 104324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/siyaset/asiy.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam yetkili olmak istiyor 
</HEADLINE>
<TEXT>
Derviş’in süper bakanlık’ hayali 
Kemal Derviş yakın çevresine, "Ekonominin bütün kurumları tek elde olmalı. Ben yöneteceksem, her birim ayrı partide olmaz" değerlendirmesini yapıyor 
     SERPİL ÇEVİKCAN ANKARA 

     CHP’ye katıldıktan sonra yakın çevresiyle değerlendirmelerini sürdüren Kemal Derviş, "Tek başına iktidar sağlansa iyi olur ancak bu olamayacaksa en azından ekonomi yönetimi tek partinin elinde olmalı. Yaşadıklarımdan biliyorum, her partide bir kurum olmuyor" dedi. 
     Önceki akşam danışmanı Oya Ünlü, pazartesi günü CHP’ye katılacak olan Fikret Ünlü ve eşi, Siyasal Bilgiler Fakültesi Dekanı Prof. Celal Göle ve eşi, Ali Bozer’in oğlu Fevzi Bozer ve eşi ile yemekte bir araya gelen Derviş, önümüzdeki döneme ilişkin görüşlerini dile getirdi. Derviş’in, idealin tek başına iktidar olduğunu ancak bunun Türkiye koşullarında olanaklı görünmediğini belirterek, şunları söylediği öğrenildi 
     
     Bunları yaşadım, olmaz 
     "En azından ekonomi yönetimi tek partinin, tek bakanın elinde olmalı. Örneğin ben ekonomiyi yöneteceksem tam yetkili olarak yönetmeliyim. Yetkisiz sorumlu olmak çok yanlış. Hazine başka bir partide, Maliye başka bir partide, Dış Ticaret başka partide yürümez. Mutlaka dünya görüşleri, politik görüşleri birbirine uyumlu partilerin koalisyon kurması lazım. Bakanlık deneyimimde yaşadığım sıkıntılardan çok iyi biliyorum. Tek parti sorumluluğunda ekonomi şart. Git krediyi bul’ diyecekler sonra kullanımı konusunda her parti ayrı bir şey söyleyecek. Bunları yaşadım, olmaz. Şans istiyorum’ derken bunu söylemeye çalışıyorum." 
     
     Kişileri kazanmalıyız 
     Derviş’in YTP ve DSP’nin solda ittifak çağrısına olumsuz yanıt vermesinin ardından kurumsal bütünleşme olasılıklarının büyük ölçüde ortadan kalktığını da belirterek, "Artık kişi kazanımına yöneleceğiz. Bizle birlikte çalışacak değerli insanları aramıza katmalıyız" dediği öğrenildi. Derviş’in bu aşamadan sonra artık DSP ya da YTP’den kendilerine bir ışık gelmesinin gerektiğini söylediği, "etkin devlet - küçük kabine" görüşünü yinelediği de belirtildi. 
     Oya Ünlü’nün CHP’den milletvekili adayı olmayacağının da kesinlik kazandığı ifade edildi. 
     



 SİYASET 
















</TEXT>
</DOC>
