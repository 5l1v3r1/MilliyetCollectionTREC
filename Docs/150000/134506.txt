<DOC>
<DOCNO> 134506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sontur11.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan yine Denktaş'a yüklendi... 
</HEADLINE>
<TEXT>

     AKP Genel Başkanı Tayyip Erdoğan, Kıbrıs konusundaki çıkışını sürdürerek "Herkes şunu bilmeli, bizim gayri milli meselemiz yoktur, olamaz. Öyleyse bu meselede kimse duyguları kabartma yarışına girmesin. Bunu kimse boy gösterme meselesi, iç politika meselesi yapmaya çalışmasın" dedi. 
     AKP Kurucular Kurulu tüzükte genel başkanın yetkilerini artıran değişiklikleri gerçekleştirmek üzere Bilkent Otel'de toplandı. 
     
     AKP'Yİ GÖLGELEMEK TÜRKİYE'Yİ GÖLGELEMEKTİR 

     Tayyip Erdoğan, toplantıyı açış konuşmasında Kıbrıs ağırlıklı değerlendirmeler yaptı. Türkiye'nin itibarını dünyadaki gelişmeler ışığında yükseltmek ve en üst düzeyde korumak zorunda olduklarını anlatan Erdoğan, "Eski çatışmacı siyaset anlayışlarını sürdürenlerin kısır çekişmeleri ve polemik zeminine çekme çabaları bizi Türkiye'nin çıkarlarına odaklanmaktan alıkoymayacaktır. AB konusunda, Irak konusunda, Kıbrıs konusunda attığımız bütün adımların şuurundayız. Bu alanlarda beyhude çabalarla bizi gölgelemek isteyenler Türkiye'nin çıkarlarını gölgelemiş olurlar" dedi. 
     Kıbrıs'ın 1974'ten bu yana Türkiye ile Yunanistan arasında uluslararası arenada bir anlaşmazlık konusu olduğunu, bu sorunun mutlaka çözümünün gerektiğini kaydeden Erdoğan, Annan Planı'nın çözüm için müzakere edilebilir bir fırsat olduğunu söyledi. Kesinlikle "ver kurtul" anlayışında olmadıklarını, çözüm isterken Kıbrıs Türklerinin egemenlik haklarından vazgeçmeyi asla düşünmediklerini belirten Erdoğan şöyle dedi 
     "Peki çözüm istemek Türkiye'nin güvenlik çemberini zayıflatmak anlamına gelir mi Bu hayati sorunun cevabı hayırdır. Kaldı ki Türkiye siyasi askeri diplomatik ve akademik olarak gerekli güvenliğini her zaman koruyabilecek kudrettedir. Bu mesele ne hamasetle ne ver kurtul demagojisi ile çözülmez. Bizim anlayışımız ver kurtul değil çöz yaşat anlayışıdır. Herkes şunu bilmelidir Bizim gayri milli meselemiz yoktur olamaz. Öyleyse bu meselede kimse duyguları kabartma yarışına girmesin. Bunu kimse boy gösterme meselesi, iç politika meselesi yapmaya çalışmasın." BEN DE DİPLOMATİK DİLİ YADIRGIYORUM Öteden beri çözüm için tarafların karşılıklı özveride bulunmanın altını çizdiklerini belirten Erdoğan, özverinin yalnızca Türk tarafından istenmesi halinde çözüm olmayacağını herkesin bildiğini söyledi. Buna karşın kimi çevrelerce bir tartışma açılmak istendiğini de kaydeden Erdoğan, bu çevrelerin çözümsüzlük siyasetinden fayda umduklarını söyledi. Diplomatik konularla ilgili üslubunun tartışma konusu yapılmasına da tepki gösteren Erdoğan, "Doğrusu yıllardır ben de belirsiz diplomatik dili yadırgıyorum. Bu üslup çözüm üslubu değildir. Ve bir kez daha tekrarlamak istiyorum ki biz Türkiye'nin ve halkımızın uzun yıllardır beklediği yapısal değişiklikleri halkımızın önünü tıkayan eskimiş politik anlayışları değiştirmeye kararlıyız" şeklinde konuştu. 
     Erdoğan, Irak ve Kıbrıs meselesinde statükonun dilini kullanmadıklarını, bu nedenle bütün vurguyu barışa yaptıklarını belirtirken, dünyanın bütün diplomatlarını bütün devlet adamlarını insanlığın vicdanına kulak vermeye çağırdıklarını ifade etti. 
     Erdoğan, AKP olarak birlik beraberlik içinde ülkeye hizmet etme heyecanıyla çalışmalarını sürdürdüklerini kendileri ile aynı heyecanı paylaşamayanların ve hızlarına ayak uyduramayanların AKP'yi kendi statik konumlarına çekme çalışmalarında başarılı olamayacaklarını söyledi. 
     





</TEXT>
</DOC>
