<DOC>
<DOCNO> 131399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/yasam/yas06.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Emanet malın canı tez oldu 
</HEADLINE>
<TEXT>

Ödünç aldığı Mercedes’le hız yapan polis memuru, bariyer parçalayıp bir direk yıktıktan sonra otomobili daracık bir su kanalına sokmayı başardı 
     ŞAKİR AYDIN İstanbul 

     Esenler İlçe Emniyet Müdürlüğü’nde görev yapan polis memuru Abdürrahim Güngör, emanet aldığı Mehmet Kutluay adına kayıtlı 34 FEZ 09 plakalı Mercedes marka otomobille evine dönüyordu. Ancak TEM bağlantı yolu Bayrampaşa Metro İstasyonu yakınlarına gelmişti ki, aracın direksiyon hakimiyetini kaybetti. Savrulan otomobil bariyerleri aşarak yol üstündeki aydınlatma direğine çarptı ve direk devrildi. Takla atan otomobil, yaklaşık bir metre derinliğindeki su kanalına yanlamasına düşerek durabildi. 
     Araçta sıkışan polis memuru Abdürrahim Güngör, olay yerine gelen meslektaşları tarafından otomobilden çıkarıldı. Ekip otosuna bindirilen Güngör için olay yerine ambulans istenirken, basın mensupları tarafından görüntülenmek istemeyen Güngör, polis aracından inmemekte ısrar etti. Ambulans geldiği gibi boş olarak geri dönerken Güngör de ekip otosuyla Haseki Hastanesi’ne götürüldü. 
     
     Ben ne yapacağım’ 
     Bu arada otomobilin sahibi olduğunu söyleyen ancak ismini açıklamak istemeyen bir kadın da olay yerine geldi. Otomobilin halini görünce söylenmeye başlayan genç kadın, "Kendisini tanıyoruz. Otomobili ödünç vermiştik. Ben şimdi ne yapacağım " diye konuşuyordu. 
     



 YAŞAM 


























</TEXT>
</DOC>
