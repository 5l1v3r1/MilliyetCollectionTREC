<DOC>
<DOCNO> 113939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur20.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk hava geliyor Sıcaklık 10-12 derece düşecek 
</HEADLINE>
<TEXT>

     Yurdun büyük bölümü, bu akşamdan itibaren Balkanlar'dan gelen soğuk ve yağışlı havanın etkisine girecek. Hava sıcaklığı, yarın Batı bölgelerde, Pazartesi günü Kuzey, iç ve Doğu kesimlerde 10-12 derece azalacak. 
     Bu akşam Marmara ve Kuzey Ege'de başlayacak yağışlar, yarın Kuzey ve iç kesimlerde, Pazartesi günü Kuzey ve Doğu kesimlerde görülecek. 
     Yağışların yarın Batı Karadeniz'de, Pazartesi günü Doğu Karadeniz'de etkili olacağı tahmin ediliyor. 
     Genellikle yağmur ve sağanak şeklinde görülecek yağışlar, Pazartesi günü sıcaklığın azalmasıyla birlikte Karadeniz'in yüksek kesimlerinde yer yer karla karışık yağmur şeklinde olacak. 
     Kuzey ve iç kesimlerdeki soğuk hava ile Karadeniz'deki etkili yağışın oluşturacağı olumsuz şartlar nedeniyle ilgililerin ve vatandaşların tedbirli olmaları gerekiyor. 
     Soğuk ve yağışlı hava, Salı günü yurdu terk edecek. Hava sıcaklığı batıdan başlayarak tekrar artacak. 
     





</TEXT>
</DOC>
