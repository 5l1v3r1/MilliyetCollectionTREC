<DOC>
<DOCNO> 116321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/yazar/civaoglu.html </URL>
<DATE> 2002/11/01/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Pandeli’de bir öğlen 
</HEADLINE>
<TEXT>

     Mısırçarşısı’nın girişinde tarihi Pandeli Lokantası’nda çilingir sofrası. Yunanistan Kültür Bakanı Evangelos Venizelos ile birlikte küçük grup "öğlen rakılaması..." 
     Rakı - uzo - meze ortak kültür... Ya sanat Venizelos, "Sezen Aksu’nun Kürt, Yahudi, Ermeni, Rum korolarıyla Brüksel konserini diğer Avrupa başkentlerinde sürdürmesi için, Yunan Kültür Bakanlığı’nın sponsor olabileceğini" söylüyor. 
     Bakan, pazar günü yapılacak seçimler için kamuoyu araştırmalarının ortak sonuçlarını dinliyor. 
     Bu kez biz soruyoruz. 
     AKP’yi nasıl tanımlıyor 
     Cevabı şöyle 
     "Erdoğan’ın partisi Avrupa’ya yakın ılımlı İslam partisi..." 
     Bu kısa cümle bir dizi saptamayı yansıtmakta 
     "- AKP yerine Erdoğan’ın partisi diyor. Art arda davalar nedeniyle Erdoğan’ın adı partinin önüne geçmiş. 
     - AKP, ılımlı da olsa İslami bir parti olarak görünüyor. 
     - AKP’nin yüzünün Avrupa’ya dönük olduğu kanısı var." 
     Bakan Venizelos’tan aldığım izlenim "Türkiye’nin siyaseti hakkında konuşmak istemediğini" söylese de, bir "AKP - CHP koalisyonu beklentisinin ya da dileğinin" olduğu... 
     
Tarihin tarihi      Galiba... Atina’nın kaygısı 3 Kasım seçiminden sonra iktidarın "uç" partilere geçmesi. Gelecek ayın ortasında Kıbrıs’ın AB’ye tam üyeliğinin açıklanması, kritik bir süreci başlatacak. Uç parti yönetimindeki Türkiye’nin çok sert tepki koyması ortamı gerebilir. Türkiye - Yunanistan arasında son yıllarda yeni yeni oluşan ılımlı ortamın yeniden buz kesme olasılığı var. 
     O nedenle Kopenhag zirvesinden önce Kıbrıs’ta toplumlar arası çözüm için uğraşılıyor. 
     Türkiye’ye tam üyelik görüşmelerinin başlama "tarihinin tarihi" bu uğraşının bir boyutu. 
     "Suyunun suyu" gibi karışık bu "tarihin tarihi" ifadesini açayım. Yani... 
     Türkiye ile tam üyelik görüşmelerinin başlayacağı tarihin açıklanacağı tarihin Kopenhag zirvesinde ilanı. 
     Büyük olasılıkla AB’ye tam üyelik görüşme tarihinin, Yunanistan’ın AB başkanlığı sürecinde belirleneceği yolunda bir açıklama olacak. 
     Bakan Venizelos, "aynı zamanda görüşme takvimi de Yunanistan’ın başkanlık döneminde oluşturulacak" diyor. 
     Venizelos’a göre Kıbrıs’ın AB’ye tam üyelik kesinleşme süreciyle, Türkiye’nin AB üyeliğine yaklaşım yolculuğu arasında bir senkron zaman uyumu politikası var. Bu paralel sürecek. 
     
Kıbrıs ekseni      Kıbrıs’ın AB’ye tam üyeliğinin sorun olmaması için ılımlı bir ortam yaratılmak isteniyor. 
     Türkiye’nin AB’den dışlanmaması, Yunanistan ve Türkiye arasında dışişleri bakanlarının, işadamlarının, sanatçıların yaklaşımları... Spor karşılaşmaları, ders kitaplarından düşmanlık satırlarının çıkarılması ile psikolojik altyapı hazırlanıyor. 
     Yunan Dışişleri Bakanı Papandreu Panathinaikos - Fenerbahçe karşılaşması için, Kültür Bakanı Venizelos ise 2008 Avrupa Futbol Finallerinin Türkiye ve Yunanistan ikilisi tarafından yapılması bağlamında Türkiye’deler. 
     Venizelos "2008 finallerinin iki ülkeyi daha da yakınlaştıracağı" kanısında. Panathinaikos holiganlarıyla çıkan olaylar, umut kırmasın. 
     Kıbrıs’ın AB’ye üyeliği aralık ortasında toplanacak Kopenhag zirvesinde açıklanacak olsa bile, pratiği önümüzdeki iki yıla yayılacak. 
     Kurumlaşmanın tam gerçekleşmesi 2005 başı... 
     O tarihe kadar Yunanistan açısından, Kıbrıs nedeniyle uçuşacak kıvılcımların yangına neden olmaması gerek. AB yolculuğunda Türkiye’nin yanında yürümeye özen göstermek durumunda. 
     Bu süreçte Türkiye AB’ye tam üyelik için çok mesafe almalı. 
     Ayrıca Venizelos’un şu söylemi de Kıbrıs sonrası daha uzun vadeli 
     "Yunanistan istikrarlı, ekonomisi sağlam ve AB toprağı sayılan bir Türkiye’yi güvenliği için önemli buluyor." 
     Diplomasi "silahsız savaştır..." Bazen gerçek niyetleri perdeler. Bazen barış da getirebilir. 
     
     







Avrupa ve yönetemeyen demokrasi 


"Alfabe" 


Kıyı kitabı... 


Ecevitler’in çekilme planı 


AB ve Türkiye için şartsız tarih 


Pandeli’de bir öğlen 


Kime oy vereceğinize karar verdiniz mi 


Ne yapardık 


Kafalar iyice karıştı 


Birkaç iyi olay birkaç iyi insan... 


AKP’nin yolu 


Kargalar baca da temizlermiş 


Bugün günlerden serseri 


Enflasyon oy avcıları’nın eseri 


Aracıların stresi bitiyor 


</TEXT>
</DOC>
