<DOC>
<DOCNO> 125265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur17.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''AB zirvesinde dik durduk ama dikleşmedik'' 
</HEADLINE>
<TEXT>

     AK Parti Genel Başkanı Recep Tayyip Erdoğan, Kopenhag'da çıkan kararın Türkiye için önemli bir başarı olduğunu belirterek, ''Hiç kimse, Zirve'den çıkan kararı siyasi mülahazalarla başarısız göstermeye kalkmasın. Bu kararı başarısız göstermeye kalkışmak, dar siyasi mülahazayla hareket etmek demektir'' dedi. 
     Erdoğan, partisinin grup toplantısında, AB Kopenhag Zirvesi'nde alınan kararları değerlendirdi. Zirve öncesinde Almanya-Fransa uzlaşı formülünde açık tarih yer almadığını anlatan Erdoğan, Temmuz 2005 tarihinin Türkiye ile üyelik müzakerelerin ele alınıp değerlendirileceği 'randevu tarihi' niteliğinde olduğunu, kendilerinin bunu kabul etmediğini söyledi. 
     Zirve Sonuç Bildirgesi'nde Türkiye ile ilgili kararı okuyan Erdoğan'ın sözleri, milletvekilleri tarafından alkışlarla kesildi. ''Bu, sahih bir karardır'' diyen Erdoğan, bunun randevu değil müzakere tarihi olduğunu, müzakerelerin başlatılması için Türkiye'nin Kopenhag siyasi kriterlerini yerine getirmesinin, Türkiye açısından bilinen bir koşul olduğunu vurguladı. Erdoğan, ''Biz kimseden, Kopenhag siyasi kriterlerini yerine getirmeden bizimle üyelik müzakerelerini başlatın şeklinde bir talepte bulunmadık. Böyle bir talebi kendimize ve halkımıza karşı saygısızlık ve güvensizlik olarak görüyorum'' diye konuştu. 
     Erdoğan, Kopenhag'ın Türkiye için önemli bir başarı olduğunu belirterek, bunu milletin başarısı olarak gördüklerini vurguladı. Erdoğan, ''Hiç kimse Zirve'den çıkan kararı siyasi mülahazalarla başarısız göstermeye kalkmasın. Bu kararı başarısız göstermeye kalkışmak, sadece dar siyasi mülahazayla hareket etmek demektir'' dedi. 
     Türkiye'nin, 20 günlük süre içinde sadece AB noktasında değil Avrupa ve dünyada dış politikanın oluşmasında veya oluşturulmasında etkili olduğunu anlatan Erdoğan, gelişmeleri dış politika alanındaki ilk ciddi siyasi adımlar olarak nitelendirdi. Buna, farklı yaklaşımların ve eleştirilerin olabileceğine dikkati çeken Erdoğan, ''Bunu eleştirenlere şunu söylüyorum Biz bu milletin tarihinden aldığımız azim ve heyecanla dik durmasını bildik ama asla dikleşmedik. Aldatmadık, aldatan olmak istemedik'' dedi. 
     
     ''ÜSLUBUM YERİNİ BULACAKTIR'' 

     Erdoğan, üslubunun sert olduğu eleştirilerine değinirken, ''Ben sert ya da yumuşak üslubu durduk yerde tercih etmiyorum. Şahsım için en önemli şey, kendimizi doğru anlatmak ve milli çıkarlarımızı kararlılıkla korumaktır. Bunun için en makul üslubu tercih ediyorum. Ama muhataplarım ülkeme karşı çifte standartlar geliştirirlerse, milli çıkarlarımızı gözardı ederlerse, tabii ki üslubum da yerini bulacaktır. Şair'in dediği gibi, Yumuşak başlı isem, kim dedi uysal koyunum'' diye konuştu. 
     Milletin kendilerinden beklentilerini yanıtlamak zorunda olduklarını anlatan Erdoğan, bu beklentiler dışında bir iş yapmadığını kaydetti. Erdoğan, sözlerini, ''Kendi milletinden başka kimseden emir almayacak bir kadro vardır'' diyerek tamamladı. 
     





</TEXT>
</DOC>
