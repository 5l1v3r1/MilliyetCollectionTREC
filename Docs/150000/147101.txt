<DOC>
<DOCNO> 147101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur19.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell ''Türkiye Irak'a en iyi model ülke'' 
</HEADLINE>
<TEXT>

     ABD Dışişleri Bakanı Colin Powell, yeniden inşa etmeyi düşündükleri Irak için en iyi model ülkenin Türkiye olduğunu söyledi. 
     Powell, Başbakan Yardımcısı ve Dışişleri Bakanı Abdullah Gül ile Dışişleri Konutu'nda yaptıkları ortak basın açıklamasında, savaş sonrasında Irak halkının bütün haklarının güvence altına alındığı demokratik bir ülke yaratmayı amaçladıklarını belirtti. 
     Irak'ın yeniden yapılandırılması çabalarında Türkiye'nin ''çok önemli bir rol'' oynayacağını kaydeden Powell, Türkiye'nin sadece Irak'ın yeniden inşasına katılmakla kalmayacağını, Müslüman ve demokratik bir ülke olarak, Irak için en örneği oluşturacağını söyledi. 
     Powell, Türkiye gibi komşularıyla barış içinde yaşayan demokratik bir Irak istediklerini belirterek, ''Biz de böyle bir Irak yaratacağız'' dedi. 
     Türkiye'deki temaslarının ''son derece verimli'' olduğunu belirten Powell, iki ülkenin 50 yılı aşkın çok iyi ilişkilere sahip olduğunu kaydetti. 
     Irak'ta Saddam Hüseyin rejimine karşı bir koalisyon oluşturduklarını ifade eden Powell, Türkiye'nin de bu koalisyonun önemli bir üyesi olduğunu söyledi. 
     TBMM'nin 1 Mart'ta yurtdışına asker gönderme ve yabancı askerlerin Türkiye'ye gelmesine olanak tanıyan tezkereyi reddetmesinden hayal kırıklığına uğradıklarını kaydeden Powell, ''son derece yetenekli'' uzmanlarının çalışmaları sonucunda tüm bu sorunları çözdüklerini ifade etti. 
     Türkiye'nin hava sahasını kullanma iznini vermesini memnuniyetle karşıladıklarını belirten Powell, Gül ile Kuzey Irak'a insani yardımın nasıl ulaştırılacağı konusunu da ele aldıklarını kaydetti. 
     
     KUZEY IRAK 

     Türkiye'nin Kuzey Irak'la ilgili endişelerini de göz önünde bulundurduklarını söyleyen Powell, şunları söyledi 
     ''Hepimizin bildiği gibi, Türkiye'nin potansiyel bir mülteci akını konusundaki rahatsızlığı söz konusudur. Türkiye'ye yönelik terörist saldırılar konusunda ve Kürt bölgesindeki durumun güneye doğru yayılması konusunda endişeler bulunuyor. Bütün bu konularda Türk dostlarımıza şunu gösterdiğimizi umuyorum Bu durumu çok yakından izliyoruz ve her şeyi kontrol altında tutuyoruz. Bu nedenle, şu anda Türk askerinin Kuzey Irak'a geçmesine gerek olmadığını dile getirdim.'' Powell, bugünkü görüşmeleri sırasında bir koordinasyon komitesi kurmaya karar verdiklerini belirterek, komitede, gelecek günlerde herhangi bir sorun ortaya çıktığında, buna nasıl karşılık verileceğinin ele alınmasının planlandığını kaydetti. 
     Görüşmeleri sırasında Irak'a yönelik harekatla ilgili Türk yetkililere bilgi verdiğini kaydeden Powell, askeri harekatın çok iyi bir şekilde ve kararlılıkla yürütüldüğünü söyledi. 
     Powell, Irak güçlerinin her geçen gün daha da zayıfladığını ve koalisyon güçlerinin daha güçlü hale geldiğini kaydetti. 
     Colin Powell, harekatın başarıyla tamamlanması için çok az bir zaman kaldığını belirterek, ''Bu savaşın başarıyla tamamlanmasıyla Irak halkının daha iyi bir ülkeye sahip olmasını, demokratik haklara saygılı, komşularıyla barışık yaşamasını sağlamamız mümkün olabilecek'' dedi. 
     Temasları sırasında ikili ilişkileri de ele aldıklarını belirten Powell, Kıbrıs konusunu da değerlendirdiklerini ve gelecek günlerde bu konuda daha olumlu gelişmeler olmasını umduklarını sözlerine ekledi. 
     





</TEXT>
</DOC>
