<DOC>
<DOCNO> 128560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko52.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'nun son talihlisi de ortaya çıktı... 
</HEADLINE>
<TEXT>

     Milli Piyango'nun yılbaşı özel çekilişinde, çeyrek biletine büyük ikramiye isabet eden son talihli de ortaya çıktı. 
     Talihli adına Türkiye İş Bankası Başkent Şube Müdürü Adil Yağcı, İdare'ye gelerek, ikramiye çekini Milli Piyango İdaresi Genel Müdürlüğü yetkililerinden aldı. 
     İş Bankası Başkent Şube Müdürü Yağcı, Müdür Yardımcısı Yeşim Akman ve 2. Müdür Erhan Ünal ile birlikte bugün akşam saatlerinde Milli Piyango İdaresi Genel Müdürlüğü'ne geldi. 
     Biletle ilgili gerekli kontrollerin tamamlanmasının ardından basına bir açıklamada bulunan İş Bankası Başkent Şube Müdürü Adil Yağcı, gazetecilerin talihliye ilişkin sorularını yanıtladı. 
     
     TALİHLİNİN ÖZELLİKLERİ 
     Talihlinin serbest meslek erbabı, orta yaşlı, ancak gençte sayılabilecek bir erkek olduğunu ifade eden Yağcı, isim vermekten kaçındı. 
     Ankaralı talihlinin, İstanbul'a seyahati sırasında Bahçekapı'da bir seyyar bayiden bileti aldığını ifade eden Yağcı, talihlinin kendisinin bizzat İş Bankası'na başvuruda bulunarak, ikramiyenin tahsil edilmesi konusunda kendilerinden yardım istediğini bildirdi. 
     İkramiyeyi nasıl değerlendireceğine ilişkin talihliye danışmanlık hizmeti vereceklerini de belirten Yağcı, sorular üzerine, söz konusu biletin Merkez Bankası aracılığıyla tahsil edilmesi yoluna gidilmemesi nedeniyle, paranın bankalararası piyasada takasa gireceğini ve ancak Salı günü tahsil edilebileceğini söyledi. 
     Yağcı, bundan dolayı talihlinin 4 günde, yaklaşık 10-12 milyar lira tutarında bir zararı olacağını kaydetti. 
     





</TEXT>
</DOC>
