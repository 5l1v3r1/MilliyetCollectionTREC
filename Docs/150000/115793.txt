<DOC>
<DOCNO> 115793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sonspo05.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AC Fiorentina kulubü eski başkanı Gori'ye evde göz hapsi 
</HEADLINE>
<TEXT>

     İtalya'nın en büyük sinema yapımcılarından biri olan ve şu anda Üçüncü Lig'de mücadele eden eski AC Fiorentina'nın başkanlığını yapan Vittorio Cecchi Gori, ''sahte iflas'' suçundan savcılığın emriyle göz hapsine alındı. 
     Geçen sezon sonunda İkinci Lig'e düşen AC Fiorentina, yaşadığı ekonomik krizden bütçesinde büyük açık vererek bu lige de kabul edilmeyince, Üçüncü Lig'e düşmesine karar verilmişti. 
     Geçen 26 Eylül tarihinde resmen iflası açıklanan AC Fiorentina Kulübü'nde, başkan Cecchi Gori'nin, kulübün borçlarını düşük göstermek için ''sahte iflas'' yoluna gittiği iddia ediliyor. 
     Gori dışında, eski yönetim kurulu başkanı Sarkis Zerunyan ve AC Fiorentina birinci ligdeyken son olarak teknik direktörlüğünü yapan Ottavio Bianchi'nin de soruşturma kapsamında olduğu bildirildi. 
     İtalyan polisinin Floransa Savcılığı'nın emriyle Cecchi Gori'nin, Roma'daki villasına sabah 07.00'de gittiği, ancak kapı çalındığında kimsenin yanıt vermediği belirtildi. 
     Polisin itfaiyeyi çağırarak penreden eve girmeyi denemesi üzerine villanın kapıcısının kapıyı açtığı ve Cecchi Gori'nin İtalyan sinema ve televiyon yıldızı olan sevgilisi Valeria Marini ile birlikte içeride olduğu ifade edildi. 
     Evde göz hapsine alınan Cecchi Gori'nin ilk tepkisinin, ''Bu bir komplo'' biçiminde olduğu kaydedildi. 
     Geçen dönem senatör olan Cecchi Gori, geçen yıl 13 Mayıs'ta yapılan seçimlerde milletvekili adayı olmuş ancak seçilememişti. Geçen aylarda geçirdiği kalp krizi yüzünden hastaneye kaldırılan Gori, zorlu günler yaşamaya devam ediyor. 
     





</TEXT>
</DOC>
