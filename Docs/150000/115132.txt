<DOC>
<DOCNO> 115132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur26.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sedat Peker tutuklandı 
</HEADLINE>
<TEXT>

     Yeraltı dünyasının ünlü isimlerinden Sedat Peker, İstanbul DGM Cumhuriyet Savcısı Ali Cengiz Hacıosmanoğlu'nun dünkü serbest bırakılmasına ilişkin itirazının kabul edilmesi üzerine tutuklandı. Peker, "Neden tutuklandınız" sorusunu "Kırmızı ışık ihlalinden tutuklandım" diye yanıtladı. 
     İstanbul DGM Cumhuriyet Savcısı Ali Cengiz Hacıosmanoğlu, İstanbul 5 No'lu DGM'ye yaptığı itirazda, Peker ile Ersin Kuştemir'in tutuklanmalarını istedi. 
     Hacıosmanoğlu'nun, Sedat Peker ile Ersin Kuştemir'in tutuklanmalarına yaptığı itirazı değerlendiren İstanbul 5 No'lu DGM, istemi yerinde buldu. 
     Mahkeme, Peker ile Kuştemir hakkında gıyabi tutuklama kararı çıkarttı. 
     Bunun üzerine harekete geçen polis, Peker'i Beykoz'daki evinde yeniden gözaltına alarak emniyete getirdi. 
     İstanbul 5 No'lu DGM'de hakim karşısına çıkarılan Peker hakkında çıkarılan gıyabi tutuklama kararı vicahiye çevrilerek cezaevine gönderildi. 
     Gözaltında tutuldukları Organize Suçlar Şube Müdürlüğü'nden dün DGM'ye sevk edilen Kaan Murathan, Kaffar Karademir, Yener Keskin, Soner Kuştemir, Aziz Saka ve Hepdeğer Urhan savcılık sorgularının ardından, Sedat Peker ile Ersin Kuştemir ise Nöbetçi Mahkeme Yedek Hakimliği'nce serbest bırakılmıştı. 
     Savcılıktan serbest kaldıktan sonra yeniden Organize Suçlar Şube Müdürlüğü'ne götürülen Gaffar Karadeniz ve Yener Keskin'in de aralarında bulunduğu 4 kişinin de gece saatlerinde bırakıldıkları belirtildi. 
     İstanbul Emniyet Müdürlüğü'nden yapılan yazılı açıklamada, olaya adı karışan Aziz Saka'nın, 17 Temmuz 1995 tarihinde İstanbul Emniyet Müdürlüğü kadrosunda göreve başladığı belirtildi. 
     Açıklamada, 25 Mayıs 2000 tarihli Bakanlık onayı ile Hakkari Emniyet Müdürlüğü kadrosuna naklen atanan Saka'nın, görevinden 29 Eylül 2000 tarihinde istifa ettiği kaydedildi. 
     Hesaplarında yüklü miktarda para bulunduğu ileri sürülen Saka'nın, gözlem altındayken alınan ifadesinde ise aileden zengin olduğunu ve şirketleri bulunduğunu anlattığı belirtildi. 
     





</TEXT>
</DOC>
