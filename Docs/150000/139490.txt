<DOC>
<DOCNO> 139490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo30.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de sakat futbolcuların durumu... 
</HEADLINE>
<TEXT>

     Fenerbahçe Kulübü Doktoru İsmail Başöz, yarınki Malatyaspor maçı öncesi sakatlığı bulunan futbolcuların son durumlarıyla ilgili bilgiler verdi. 
     Samandıra Tesisleri'nde, teknik sorumlu Oğuz Çetin'in düzenlediği toplantıdan önce açıklama yapan İsmail Başöz, sol dizindeki sorun nedeniyle uzun süredir tedavi gören Serhat'ın durumuyla ilgili, ''Serhat iyileşmesi için 3-4 haftalık bir süreden bahsetti, ama ben bir süre veremiyorum'' dedi. 
     Başöz, milli futbolcunun, ikinci yarının başında yaptıkları Beşiktaş maçına, sakat olduğu halde kendi isteğiyle çıktığını belirterek, ''Serhat bir fedakarlık yaptı ve Beşiktaş maçında oynamak istedi. Ancak bundan sonra sakatlığında iyileşme göremedik ve antrenmansız tedavi uygulamaya başladık. Sol diz tendonunun kemiğe bağlandığı yerde ödem var. Biz onu her hafta oynayacağımız maça yetiştirmeye çalışıyoruz'' diye konuştu. 
     
     STEVİÇ'İN DÖNÜŞÜ 

     Boyun fıtığının tedavisi için bir süre önce Almanya'ya giden Yugoslav futbolcu Miroslav Steviç'in yarın İstanbul'a döneceği bildirildi. 
     Steviç'in rahatsızlığının ciddi olduğunu, ancak bugün için ameliyat olmasının olumlu karşılanmadığını belirten kulüp doktoru Başöz, bu nedenle yarın İstanbul'a dönmesini bekledikleri Yugoslav futbolcuya dinlendirerek tedavi uyguladıklarını kaydetti. 
     
     ''İSMAİL, MART AYI SONUNDA TAKIMA KATILACAK'' 

     Başöz, sezon başında Gençlerbirliği'nden transfer edilen, ancak geçirdiği ameliyat nedeniyle henüz takıma giremeyen İsmail Güldüren'in, mart ayı sonunda takıma katılmasını beklediklerini söyledi. 
     İsmail'e dayanıklılık ve güç çalışmaları yaptırdıklarını anlatan Dr.Başöz, ''Son günlerde çalışmasında iyi bir tempo yakaladık. Dayanıklılık ve güç çalışmaları sürüyor. Dizinin yeni yapısına vücudunun uyum göstermesi yönünde çalışıyoruz. Mart ayı sonuna doğru takıma katılmasını bekliyoruz'' diye konuştu. 
     Sarı kart cezası nedeniyle Malatyaspor maçında forma giyemeyecek olan Kemal'in, sağ uyluk üst adalesinde zorlanmayla oluşan sakatlığının da iyileşme kaydettiğini belirten Başöz, bu futbolcunun gelecek haftadan itibaren takım çalışmalarına katılacağını bildirdi. 
     Başöz, kalp damarlarından birinde yaşadığı sağlık sorunu nedeniyle takımdan ayrılan Washington konusunda, ABD'den gelen raporları değerlendirerek kulüp yöneticilerine sunduğunu, ancak bu konuda gerekli açıklamaları medyaya yöneticilerin yapacağını da sözlerine ekledi. 

     
</TEXT>
</DOC>
