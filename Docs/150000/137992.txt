<DOC>
<DOCNO> 137992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo08.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu Fatih Fenerbahçe'nin önüne geçme şansımız var... 
</HEADLINE>
<TEXT>

     Trabzonspor Futbol Takımı Kaptanı Fatih Tekke, Adanaspor maçının, ligin ikinci yarısınının ilk haftasında Elazığspor ile yaptıkları karşılaşmadan daha kolay geçeceğine inandığını söyledi. 
     Fatih Tekke, yaptığı açıklamada, Elazığspor ile berabere kaldıkları karşılaşmada, ilk dakikada bir gol bulumadıklarını ve bu nedenle rakipleri karşısında zorlandıklarını belirterek, ''Adanaspor maçının Elazığspor maçına oranla daha kolay geçeceğini düşünüyorum. Ancak rakibimiz karşısında bir gol bulup, rakibimizin direncini arttırmamalıyız'' diye konuştu. 
     Geçen hafta deplasmanda Altay maçında ortaya iyi bir futbol koyduklarını ve farklı skorlu bir galibiyet aldıklarını ifade eden Fatih, şunları söyledi 
     ''İyi bir hava yakaladık. Altay maçının bir galibiyet serisinin başlangıcı olmasını istiyoruz. Altay galibiyeti sonrasında ligde 5. sıraya yükseldik. Önümüzde daha çok maç var. Üst sırada olan takımlarla aramızda fazla puan farkının olması onları yakalayamayacağımız anlamına gelmez. Biz daha üst sıralara tırmanmak istiyoruz.'' Ligde bir üst sıralarında yer alan Fenerbahçe ile aralarında 5 puanlık bir farkın bulunduğunu dile getiren Fatih, ''İlk etapta ligde Fenerbahçe'yi yakalama ve önüne geçme şansımız var. Bunun için maçlarımızdan en az puan kaybıyla ayrılarak, en azından bir üst sıraya yükselmek istiyoruz'' diye konuştu. 
     Fatih, belindeki sakatlığının sürdüğünü ve hafta sonundaki maça yetişmeye çalıştığını sözlerine ekledi. 
     





</TEXT>
</DOC>
