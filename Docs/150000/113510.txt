<DOC>
<DOCNO> 113510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur07.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Engellilere evde pasaport teslimi... 
</HEADLINE>
<TEXT>

     Ankara Emniyet Müdürlüğü Pasaport Şube Müdürlüğü, engelliler ve yatan hastalar için evde, işyerinde veya hastanede pasaport teslimi uygulaması başlattı. 
     Ankara Emniyet Müdürlüğü Pasaport Şube Müdürlüğü ekipleri, bir yakını tarafından ''www.ankaraemniyet.gov.tr'' adresli internet sitesinden lacivert pasaport başvurusunda bulunulan, görme özürlü avukat Ömer İnal'ın pasaportunu hukuk danışmanlığını yaptığı Türkiye Sakatlar Konfederasyonu'nda teslim etti. 
     Uygulamayı ''çok çağdaş'' bulduğunu belirten ve memnuniyetini dile getiren İnal, ''Avrupa'da olduğunu duyduğumuz ve Türkiye'de de yapılmasını istediğimiz bir uygulamaydı. Oturduğum sandalyeden kalkmadan pasaportumu aldım'' diye konuştu. 
     Pasaport Şube Müdürlüğü yetkilileri, vatandaşların internet üzerinden lacivert pasaport başvurusu yapabildiklerini kaydettiler. Yetkililer, ''Başvuru sonrasında engelli ve yatan hastaların bir yakınının, Pasaport Şube Müdürlüğü'ne talep edilen belgeleri getirip, pasaport harcını yatırmasından sonra görevli arkadaşımız özürlü veya hasta vatandaşın pasaportunu evinde, bulunduğu hastanede, işyerinde imza karşılığında teslim ediyor'' diye konuştular. 
     





</TEXT>
</DOC>
