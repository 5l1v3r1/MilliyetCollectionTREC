<DOC>
<DOCNO> 130589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur04.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinliler Türkiye'ye golf oynamaya gelecek... 
</HEADLINE>
<TEXT>

     Turist sayısı ile dünyanın en büyük pazarını oluşturan Çin Halk Cumhuriyeti'nden 218 kişilik bir grubun, Mayıs ayında, golf oynamak, tarihi ve turistik yöreleri gezmek amacıyla Türkiye'ye geleceği bildirildi. 
     Türkiye'nin, Çin Halk Cumhuriyeti'nde tanıtımı konusunda yayınlar çıkaran Net Medya Grubu Başkanı Tuncay Atilla, Pekin'deki en büyük golf kulübü olan ''Pine Valley Golf Resort'' üyelerinin, dünyanın değişik ülkelerine giderek, hem sevdikleri sporu yaptıklarını hem de o yörenin kültür, tarih ve tabiatını öğrendiklerını söyledi. 
     Atilla, Golf Kulubü üyelerinin kendilerinden, Türkiye'deki golf sahalarındaki delik sayısından, kalabilecekleri otellere, yörenin tarihi zenginliklerine kadar çeşitli sorulara yanıt istediklerini ve Mayıs'ta da geleceklerini bildirdiklerini kaydetti. Tuncay Atilla, şöyle dedi 
     ''Mayıs'ta İstanbul ve Antalya'ya gelecek olan kafile, ikili turizm anlaşmasından sonra ülkemize gelen en kalabalık grup olacak. Kendilerini, yasaları gereği Çin Halk Cumhuriyeti'nden bir seyahat acentesi getirecek. Gerek bakanlık tanıtma ateşeliğimiz, gerekse Net Medya olarak, Çinli turistlere alternatifler sunuyoruz. Nerede golf oynayacaklarına, nerede yatıp kalkacaklarına kendileri karar verecek rezervasyonlarını kendileri yapacaklar.'' Türkiye'nin, Çin Halk Cumhuruyeti'nde, gezilip görülmek istenen ülkeler arasında Avustralya ve Malezya'nın arkasından üçüncü sırada yer aldığı bildirildi. 
     





</TEXT>
</DOC>
