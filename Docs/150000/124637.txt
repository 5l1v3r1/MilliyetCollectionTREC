<DOC>
<DOCNO> 124637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sonspo03.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın Samsunspor'a ezici üstünlüğü var... 
</HEADLINE>
<TEXT>

     Beşiktaş ile Samsunspor, yarın yapacakları maçla birlikte Birinci Süper Futbol Ligi'nde 51. kez karşı karşıya gelecek. 
     Samsunspor'un ilk kez Birinci Lig'e yükseldiği 1969-70 sezonundan itibaren yapılan 50 lig maçından 26'sını Beşiktaş, 9'unu ise Samsunspor kazandı, 15 karşılaşma da beraberlikle sonuçlandı. 
     ''Kara Kartallar''ın toplam 75 golüne, Karadeniz takımı 42 golle karşılık verdi. 
     2 takım arasında geçen sezon ligin ilk yarısında Samsun'daki maç, 
     saha zemininin bozukluğu nedeniyle karşılaşmanın hemen başında ertelenmiş, Ankara'daki erteleme maçını Samsunspor 2-1 kazanmıştı. İstanbul'daki karşılaşma ise 0-0 berabere sonuçlanmıştı. 
     
     BEŞİKTAŞ, SON YILLARDA EVİNDE ZORLANIYOR 
     Beşiktaş, Samsunspor karşısında son yıllarda İstanbul'da yaptığı lig maçlarında oldukça zorlanıyor. 
     Siyah-beyazlılar, Karadeniz ekibiyle ligde son 5 sezonda İstanbul'da yaptığı maçların yalnızca 1'ini kazanırken, 3'ünde berabere kaldı, 1'inde ise yenildi. 
     Beşiktaş, bu süre içindeki 5 maçtan 4'ünde rakibine gol bile atamazken, kendi kalesinde de son 4 sezonda gol görmedi. 
     
     İSTANBUL'DAKİ MAÇLAR 
     2 takım arasında İstanbul'da yapılan lig maçlarının genelinde de 
     Beşiktaş'ın üstünlüğü göze çarpıyor. 
     ''Kara Kartallar'', İstanbul'da yapılan 25 lig maçının 16'sında sahadan galibiyetle ayrılırken, 2 kez yenildi, 7 karşılaşma da beraberlikle sonuçlandı. 
     İstanbul'daki lig maçlarında Beşiktaş 36, Karadeniz ekibi ise 16 gol kaydetti. 
     
     EN FARKLI SKORLU GALİBİYETLER 
     Beşiktaş, Samsunspor karşısındaki en farklı skorlu galibiyetini 14 Eylül 1991 tarihindeki lig karşılaşmasında 5-1'lik skorla elde etti. 
     Bunun dışında Beşiktaş, 23 Aralık 1973'te yine İstanbul'da rakibini 4-0'lık skorla yendi. 
     





</TEXT>
</DOC>
