<DOC>
<DOCNO> 117193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo15.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Derbi Fenerbahçe için çok önemli 
</HEADLINE>
<TEXT>

     Beşiktaş Teknik Direktörü Mircea Lucescu, yarın oynanacak Fenerbahçe-Galatasaray derbisinin özellikle puan sıralamasında daha geride olan sarı-lacivertli takım için büyük önem taşıdığını söyledi. 
     Lucescu, BJK Nevzat Demir Tesisleri'nde gerçekleştirilen idman sonrası basın mensuplarına yaptığı açıklamada, derbilerin her zaman için önemli olduğunu, ancak bu kez puan olarak dezavantajlı olan Fenerbahçe için ayrı bir önem taşıdığını belirterek, ''Fenerbahçe, yukarıda kalabilmek için derbi maçtan iyi bir sonuç almak zorunda'' dedi. 
     Basın mensuplarının yarınki maçın tahmini ile ilgili sorularına yanıt vermeyen Rumen teknik adam, ''Derbilerin nasıl biteceği önceden tahmin edilemez. Biz kendi maçlarımızın sonuçlarıyla ilgileniyoruz. Rakiplerimizin maçlarına bakmıyoruz'' diye konuştu. 
     
     ''TAKIMIN ÇALIŞMASINDAN MEMNUNUM'' 

     Lucescu, futbolcularının çalışmasından memnun olduğunu, ancak takımın daha tam istediği seviyeye gelmediğini kaydetti. 
     Daha iyi çalışarak yakında çok daha iyi oynayacaklarını belirten Lucescu, transferle ilgili sorulara da ''Transferin başlamasına daha iki ay var. Biz şu an için transferi düşünmüyoruz'' karşılığını verdi. 
     
     ''AHMET DURSUN BÜYÜK KAYIP'' 

     Ahmet Dursun'un sakatlığına da değinen Mircea Lucescu, bu futbolcunun yokluğunun kendileri için büyük bir kayıp olduğunu belirterek, şunları söyledi 
     ''Ahmet'in bir an evvel iyileşip aramıza dönmesini istiyoruz. Çünkü o takım için önemli bir oyuncu. Şu an için Almanya veya Fransa'ya gidip oradaki doktorlara da muayene olması gündemde. Başka doktorların da onu görmesini istiyoruz. Umarım kısa sürede takıma geri döner.'' Lucescu, IFFHS'nin ekim ayı sıralamasında Beşiktaş'ın Galatasaray'ı geride bırakmasıyla ilgili bir soruya da ''İstatistik şu an için beni ilgilendirmiyor. Önemli olan takımımın iyi oynaması ve iyi sonuçlar alması'' diye yanıt verdi. 
     
     BEŞİKTAŞLI FUTBOLCULAR BERABERLİK İSTİYOR 

     Beşiktaşlı futbolcular, yarın yapılacak Fenerbahçe-Galatasaray derbisinde beraberlik bekliyor. 
     Kaptan Tayfur Havutçu, kendileri için en iyi sonucun iki takımın da puan kaybetmesi olduğunu belirterek, ''Ben beraberliğin bizim için avantajlı bir skor olacağını düyünüyorum. Sonuçta iki takım da bizim rakibimiz ve puan kaybetmeleri bizim avantajımıza olabilir'' diye konuştu. 
     Tayfur, bu maçın sonucundan çok Elazığspor ile yapacakları maçın kendilerini ilgilendirdiğini ifade ederek, ''Rakiplerimizin puan kaybetmesi ancak bizim kazanmamızla anlamlı olabilir. Bu nedenle önce biz kendi maçlarımıza konsantre olup, bunları kazanmalıyız'' dedi. 
     
     YASİN ''ÖNCE BERABERLİK'' 

     Siyah-beyazlı futbolcu Yasin Sülün de, derbi maç için öncelikle beraberliği istediğini, ancak Fenerbahçe'nin galibiyetinin de kendilerine yarayabileceğini belirtti. 
     Yasin, Fenerbahçe'nin kaybetmesi halinde ligdeki konumunun zora girebileceğini vurgulayarak, ''Fenerbahçe için çok daha zor bir maç olacak. Galatasaray ise kazanırsa aradaki puan farkını açacak. Bu nedenle ilginç bir maç. Sonuçta hak eden kazansın'' dedi. 
     Derbi maçın dostluk havası içinde geçmesini dilediğini de ifade eden Yasin, ''Fenerbahçe-Galatasaray maçları hep yüksek tansiyonda oynanıyor. Umarım bu kez dostluk kazanır ve herhangi bir olay çıkmadan güzel bir maç izleriz'' dileklerinde bulundu. 
     İbrahim Üzülmez ise, derbi maçın beraberlikle bitmesini dilediklerini kaydederek, bu şekildeki bir sonucun kendilerine avantaj sağlayacağına inandığını söyledi. 
     





</TEXT>
</DOC>
