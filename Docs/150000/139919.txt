<DOC>
<DOCNO> 139919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sonspo05.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de gözler derbi maça çevrildi... 
</HEADLINE>
<TEXT>

     Ligin 22. haftasını Malatyaspor galibiyetiyle geride bırakan Fenerbahçe, Galatasaray ile gelecek hafta yapacağı derbi maçın hazırlıklarına ara vermeden başladı. 
     Sarı-lacivertliler, Samandıra Tesisleri'ndeki sahaların karla kaplı olması nedeniyle çalışmasını Dereağzı Tesisleri'nde yaptı. 
     Malatyaspor karşısında dün akşam alınan 3 puan nedeniyle futbolcuların bir hayli neşeli oldukları gözlenen antrenmanda, dünkü maçta 45 dakikanın üzerinde süreyle sahada kalan oyuncular takımdan ayrı düz koşu yaptı. 
     Teknik sorumlu Oğuz Çetin, yaklaşık 1.5 saat süren çalışmada diğer oyunculara ise kondisyon ve dayanıklılık çalışmalarının ardından, dar alanda çift kale maç yaptırdı. 
     Sarı-lacivertli takımın dün akşamki maçta 2. golünü atan Yusuf, antrenman maçında attığı gollerle de dikkati çekti. 
     
     STEVİÇ, ANTRENMANLARA BAŞLADI 

     Boyun fıtığı teşhisi nedeniyle bir süredir Almanya'da tedavi olan Steviç, çalışmalara başladı. 
     Önceki gün İstanbul'a gelen Steviç, Dereağzı Tesisleri'nde bir süre salonda çalıştıktan sonra, fizyoterapist yönetiminde sahada koşu yaparak çalışmasını tamamladı. 
     Sarı-lacivertlilerin bugünkü antrenmanında, sakatlığı nedeniyle tedavisi süren Serhat ve İsmail yer almadı. 
     Yarın izin yapacak olan sarı-lacivertli futbolcular, Galatasaray maçının hazırlıklarını 3 Mart Pazartesi gününden itibaren sürdürecek. 
     
</TEXT>
</DOC>
