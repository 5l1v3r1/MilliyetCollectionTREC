<DOC>
<DOCNO> 139995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/guncel/gun15.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, bir taşla iki suç vurdu 
</HEADLINE>
<TEXT>

Taksim’deki bir otele düzenlenen polis operasyonu, filmleri aratmadı. Kokain şüphesiyle girilen odada kadın ticareti’ yapıldığı da ortaya çıktı. Bir zanlı da çarşafları sarkıtıp kaçarken yakalandı 
     SERHAT ÜNAL İstanbul 

     Polisin Taksim’de bir otelde yaptığı kokain operasyonunda 3’ü Ukraynalı 4 kişi yakalandı. Zanlılardan Türk olanı, polis operasyonu sırasında çarşafla otel odasından kaçmak istediyse de başarılı olamadı. Odaya barikat kuran üç Ukraynalı ise ancak avukatları gelince dışarı çıkarılabildi. Polis, zanlıların uluslararası "kadın ticareti" yaptığını da açıklandı. 
     
     Polise karşı barikat kurdular 
     İstanbul Narkotik Şube Müdürlüğü ekipleri, Taksim’deki Dilson Otel’de kalan bir grubun kokain kullandığı bilgisine ulaştı. Şüphelilerin kaldığı otel odasına çıkan polisler, banyodaki su sızıntısını tamire geldiklerini söylediler. Odada bulunan ikisi kadın, dört kişi kapıyı açmadı. Resepsiyonu arayıp yeni bir tamirci isteyen zanlılar, görevlilerden otelde polis olduğu bilgisini alınca kapıyı kilitleyip arkasına buzdolabı, yatak, masa gibi eşyalar yığdılar. İddiaya göre de, bir kısım kokaini lavaboya döküp düzenekleri pencereden attılar. 
     
     Çarşafa dolandı 
     Demir Demirci, beşinci katta bulunan odadan çarşafla dördüncü kata indi. Ancak polis, dışarıdan görüntülediği Demirci’yi burada gözaltına aldı. Yaklaşık 3.5 saat kapıyı açmak için uğraşan polis sonuç alamadı. Avukatları gelince odadan dışarı çıkan zanlılar Ukraynalı Vasyl Glinskyy, Svitlana Istanina, Natalya Robova gözaltına alındı. Otel odasındaki aramada, 2 gram kokainle birlikte kokaine bulaşmış bardaklar, dizüstü bilgisayar, ayakkabı, kültablası ele geçirildi. 
     
     Aranıyorlardı... 
     Dizüstü bilgisayarı inceleyen polis, merkezi Rusya’da bulunan internet sitesi üzerinden kadın ticareti yapıldığı bilgisine ulaştı. Gözaltına alınan Robova’nın bu sitede fotoğraflarının bulunduğu belirlendi. Kadın ticareti yaptığı gerekçesiyle iki kez yakalanıp sınır dışı edilen Glinskyy’nin sahte kimlikle Türkiye’ye yeniden giriş yaptığı, Demir Demirci’nin de kokain satmak ve kullanmak suçlarından arandığı öğrenildi. Bu arada alıcı gibi davranan polise yurtdışından getirdikleri 7 kilo eroini satmak isteyen Muhlis Yavuz ve İskan Özdemir yakalandı. 
     
     



 GÜNCEL 























</TEXT>
</DOC>
