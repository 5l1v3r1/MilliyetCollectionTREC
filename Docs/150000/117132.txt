<DOC>
<DOCNO> 117132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun11.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times bugün "Türkiye Özel Sayısı" gibi çıktı... 
</HEADLINE>
<TEXT>

     İngiltere'de yayınlanan günlük siyaset ve ekonomi gazetesi Financial Times, AKP'nin seçim başarısını değerlendirirken, Merkez'deki siyasi partilerin sokaktaki adamla olan bağlarını kopardıkları anda henüz 14 aylık geçmişi bulunan AKP'nin büyük ve gerçek bir siyasi parti olarak ortaya çıktığını ve seçimi kazandığını yazdı. 
     AK Parti'yi büyük sorumlulukların beklediğini belirten Financial Times, öncelikle ekonomik krizin aşılması gerektiğini, dışarıda da muhtemel Irak operasyonunun ortaya çıkaracağı güçlüklerle karşılaşacağını hatırlattı. 
     Yeni hükümetin, bunların yanı sıra Kıbrıs meselesinde önemli kararlar almak zorunda kalacağını da yazan gazete, bir gelişme olmaması halinde, Kıbrıs Rum kesiminin önümüzdeki ay tek başına AB ile tam üyelik görüşmelerine başlayacağına dikkati çekti. 
     AKP'nin, deneyimsizliğinin dışında ''İslami köklerine kuşkuyla bakılması'' gibi önemli bir dezavantajı bulunduğunu da belirten gazete, geçmişte Türkiye'de ''askerin dört kez seçimle gelen hükümetlerin son bulmasına yol açtığını ve dört İslami partiyi kapattığını'' bildirdi. Gazete, ''Ancak, halihazırda Türk demokrasisi hakkında kuşkular var ve yeni bir darbe Avrupa tarafından tolere edilemez'' diye yazdı. 
     Silahlı Kuvvetler'in AKP'ye bir şans tanıması, güçlü ve dürüst bir hükümetin kurulmasına yardımcı olması gerektiğini de bildiren Financial Times, CHP'nin de yapıcı bir muhalefet gerçekleştirmesi gerektiğini bildirdi. 
     CHP'nin IMF programına bağlılık noktasında hükümeti itmesi gerektiğini belirten gazete, ''ama bir yandan da Erdoğan'ın yasağının kalkmasına da destek vermeliler'' ifadesine yer verdi. 
     ''Türkiye'nin islamla demokrasiyi birlikte yürütüp yürütemeyeceği'' yolunda bir iddianın ortaya çıktığını da bildiren Financial Times, ''AKP'nin muhafazakar ve modern bir Müslüman demokrat parti olmayı başarıp başaramayacağının görüleceğini'' vurguladı. 
     
     ''TÜRKİYE ÖZEL SAYISI'' 
     Financial Times, manşetini de Türkiye'ye ayırırken, bunun dışında Türkiye'deki yazarı Leyla Boulton'ın bir yorumuna yer verdi. 
     Borsa ve para piyasalarıyla ilgili sayfalarında da Türkiye'deki durumu dikkatle gözden geçiren gazete, ''Türkiye özel sayısı'' denilebilecek bugünkü nüshasında ayrıca eski Devlet Bakanı ve CHP İstanbul milletvekili Kemal Derviş'in kaleme aldığı bir makaleyi de yayınladı. 
     Derviş, ''Türkiye, Atatürk ilkelerine bağlılığını sürdürmeli'' başlıklı makalesinde, Türk halkının 1990'lı yıllarda yapılmış yönetim hatalarının acısını çektiğini belirtirken, reformların yeni hükümete daha başlangıçta bir rahatlık getireceğini bildirdi. 
     Yeni hükümetin, ülkeyi daha ileri götürmekte güçlük çekmeyeceğini ve bu reformların meyvalarını toplamaya başlayacağını belirten Derviş, yeni hükümetin başarısının üç ana faktöre bağlı olduğunu kaydetti. 
     Bu faktörlerden ilkinin ciddi bir ekonomi politikası oluşturulması olarak belirtilebileceğini söyleyen Derviş, ikinci olarak da hükümetin mutlaka Avrupa Birliği'ne üyelik hedefinden kopmaması gerektiğini ifade etti. Bu noktada CHP'nin de hükümete elinden gelen yardımı yapacağını belirten Derviş, ''umarım AB de bu çabalara olumlu yanıtlar verecektir'' dedi. 
     ''En son ve en önemli faktor ise AKP'nin Türk devletinin ve Anayasası'nın laik yapısına saygı duymasıdır'' diyen Derviş, AKP'ye oy verenlerin büyük çoğunluğu da dahil Türk halkının laiklik ilkesine sıkı sıkıya bağlı olduğunu vurguladı. 
     Kurulacak hükümetin bu üç konuda samimi olması halinde, Türkiye'yi kalıcı ve sürdürülebilir ve büyümeye kavuşturmasının mümkün olacağını belirten Kemal Derviş, böylece 1990'ların kayıp yıllarının yeniden kazanılabileceğini bildirdi. 
     





</TEXT>
</DOC>
