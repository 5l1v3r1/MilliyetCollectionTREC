<DOC>
<DOCNO> 104388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun10.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da mayın tarlasına giren 3 Türk kaçaktan biri öldü 
</HEADLINE>
<TEXT>

     Yunanistan'da, Meriç Evros bölgesinde mayın tarlasına giren üç Türk kaçaktan biri parçalanarak öldü, ikisi yaralandı. 
     Yunanistan Genelkurmay Başkanlığı'ndan yapılan açıklamada, saat 03.00 sıralarında Meriç bölgesindeki Vissas Köyü yakınlarında mayın tarlasına giren kişilerden birinin öldüğü, diğerlerinin hafif yaralandığı belirtildi. 
     Yaralıların Dimetoka Hastanesi'nde tedavi altına alındığı kaydedilen açıklamada, kimlikleriyle ilgili ayrıntılı bilgi verilmeyen kaçakların Türk uyruklu olduğu kaydedildi. 
     Olayla ilgili askeri yetkililer tarafından soruşturma başlatıldığı bildirildi. 
     Öte yandan, Yunanistan Deniz Ticaret Bakanlığı'nın açıklamasında, Midilli adasında ülkeye yasadışı yollardan girdikleri belirlenen 4 Afgan kaçağın yakalandığı açıklandı. 
     





</TEXT>
</DOC>
