<DOC>
<DOCNO> 137093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun20.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Savunma Planlama Komitesi'nin toplantısı başladı 
</HEADLINE>
<TEXT>

     NATO Savunma Planlama Komitesi'nin DPC olağanüstü toplantısı başladı. 
     Olası Irak savaşı halinde saldırıya hedef olabileceği endişesini yansıtan Türkiye, Kuzey Atlantik Antlaşması'nın 4. maddesinin yürürlüğe sokulmasını, savunmaya ilişkin görüşme ve planlamaların başlatılmasını istemişti. Fransa, Almanya ve Belçika, Irak'ta bir savaş olasılığına bağlantılı olarak NATO'nun devreye sokulacağı bir karara karşı çıkıyorlardı. 
     Fransa hariç tüm NATO ülkelerini biraraya getiren DPC'nin bugünkü toplantısında, müttefikler arasında varılan uzlaşmayla ulaşılan formüller çerçevesinde, Türkiye'nin savunmasına ilişkin kararı sonuçlandırması bekleniyor. 
     NATO'nun askeri kanadından 1966'da ayrılan Fransa DPC'ye katılamıyor. 
     Edinilen bilgilere göre, DPC toplantısında 18 müttefik Türkiye'ye AWACS erken uyarı uçaklarının gönderilmesine yeşil ışık yakacak. DPC, kitle imha silahlarına karşı önlemler ve Patriot füzeleri konularında da, ihtiyaçların müttefikler arasında ikili uzlaşmalarla sağlanmasını önerecek. 
     DPC'nin bu kararları almasının ardından, Fransa'nın da katılımıyla toplanacak olan NATO Konseyi, tüm müttefiklerin Türkiye ile dayanışma içinde oldukları ve olacakları yönünde bir açıklama yapacak. 
     





</TEXT>
</DOC>
