<DOC>
<DOCNO> 100149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo22.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçlarda kötü tezahürata kırmızı kart 
</HEADLINE>
<TEXT>

     Yeni sezonda uygulanacak kurallar bugün yapılan bir toplantıyla tanıtıldı. Uyarılara rağmen kötü tezahüratın sürmesi, "seyircisiz oynama" ile cezalandırılacak. 
     Uluslararası Futbol Federasyonları Birliği'nin FIFA bu sezon liglerde uygulayacağı yeni kuralların tanıtıldığı seminer, Ankara'da yapıldı. 
     Türkiye Spor Yazarları Derneği TSYD Ankara Şubesi Lokali'nde gerçekleştirilen seminere, Türkiye Faal Futbol Hakemleri ve Gözlemcileri Derneği TFFHGD Genel Başkanı Metin Tokat, TSYD Ankara Şubesi Başkanı Metin Gören ve eski hakemlerden Serdar Çakman ile çok sayıda basın mensubu katıldı. Daha önce seminerde bilgi vereceği duyurulan Merkez Hakem Komitesi MHK Başkanı Bülent Yavuz, acil bir işi çıkması nedeniyle toplantıda yer alamadı. 
     Katılımcılara TFFHGD Genel Başkanı Metin Tokat, yeni kuralları anlatırken, en önemli değişikliğin futbolcuların forma altına giydikleri atletler ve anonslarda yapıldığını kaydetti. 
     Tokat, futbolcuların formalarının altına giydikleri atletlere bundan sonra herhangi bir slogan ve reklam içeren yazılar alamayacaklarını belirterek, ''Böyle bir olay söz konusu olduğunda, hakem bunu raporunda belirtecek. Futbol Federasyonu, rapor yönünde, kulübe ve futbolcuya ceza verebilecek'' dedi. 
     Yeni kurallarda önemli bir değişiklikte anonslarda uygulanacak. Değişikliğe göre, stattaki kötü tezahürat sırasında hakem 1. anonsu yaptıracak. Eğer bu anons sonrasında olumsuzluk sona ererse, hakem bunu raporuna yazacak ve kulübe yalnızca ihtar cezası verilecek. 1. anonstan sonra kötü tezahürat sürürse, hakem 2. anonsu yaptıracak. Hakem, bu anonsu yaptırdığını raporuna yazarken, söz konusu kulübe 1 milyar lira para ve 1 maç saha kapatma cezası verilecek. Bu anons sonrasında da kötü tezahürat sürüyorsa, hakem bunu raporunda belirtecek. Bu rapor doğrultusunda kulüp, 2.5 milyar lira para ve 1 maç seyircisiz oynamayla cezalandırılacak. 
     Geçen yılkı uygulamada, hakem kötü tezahürat nedeniyle maçı erteleyebilirken, bu yıl ise maç ertelemesi yapılamayacak. 
     Bu yıl liglerde uygulanacak diğer yeni kurallar ise şöyle 
     - Sakatlanan futbolcu tedavisi için saha kenarına çıkarken, sahaya yeniden girebilmek için oyunun durmasını bekleyecek ve taç çizgisinden oyuna dahil olacak. 
     - Özellikle duran toplarda futbolcuların birbirlerini çekme, itme ve tutma gibi hareketlerde oyuncular ilk olarak uyarılacak. Oyuncu bundan sonra da olumsuz hareketini sürdürürse, hakem tarafından disiplin cezası uygulanacak. 
     - Hakemler, aldatmalara artık sahanın her yerinde ceza uygulamasına gidecek. Eskiden yalnızca ceza alanı içindeki aldatmalara uygulanan bu kural, bu yıldan itibaren sahanın her yerinde geçerli olacak. 
     TFFHGD Genel Başkanı Tokat, özellikle kötü tezahürat konusunda, basın, yönetici ve futbolcuların olaya olumlu yaklaşmalarını ve kendilerine destek olmalarını istedi. Tokat ayrıca, Futbol Federasyonu'nun kendilerini yıldız futbolcuları koruma yönünde telkinde bulunduğunu da sözlerine ekledi. 
     





</TEXT>
</DOC>
