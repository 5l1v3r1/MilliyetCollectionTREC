<DOC>
<DOCNO> 108167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/guncel/gun02.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı kendi cebinden geziyor 
</HEADLINE>
<TEXT>

New York Belediye Başkanı İstanbul’a yapacağı geziyi kendi cebinden karşılarken, bizde geziler devlet bütçesinden yapılıyor 
     Amerika’nın New York kenti Belediye Başkanı Michael Bloomberg, bu hafta Yunanistan ve Türkiye’yi ziyaret edecek. Mali istihbarat şirketi sahibi dolar milyarderi Bloomberg’in, kendi özel uçağıyla seyahat edeceği bu gezi için belediye bütçesinden hiç talepte bulunmayacağı öğrenildi. Dikkati çeken nokta ise Bloomberg’in İstanbul gezisi için tüm harcamayı kendisinin yapacak olması. Bu, belediye başkanlarının yurtdışı gezilerini devlet bütçesinden karşılamasına alıştığımız Türkiye için aykırı bir durum. 
     
     Gürtuna ile buluşacak 
     New York Belediyesi yetkilileri, Bloomberg’in, cuma günü Atina’daki Dünya Belediye Başkanları Doruğu’nda bir konuşma yaptıktan sonra İstanbul’a geçeceğini bildirdi. Bloomberg’ün İstanbul Büyükşehir Belediye Başkanı Ali Müfit Gürtuna ile buluşacağı, şehir turu yaptıktan sonra işadamlarıyla akşam yemeğinde bir araya geleceği öğrenildi. 
     
     Ertegün eşlik edecek 
     New York Belediye Meclisi ve Eyalet Meclisi’nden temsilcilerin yanı sıra Atlantik Plak Şirketi’nin sahibi Ahmet Ertegün’ün eşlik edeceği Bloomberg, Fener Rum Patriği Bartholomeos’la da bir araya gelecek. New York Belediye Başkanı, İstanbul’dan önce Atina’da Belediye Başkanı Dimitris Avramopulos, Başbakan Kostas Simitis ve Yunanistan Cumhurbaşkanı Kostis Stefanapulos’la buluşacak ve Dünya Ticaret Merkezi’ne yönelik terör saldırılarının yıldönümü dolayısıyla düzenlenecek anma konserine katılacak. 
     
Gürtuna’nın gezileri belediyeden      İstanbul Büyükşehir Belediye Başkanı Ali Müfit Gürtuna, göreve geldiği 1999’dan itibaren 12 ülkeye 21 gezi yaptı. Çeşitli nedenlerle Almanya, İngiltere, Fransa, ABD, Bulgaristan, Bosna - Hersek, Çin, İsviçre, Brezilya, Yunanistan, Rusya ve Güney Afrika’ya gitti. Gürtuna, 1999’da 9 gün, 2000’de 51 gün, 2001’de 41 gün, 2002’de de 15 gün olmak üzere 116 günü yurtdışında geçirdi. Gürtuna’nın tüm harcamaları da belediye bütçesinden karşılandı. 
     



 GÜNCEL 


















</TEXT>
</DOC>
