<DOC>
<DOCNO> 141022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/soneko36.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı ve Kredi Bankası'nın net karı 1.1 katrilyon lira 
</HEADLINE>
<TEXT>

     Yapı ve Kredi Bankası, 2002 yılında 1.1 katrilyon lira net kar gerçekleştirdi. 
     Yapı ve Kredi Bankası Genel Müdürü Naci Sığın'ın yaptığı yazılı açıklamaya göre, Banka'nın geçen yıl aktif toplamı 18.8 katrilyon lira seviyesine ulaştı. Özkaynakları 2.7 katrilyon lirayı aşan Yapı Kredi'nin sermaye yeterliliği rasyosu yüzde 15'in üzerinde gerçekleşti. 
     Bankacılık Düzenleme ve Denetleme Kurulu BDDK ile Çukurova Grubu arasında yapılan anlaşma paralelinde imzalanan İstanbul Yaklaşımı nedeniyle 867 trilyon lira tutarında ayrılan karşılıkların ters çevrilmesinin bankanın 2002 yılı karında önemli bir etken olduğunu vurgulayan Sığın, şöyle dedi 
     ''Ancak, Banka 2002 yılı karından kredi portföyü için 412 trilyon lira, diğer aktif kalemleri için de 114 trilyon lira tutarında ilave karşılık ayırmış, gündemdeki belirsizliklerin menkul kıymet portföyü üzerindeki muhtemel etkilerine karşılık olarak da 75 trilyon lira tutarında ek rezerv tutmuştur. 
     Bunların yanı sıra, 2003 yılında İstanbul Yaklaşımı çerçevesinde grup dışı bazı kredilerin yeniden yapılandırılması sonucu ayrılmış olan karşılıkların bir kısmı daha serbest kalacaktır. 2002 yılı sonunda banka bilançosunda taşınan 921 trilyon lira tutarındaki toplam karşılık tutarı ve muhtemel iadeler de göz önünde bulundurulduğunda, bilançomuzun sistemdeki en şeffaf bilançolardan biri olduğu tartışmasız bir gerçektir.'' 
     
     BİRÇOK ÜRÜNDE PAZAR PAYI ARTTI 
     Naci Sığın, Yapı Kredi'nin geçen yıl ana hissedarının diğer bankası ile ilgili olarak gelişen ortama rağmen, kurumsal duruşundan ödün vermeden iş yapma anlayışı doğrultusunda faaliyetlerini etkili bir şekilde devam ettirdiğini, birçok üründe pazar payını arttırdığını kaydetti. 
     Sığın, ''Yapı Kredi'nin kendi iş alanında yarattığı bağımsız gücünün ve itibarının göstergesi olan bu gelişme aynı zamanda yaklaşık 5 milyon aktif müşterimizin bankamıza olan güven ve bağlılıklarının somut bir yansımasıdır'' dedi. 
     Yıl boyunca pazar paylarının istikrarlı bir şekilde arttığını vurgulayan Sığın, bankacılıkta ticari ve bireysel potansiyelin önemli bir göstergesi olan vadesiz ve vadeli TL mevduat ürünlerinde pazar paylarının yüzde 10'un üzerinde artışlar göstererek yüzde 6.1 ve yüzde 7.7 seviyelerine ulaştığını, kredilerdeki pazar paylarının da yüzde 10.1 seviyesinde gerçekleştiğini belirtti. 
     
     EN ÖNEMLİ ATILIM KREDİ KARTI CİROSU VE PAZAR PAYINDA 
     Banka'nın bu dönemde en önemli atılımı kredi kartı cirosu ve pazar payında gerçekleştirdiği artışlarla elde ettiğini anlatan Sığın, kredi kartı cirolarının yüzde 89 oranında arttığını, pazar paylarının ise 2002 yılının son döneminde yüzde 30 gibi erişilmesi güç bir seviyeye ulaştığını, kredi kartının kullanıldığı iş yerlerinde de pazar paylarının yüzde 24'ü aştığını kaydetti. 
     ''Yapı Kredi her zaman olduğu gibi gerçek bankacılık faaliyetlerine odaklanmasıyla 2002 yılında sistemde en yüksek bankacılık hizmet geliri üreten kurum olmuştur. Elde edilen net ücret ve komisyon geliri 385 trilyon liraya ulaşmıştır'' diyen Sığın, hizmet gelirlerinde elde ettikleri bu rakamların şartlar ne olursa olsun özgüvenini koruyan ve hizmet kalitesinden ödün vermeden çalışan her bir Yapı Kredili'nin emeğini ve bilançolarına olan ek katkısını ifade ettiğini vurguladı. 
     Naci Sığın, açıklamasının sonunda şunları kaydetti 
     ''Yapı Kredi 2002 yılında ortaya koyduğu kurumsal duruş ve iş alanındaki üstün performansı ile elde ettiği bu sonuçlarla sektöründe gerçek anlamda bankacılık hizmeti veren yenilikçi ve lider konumunu devam ettirdiğini göstermiştir. 
     Bankamız kuruluş tarihi olan 1944 yılından bu yana 'hizmette sınır yoktur' ifadesi ile şekillenen iş-yapma anlayışını önümüzdeki yıllarda da ödün vermeden ülkemiz ekonomisi ve müşterilerinin hizmetine sunmaya devam edecek, karlılığını daha da artırarak dünya ölçeğinde saygın bir hizmet bankası olma hedefi doğrultusundaki çalışmalarını sürdürecektir.'' 
     





</TEXT>
</DOC>
