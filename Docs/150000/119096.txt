<DOC>
<DOCNO> 119096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo21.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay yoluna Turmuş ile devam ediyor... 
</HEADLINE>
<TEXT>

     Altay'da, zorlu Beşiktaş maçı öncesinde yapılan olağanüstü genel kurulla göreve gelen Ahmet Taşpınar, ilk etapta teknik direktör Ümit Turmuş ve Kamerunlu oyunculara, devre arasına kadar güvenoyu verdi. 
     Çok zor bir dönemde göreve gelmiş olmalarına karşın borç ödeme yönünde bir çalışma yapmayacaklarını belirten Ahmet Taşpınar, tek hedeflerinin Altay'ı ayakta tutacak bir yapı oluşturmak olduğunu söyledi. 
     Siyah-beyazlı kulübün 6.2 trilyon lirayı bulan borçlarının çeşitli gelirlerle ödeneceğini, kendilerinin ise kulübün yaşaması için gerekli 1.7 trilyon lira için kaynak yaratacaklarını kaydeden Taşpınar, ''Bu zorluklar içinde hiçbir lüksümüz olamaz. Bu nedenle teknik heyet ve yabancı futbolculara güvenoyu verdik'' dedi. 
     Taşpınar, sözlerini şöyle sürdürdü 
     ''Altay'ın geçmişte nasıl idare edildiği bugünkü konumuz değil. Şimdi önemli olan, bu kulübü ayakta tutup ligde bırakmaktır. Bu aşamada mevcut 6.2 trilyon lira borcu ödemek için gelmedik. Teknik direktör Ümit Turmuş ile yolumuza devam edeceğiz. Çok eleştirilen Kamerunlu futbolcuların da harçları yatırılmış. Bunları yok sayamayız. Devre arasına kadar durumu gözlemleyeceğiz. Gerisine sonra karar veririz.'' Taşpınar, Beşiktaş maçının bir dönüm noktası olduğunu ve göreve böylesine önemli bir karşılaşma öncesinde geldiklerini ifade ederek, rakiplerinin Avrupa'da başarıyla yol aldığını, ancak Altay'ın da patlama noktasına geldiğini söyledi. 
     Futbolcularla Kutlu Aktaş Tesisleri'nde biraraya gelen ve moral veren başkan Taşpınar, ödemelerin mümkün olduğunca zamanında yapılmasına dikkat edeceklerini ve hiç değilse kulüpte küçük de olsa bir iyileştirme yapmaya çalışacaklarını sözlerine ekledi. 
     





</TEXT>
</DOC>
