<DOC>
<DOCNO> 112897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko23.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi " Irak'a karşı tek taraflı harekattan yana değiliz" 
</HEADLINE>
<TEXT>

     İran Cumhurbaşkanı Muhammed Hatemi, Irak'a karşı herhangi bir tek taraflı harekata karşı olduklarını söyledi. 
     Hatemi, Ekonomik İşbirliği Teşkilatı EİT 7. Devlet Başkanları Doruk Toplantısı'nda yaptığı konuşmada, ''Bizler dünyada yine bölgemizde bir tehdit altındayız. Bunun mantık ve düşünce çerçevesinde halledilmesini beklemekteyiz'' dedi. 
     Terörizmin dünyanın bütün kaynaklarının kullanarak yok edilmesi gereken bir kötülük olduğunu dile getiren Hatemi, konuşmasını şöyle sürdürdü 
     ''Biz barış içinde yaşamalıyız. Günümüzde bütün dünya ve bölgemiz son derece tehlikeli bir girişimle karşı karşıya, tek yönlü bir girişim yine gerginlik yaratmaktadır. Filistin insanları yeni zorluklarla karşı karşıyadır. Tek yanlı yaklaşım tabii ki bir çelişkidir. Birleşmiş Milletler BM şartına ve uluslararası kabul gören çerçeveye ve başkalarının içişlerine karışmama prensibine de aykırı düşen bir olaydır. 
     Özgür ülkeler barışı kurmak ve barışı sürdürmek istemektedir. Dolayısıyla bizler Irak'a karşı herhangi bir tek taraflı harekata karşıyız. Bu konuda BM'nin oynaması gereken fevkalade önemli bir rol vardır. Bizler Irak halkının toprak bütünlüğünü ve egemenliğini korumak zorundayız. Uluslararası taahhütler ve BM kararlarına uymak gerekmektedir.'' Muhammed Hatemi, dünya çapında terörizmin halledilmesinin en temel arzularından olduğunu ifade ederek, bu doğrultuda bütün ülkelerin işbirliği içinde, barışçıl bir şekilde uluslararası davranış biçimlerine uygun hareket etmesi gerektiğini söyledi. 
     Hatemi, ''Hepimizin mesuliyeti gerginlikleri azaltmak ve yanlış anlamaları gidermek olacaktır, çatışma, zorbalık ve ayrımcı bir dünyadan uzaklaşma çabalarımız olacaktır. Dolayısıyla barış da gelişmenin kapısını açacaktır'' diye konuştu. 
     
     AFGANİSTAN ÖZEL FONU BİR AN ÖNCE HAYATA GEÇİRİLMELİ 
     İran Cumhurbaşkanı Hatemi, günümüzde ekonomik ve politik unsurlar ile bilgi teknolojisi alanlarındaki gelişmelerin ülkeler arasındaki sınırları kaldırarak, bunları kültürel sınırlar haline getirdiğini vurguladı. 
     ''Güce dayalı ilişkiler, kendisini bilgi çağının getirdiği yazılımlara bırakacaktır'' diyen Hatemi, şunları söyledi 
     ''Otoriter rejim yerine ortaklık kavramı gelişecektir. Günümüzde küreselleşmenin, bölgeselleşmenin hiçbir tehdit edici unsuru yoktur. Bölgeselleşme ve küreselleşme sadece gelişme için yeni imkanlar yaratmaktadır. Bölgesel gelişmeler ayrılıkçılığı ortadan kaldırarak, yeni ufuklar açacak ve imkanlar sağlayacaktır. Bölgesel ekonomik entegrasyona yönelinecektir. Bu şekilde barış ve adalet temin edilecektir.'' Hatemi, EİT üyelerinin sorumlulukları ve zorluklarının bilincinde olduklarını kaydederek, Afganistan halkı için EİT bünyesinde de işbirliği yapılmasının beklendiğini ve Afganistan'ın yeniden yapılandırılması için oluşturulmasına karar verilen özel fonun da bir an önce hayata geçirilmesi gerektiğini bildirdi. 
     EİT üyesi ülkelerin ticaret bakanlarının özel bir toplantı ile biraraya gelerek, önümüzdeki 10 yılın hedeflerini belirlemeleri gerektiğini dile getiren Hatemi, bölgedeki mevcut kaynakların ancak üye ülkelerin birlikte çalışmalarıyla daha etkin kullanılabileceğine dikkat çekti. 
     Ticaretin geliştirilmesi, hizmet ve malların serbest dolaşımı için altyapının yeniden yapılandırılmasına ihtiyaç bulunduğunu belirten Hatemi, ulaştırma, elektrik ve güç şebekeleri ile diğer konularda yapılacak işbirliklerinin, bölge ülkelerinin halklarının güçlenmesine katkıda bulunacağını sözlerine ekledi. 
     





</TEXT>
</DOC>
