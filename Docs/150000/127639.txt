<DOC>
<DOCNO> 127639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur12.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
18 gündür kızını arayan babanın çabaları sonuç verdi... 
</HEADLINE>
<TEXT>

     Kayseri'de, böbreğini vererek yeniden sağlığına kavuşturduğu kızını 18 gündür arayan baba, kızına yeniden kavuşmanın mutluluğunu yaşıyor. 
     Alınan bilgiye göre, Yaşar Büyükkeçeci, Sahabiye Mahallesi'ndeki evini telefonla arayan Adana polisinin, kızı Tuba Büyükkeçeci'nin 24 bulunduğunu bildirmesi üzerine, Adana'nın Kozan İlçe'si Emniyet Müdürlüğü'nden kızını teslim aldı. 
     Kızıyla birlikte Kayseri'ye dönen Büyükkeçeci, 3 yıl önce böbreğini bağışladığı kızının sürekli ilaç kullanması gerektiği için hayatından endişe ettiğini, Tuba'yı sağlıklı gördüğüne sevindiğini kaydetti. 
     Hiçbir neden yokken evden ayrılan kızına dargın olmadığını ifade eden Yaşar Büyükkeçeci, şunları söyledi 
     ''Hastaneye kontrole gideceğini söyleyerek evden ayrılan kızım, 18 gün sonra yeniden yuvamızda. Aramızda hiçbir sorun yoktu. Canı sıkıldığı için ilaçlarını da yanına alarak, daha önce hastanede tanıştığı Adana'da oturan bir kadının evine gitmiş. Oraya gideceğini, izin vermeyeceğimizi düşünerek bize söylememiş. Canımdan can verdiğim yavruma yeniden kavuşmak büyük mutluluk.'' 
     
     ''GAZETEDEKİ HABERİ GÖRÜNCE, DAYANAMADIM'' 

     Tuba Büyükkeçeci de ailesiyle arasında herhangi bir sorun olmadığını belirterek, şunları anlattı 
     ''Evdeki monotonluktan çok sıkılmıştım. 18 gün önce yanıma ilaçlarımı da alarak, hastaneye kontrole gidiyorum diye evden çıktım. Böbrek nakli için hastanede kaldığım zamanlar, çocuğu astım hastası olan bir kadınla tanışmıştım. Adı Özlem olan kadını telefonla aradım ve misafirliğe gelmek istediğimi söyledim. O da beni kabul etti ve 18 gün boyunca Özlem ablanın yanında kaldım. Kızmalarından korktuğum için aileme haber vermedim. 2 gün önce gazetede kaybolduğum yönünde çıkan haberde ailemin çok üzüldüğünü okudum ve polise giderek, eve dönmek istediğimi söyledim. Babam Kayseri'den gelerek beni aldı.'' Tuba Büyükkeçeci, ''Gereksiz yere ailemi üzdüğüm, endişelendirdiğim için pişmanım. Keşke gideceğimi onlara söyleseydim. Beni affetsinler'' diyerek, anne ve babasından özür diledi. 
     Okul yıllarında izcilik faaliyetlerinde bulunan böbrek hastası Tuba Büyükkeçeci için 10 yıl önce, izcilerin de katkılarıyla Türkiye genelinde yardım kampanyası düzenleşmiş, karaciğerindeki rahatsızlık yüzünden babasının bağışladığı böbrek, Tuba'ya 3 yıl önce nakledilebilmişti. 
     





</TEXT>
</DOC>
