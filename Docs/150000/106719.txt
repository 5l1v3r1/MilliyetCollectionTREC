<DOC>
<DOCNO> 106719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun01.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'de kimlikleri tespit edilemeyen cesetler saklanıyor... 
</HEADLINE>
<TEXT>

     11 eylül terör yıkımı sırasında 110 katlı Dünya Ticaret Merkezi DTM -İkiz Gökdelenleri'nde hayatını kaybedenlerden kimlikleri tespit edilemeyenlerin kalıntıları New York'taki bir park yerinde bulunan soğuk hava tertibatlı 18 treyler içinde saklanıyor. 
     Olayın üzerinden tam bir yıl geçmesine rağmen yüzlerce aile hala sevdikleri ve yakınlarının bu treylerlerin içinde olup olmadığını öğrenmeye çalışıyor. 
     Adli tıp merkezi park yerindeki treylerlerde TIR 19 bin vücut parçası bulunduğu ve bunlar üzerinde yapılan DNA testleriyle kimliklerinin belirlenmesine çalışıldığı ifade edildi. Kayıpların aileleri, yüzlerce kişinin, hiçbir dini tören yapılmadan bu şekilde treylerler içinde muhafaza edilmesinden duydukları rahatsızlığı da dile getirdiler. 
     
     DTM TOZUNDAN HASTALANDILAR 
     Öte yandan, İkiz Gökdelenler'in yıkılmasının ardından bölgede enkaz temizleme ve kopan telefon hatlarını onarma çalışmalarına katılan çok sayıda işçinin ciddi solunum yolu hastalıklarına yakalandıkları belirtildi. 
     MSNBC'nin haberine göre, işçilerin önemli bir bölümünde sinüzit, astım, burun kanaması ve psikolojik sorunlar görüldü. Bölgede, dizboyu toz tabakası içinde günde 12 saat çalışan işçilerin özellikle kanser yapıcı asbest, cam elyafı, duman ve beton tozundan etkilendikleri bildiriliyor. 
     Konuyla ilgili bilgi veren New York Sağlık Müdürlüğü yetkililerinden Dr. Thomas Friedan, ''Asbeste yoğun biçimde maruz kalanlarda uzun dönemde ne gibi sağlık sorunları çıkacağı konusunda kesin bir bilgimiz yok'' dedi. Çalışanların büyük bölümü özel maske taktığı halde sağlık raporları almak zorunda kalıyor. 
     





</TEXT>
</DOC>
