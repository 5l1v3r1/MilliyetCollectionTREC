<DOC>
<DOCNO> 143512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/ekonomi/eko06.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş kısa sürerse Türkiye kazanır’ 
</HEADLINE>
<TEXT>

Toyotasa Yönetim Kurulu Başkanı Orhon, otomobil pazarına ilişkin beklentilerinin iyimser olduğunu söyledi 
     ŞULE YÜCEBIYIK 

     Toyotasa Yönetim Kurulu Başkanı İbrahim Orhon, bu yıla ilişkin tahminlerini iyimser tutmaya çalıştıklarını, savaş olasılığına rağmen yılbaşında koydukları satış hedeflerini revize etmediklerini söyledi. 
     Irak’ın yeniden ticaret yapabilen bir ülke haline gelmesinin en büyük sınır komşusu olarak Türkiye ekonomisini olumlu yönde etkileyeceğini belirten Orhon, "Savaş kısa sürede biter ve Irak yeniden ticarete başlarsa Türkiye bundan fayda görür. Irak Türkiye üzerinden ticaret yapmak durumunda. Bu da bölgedeki ticareti, para girişini canlandırır" dedi. 
     Orhon, savaş hazırlıklarının bölge ekonomisine canlılık getirdiğine de dikkat çekerek "Diyarbakır Toyota bayiisi, üç ayda satamadığı otomobili son 15 günde sattı" dedi. Orhon, bu yıl toplam otomotiv satışlarının 150 bin adet civarında gerçekleşeceğini belirterek "Satışlar her durumda 2001’in üzerinde olacaktır. Toyota’nın pazar payını ise yüzde 8 yani 13 bin adet araç satışı olarak öngörüyoruz" dedi. 
     
     Toyota’nın önünü açtık 
     İbrahim Orhon, Japon ortakları Toyota ile iyi bir ilişki içinde olduklarına değinerek "Keşke ayrılık olmasaydı ve Sabancı Grubu halen üretimde de varolabilseydi... Ama bu olmasaydı Toyota da bir ihracat üssü haline gelemezdi. Sabancı Grubu 10 yıl boyunca Toyota yatırımında tek kuruş kazanmadı ama Toyota’nın ihracata giden yolunu açtı" diye konuştu. 
     Orhon, Japon ortaklarıyla aynı hedefe kilitlendiklerini tek amaçlarının "Toyota’yı müşteri memnuniyeti ve pazar payı ile lider yapmak" olduğunu kaydetti. 
     
Türkiye’deki gelişme devrimsel nitelikte’      Renault Uluslararası Operasyonlar Direktörü Luc - Alexandre Menard, Bursa fabrikasının Fransa ve İspanya’dan sonra en önemli üçüncü üretim merkezi olduğunu belirterek "Bu devrim niteliğinde bir gelişme" dedi. Megane 2 Hatchback modelinin tanıtımında konuşan Menard, yaklaşan savaşın uzun sürmemesi halinde Türkiye’deki otomotiv pazarının 2002 seviyesinde olacağını söyledi. 
     Menard, "Bu yıl Türkiye pazarının 120 bin adet civarında tahmin ediyoruz ki bu zaten düşük bir rakam. 2002 yılının altına ineceğini sanmıyoruz. Savaşın gidişatına göre tahminlerimizi revize edebiliriz" dedi. 
     



 EKONOMİ 



















</TEXT>
</DOC>
