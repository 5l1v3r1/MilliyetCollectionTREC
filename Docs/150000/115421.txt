<DOC>
<DOCNO> 115421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/yazar/pulur.html </URL>
<DATE> 2002/10/27/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Göz, katarakt, ofsayt, beleş... 
</HEADLINE>
<TEXT>

     BAYRAMLARDAN önce, terziyi sıkıştırırlar "Aman gözünü seveyim, bayrama yetiştir " 
     Biz de, iki gözümüzden "katarakt" ameliyatı olurken Doç. Dr. Bozkurt Şener’e şart koşuyorduk 
     "Aman doktor, seçim öncesine yetişelim " 
     Neyse yetiştik, dideler ruşen, cümlenin gözleri aydın 
     Öyle ya, hiç kambersiz düğün olur mu, herkes yazı yazacak, biz yazmasak olur mu 
     Sanki çok lazım, ya da, bu siyasete, bu siyasetçiye çok değer ya 
     
     NEYSE, önce şu katarakt nedir, ondan iki satır laf edelim ne de olsa pirimiz, ustamız Ahmet Mithat Efendi’nin ahfadındanız, o da böyle yaparmış, yazısında "cam" lafı geçince "Ey kari, ey okur, cam deyip geçme " der, başlar camın tarihçesinden, eski Mısır’a, Mezopotamya’ya kadar dayanırmış... 
     
     "KATARAKT", Fransızca bir kelime, gözün içindeki mercek, saydamlığını kaybederek, sertleşiyor, insan net göremiyor, renkler soluklaşıyor, artık gözlük filan fayda etmiyor, hani eskiden "perde indi" denirdi ya, işte katarakt bu... 
     Peki bu neden oluyor 
     Birçok sebebi var ama, en başta "yaş" geliyor, 60 yaşını geçenlerde oran daha yüksek... 
     
     PEKİ, bunun tedavisi ne, daha doğrusu ameliyatta ne yapılıyor 
     Dünya Göz Hastanesi "fako" denilen bir yöntemle, gözünüzün içindeki kalınlaşan, tıbbi deyimle "opaklaşan" merceği çıkartıp, yerine yapay bir mercek takıyorlar... Anlatımı bile ürpertici ama öyle yapıyorlar, 15 - 20 dakika, bilemediniz yarım saat sürüyor. 
     Tekniğini de şöyle anlatıyorlar 
     "Göz, 2 - 3 milimetre kesilir, sertleşmiş mercek ultrasonik ses dalgaları yayan, özel bir cihazla göz içinde parçalanarak emilir, yapay, katlanabilir mercek göze yerleştirilir, kesik, küçük olduğundan dikiş yapılmaz." 
     
     DİYECEKSİNİZ ki 
     "Acımıyor mu " 
     Hayır, sanki bir sinek vızıldayarak gözünüzün içinde dolaşıyor, geziniyor, diş dolgusu, bunun yanında Çin işkencesi... 
     Peki sonuç 
     Dünyayı pırıl pırıl görüyorsunuz, beyazın beyaz olduğunu anlıyorsunuz, uzak gözlüğe de ihtiyacınız kalmıyor. 
     H H H 
     LAFIN kısası, otomobilinizin yedek parçası gibi, gözünüzün de yedek merceği var, kim bilir ileride merceğinizin rengini de seçme imkanınız olacak, şimdilik herhalde şakasını yapıyorlar, Dr. Bozkurt Şener’in ameliyat masasında bize yaptığı gibi "Mavi mi olsun, yeşil mi " diye sormaz mı 
     
     BAKIN yazının sonuna geldik, güya seçimden laf edecektik, yer kalmadı... 
     Ama öyle bir laf var ki, evde yatarken, bunu duyunca çok sevindik, bizim gazetenin haberine göre Liberal Demokrat Parti Genel Başkanı Besim Tibuk "Futboldan, ofsaytı kaldıracağız " demiş. 
     Hay ceddine rahmet, hiç olmazsa Erman Toroğlu’nun "Uğur ileri al, Uğur geriye sar, pilota geç "inden kurtulacağız. 
     Ofsayt olmazsa ne olur 
     Beleşçilere gün doğar 
     Doğsun, herkes "beleş"in peşinde değil mi 
     Saklan savunmanın arkasına, bir top gelsin, gol 
     Saklan devletin arkasına, bir çalım, bankayı soy 
     "Bırakın yapsınlar, bırakın geçsinler " denilen düzende "beleşçilik" diye ofsayta yasak konur mu 
     Ne güzel demişler 
     "Nerede beleş, oraya yerleş " 
     
     







Elemtere fiş, kem gözlere şiş... 


Şike oturum 


Baykal ve Erdoğan 


Tayyip’le Baykal’dan iyi bir başlangıç 


Ilık bal damlaları 


Avcı 


Derviş, Bahçeli’yi nasıl gülümsetmiş 


Baykal ve Erdoğan Arena’ya 19’uncu yüzyılda çıksalardı... 


Göz, katarakt, ofsayt, beleş... 


AKP - CHP, koalisyon provası 


Sol seçmenin kumar oynama lüksü var mı 


Yeni başlayan sersemler için faşizm 


Haklar sınırlı 


Piyasalar AKP’yi benimsedi, sorun kalmadı’ denebilir mi 


Bağrıma taş basarım demokrasi adına susarım 


Yerel yönetimi de seçmiş olacağız 


</TEXT>
</DOC>
