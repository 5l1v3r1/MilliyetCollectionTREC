<DOC>
<DOCNO> 135556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur24.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Irak tezkeresine hayır diyeceğiz'' 
</HEADLINE>
<TEXT>

     CHP Genel Başkanı Deniz Baykal, askeri üs ve tesisler ile limanlarda gerekli yenileştirme, geliştirme, inşaat ve tevsi çalışmalarıyla ilgili olarak ABD'ye mensup teknik ve askeri personelin 3 ay süreyle Türkiye'de bulundurulmasına yönelik Başbakanlık Tezkeresi'nin oylamasında ''Hayır'' diyeceklerini bildirdi. 
     CHP Grubu, Başbakanlık Tezkeresi'nin görüşmelerinin yapılacağı Genel Kurul öncesi saat 14.00'de olağanüstü toplandı. 
     Baykal, grup toplantısının başlangıcında yaptığı konuşmaya, CHP Grubu olarak tarihi bir görevi yapmak için birarada olduklarını belirterek başladı. Genel Kurul'da bugün Türkiye'nin geleceği açısından çok önemli bir karar alınacağını kaydeden Baykal, ''CHP, bu tartışmada büyük bir sorumluluk duygusuyla tarihi bir görev yapacaktır'' dedi. 
     Sıradan bir Şubat gününün yaşandığını, önümüzde Kurban Bayramı olduğunu, ardından da çiçeklerin açacağı, ağaçların yeşereceği, doğanın uyanacağı, insanların doğanın, hayatın tadını çıkartacağı bahar aylarının geleceğini ifade eden Baykal, şunları söyledi 
     ''Ama tam bu ortamda insanlık, bilimin, teknolojinin en ileri eserleri ve ürünleri ile birbirimizi tahrip etme gücümüzün, insanlığı yok etme ihtirasımızın hangi noktalara ulaştığına da tanık olacak. Bu coğrafyada yaşayan masum, mazlum insanlar, yıllardır ablukanın, ambargonun altında yokluğa alışmaya, çaresizliğe, ilaçsızlığa, gıdasızlığa alışmaya çalışan milyonlarca insan, teknolojinin en ileri olanaklarının, modern çağın tahrip gücünün üzerine yağdığına, 24 saatte 3 bin füzenin üzerine düştüğüne tanık olacak ve biz bu oluşumun en önemli unsuru olarak birazdan Parlamentoda alacağımız kararla belki de Evet bu olsun diyeceğiz. TBMM ne diyecek bilmiyorum ama, CHP buna Hayır diyecek.'' CHP Milletvekilleri bu sözleri ayağa kalkarak uzun süre alkışladı. 
     





</TEXT>
</DOC>
