<DOC>
<DOCNO> 141785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun08.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kadınlar Günü'nde çiçek gelmeyince intihara kalkıştı 
</HEADLINE>
<TEXT>

     Çinli bir kadın, 8 Mart Dünya Kadınlar Günü'nde eşinden çiçek gelmeyince intihara teşebbüs etti. 
     Pekin Gençlik Günlüğü gazetesinin haberine göre, Çin'in güneyindeki Zhanjiang kentinde Cao soyadlı bir kadın, 8 Mart'ta işyerinde kocasından çiçek bekledi. Ancak akşama kadar kocasından çiçek gelmeyen kadın çok sayıda uyku ilacı yuttu. Çinli kadın, hastaneye kaldırılarak midesi yıkandı. 
     Kadının eşi ise hastanede, ''Bugün çok meşguldüm. Bu kadar ciddi olduğunu bilseydim mutlaka çiçek gönderirdim'' diye konuştu. 
     Çin'de, dışa açılma siyasetlerinin izlendiği 1980'li yıllardan itibaren geleneksel günlerin yanı sıra bu tür özel günler de kutlanıyor. 
     Çinliler, Sevgililer Günü ve Dünya Kadınlar Günü'nde eş ve sevgililerine genellikle çiçek veya çikolata hediye ediyor. 
     





</TEXT>
</DOC>
