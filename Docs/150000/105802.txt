<DOC>
<DOCNO> 105802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/guncel/gun01.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukraynalılar, hayvanların Türkiye’ye sahte belgeyle getirildiğini iddia etti 
</HEADLINE>
<TEXT>
Bu da yunus krizi 
Antalya’da gösteri yapan üç yunus ve deniz aslanının, ülkelerinin demirbaşı olduğunu söyleyen Ukraynalı yetkililer, mahkemeden tedbir kararı alacak... 
     İBRAHİM OKUMAMIŞ AHMET AY 

     Antalya Konyaaltı’nda bir süredir gösteri yapan üç yunus ve bir deniz aslanı, Türkiye ile Ukrayna arasında kriz nedeni oldu. Yunusların ve deniz aslanının Ukrayna devletinin malı olduğunu söyleyen yetkililer, hayvanların iadesi için harekete geçti. Ukrayna Bilim Araştırma Merkezi Devlet Okeanaryumu’ndan gelen Valeriy Kulagin, demirbaşlarında görünen yunuslar ile deniz aslanı için en kısa zamanda mahkemeden tedbir kararı aldıracaklarını söyledi. 
     
     ŞİRKET ARADAN ÇIKSIN’ 
     Yunuslar ile deniz aslanının Antalya Gümrüğü’nden sahte belgelerle geçirilip kiraya verildiğini iddia eden Kulagin, "Eğer sorun çözülürse, yunusları getiren şirket aradan çıkar, devletimiz Antalya’daki gösteri merkezi ile anlaşır ve gösteriler devam edilebilir" dedi. Gelişmelerin tamamından ülkesini haberdar eden Kulagin, konuyu gerekirse hayvan hakları dernekleri aracılığıyla uluslararası boyuta taşıyabileceklerini de sözlerine ekledi. 
     
     HAYVANLAR ÖLEBİLİR’ 
     Deniz hayvanlarının her gün üç gösteri yaptığını, tatil günleri olmadığını, özel eğitim almayan personel tarafından gösteriye çıkarıldığını öne süren Kulagin, "Havuza müşteriler sokuluyor. Tüm bu olumsuzluklar hayvanları öldürebilir" diye konuştu. Dolphinland’ı bünyesinde bulunduran Alke Turizm A.Ş. Genel Müdürü Murat Süğlün ise Ukrayna ile Dolphin Sirk arasındaki sorunun kendilerini ilgilendirmediğini belirterek, "Bir ülke ile bir firma arasında yargıya intikal etmiş konu, bizi direkt bağlamıyor. Yunusların Ukrayna’dan kiralanması gerekirse onu da yaparız" şeklinde konuştu. 
     
     Olay nasıl bu noktaya geldi 
Sözleşme bitti ama yunuslar dönmedi      Türkiye ile Ukrayna arasındaki söz konusu krizle ilgili gelişmeler, Ukrayna Bilim Araştırma Merkezi Devlet Okeanaryumu’nun, gösteri amaçlı kullanılan deniz hayvanlarını 10 Nisan 2001’de Dolphin Sirk Limited Şirketi’ne kiraya vermesiyle başladı. İddiaya göre şirket müdürü Aleksandr Kuznetsov, yunuslar ile deniz aslanını gümrükten geçirirken, sahte evrak kullanıp kendilerininmiş gibi şirketin üzerlerine kaydettirdi. Ukrayna, bir yıllık kira sözleşmesi bittiği halde geri gönderilmeyen deniz hayvanlarının peşine düştü. 
     



 GÜNCEL 

















</TEXT>
</DOC>
