<DOC>
<DOCNO> 133135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sonspo09.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rebrov, İstanbul'a geldi... 
</HEADLINE>
<TEXT>

     Fenerbahçe'nin uzun süren çabaları sonucunda anlaşmaya vardığı Ukraynalı futbolcu Sergei Rebrov, İstanbul'a geldi. 
     Menajeri Varga Galdor ile birlikte Londra'dan gelen Ukraynalı forvet oyuncusunu Atatürk Havalimanı'nda Fenerbahçe Kulübü Dış İlişkiler Koordinatörü Turgut Acar, çiçeklerle karşıladı. 
     Havalimanına gelen bir grup Fenerbahçe tarafı da Rebrov'a sevgi gösterilerinde bulunurken, Galatasaray'a transfer olan Revivo'ya tepki gösterdiler. 
     İngiltere Premier Ligi takımlarından Tottenham Hotspur'dan 1.5 yıllığına kiralanan ve Fenerbahçe lehine satın alma opsiyonlu olarak anlaşılan Rebrov'un, bu akşam sarı-lacivertli takımla idmana çıkacağı, yarın sabah da sağlık kontrolünden geçeceği öğrenildi. 
     29 yaşındaki Sergei Rebrov, 1.75 metre boyunda ve 81 kilo ağırlığında. 2000 yılının Haziran ayında formasını giydiği Dinamo Kiev'den, İngiliz Premier Ligi takımı Tottenham Hotspur'a 11 milyon poundluk ücret karşılığında transfer olan Rebrov, hızı ve son vuruşlardaki becerisi ile tanınıyor. Ukraynalı golcü, Tottenham Hotspur forması altında şans bulduğu 75 lig ve kupa maçında toplam 16 gol kaydetti. 
     İngiltere'ye transfer olmadan önce Dinamo Kiev takımıyla üst üste 8 lig, ve 5 Ukrayna Kupası şampiyonluğu yaşayan oyuncu, bu forma altında oynadığı 250 maçta 121 gol attı. 
     Rebrov'un, bugüne kadar 45 kez görev yaptığı Ukrayna Milli Takımı forması altında ise 16 golü bulunuyor. 
     
</TEXT>
</DOC>
