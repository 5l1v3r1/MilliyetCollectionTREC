<DOC>
<DOCNO> 106985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/soneko05.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda bekle-gör havası hakim... 
</HEADLINE>
<TEXT>

     Dün yaşanan siyasi gelişmeler, Irak operasyonu ve seçimin ertelenmesi tedirginliğiyle sıkışık seyir izleyen piyasalarda dalgalanmalara neden oldu. 
     ANAP'ın hükümette kalıp kalmayacağına karar vereceği bugün, piyasalarda daha çok bekle-gör havası hakim. 
     Uzmanlar dünkü şoka rağmen 9,000 bin puanın üzerinde tutunmasının önemli olduğunun altını çizerken, endeksin 8,700 seviyesindeki desteğe de inmemesini olumlu karşılıyorlar. Piyasada satış eğiliminin bugün, dünkü kadar sert olmasa da dalgalı olarak sürmesi bekleniyor. Uzmanlar endeksin yine 9,000 puan seviyesinde kalmak isteyeceğini belirtiyorlar. 
     ANAP'ın seçimi erteletmek istediği söylentilerine Yılmaz'ın "seçimlerin 3 Kasım'da yapılmasını istiyoruz ancak AB Uyum Yasaları ile ilgili çalışmalar için MHP'siz bir hükümet kurulması gerek" şeklindeki açıklamalarıyla yanıt vermesi ve ANAP MKYK toplantısı sonrası hükümetle ilgili bir karar çıkması piyasaları bu konudaki gelişmelere odakladı. 
     Öte yandan seçime katılacak partilerin milletvekili aday listelerini bugün saat 17 00'ye kadar YSK'ya teslim etmesi sonrası yaşanacak gelişmeler de önemli. Buradan çıkacak küskünler hareketinin seçimi erteletme girişimleri, 3 Kasım seçimlerinin yapılmasını bekleyen piyasaları rahatsız edebilir. 
     Bu gelişmelerle gündem birden yine siyasete dönerken, piyasaların bir kulağı da 11 Eylül olaylarının acısını yaşayan ABD'de. ABD'de yaşanan terörizm korkusu ve muhtemel Irak Operasyonu sinyalleri de takip ediliyor. 
     
     BONO 

     Dün siyasetteki gelişmelerden etkilenen bir başka piyasa da bono piyasası oldu. 
     Faiz oranlarının yüzde 74 seviyelerine kadar çıkması moralleri bozarken, bu oranın gelişmelere paralel olarak yüzde 75-76'lı seviyelere de çıkabileceği belirtiliyor. 
     
     DOLAR 

     Dün hareketli bir gün yaşayan döviz piyasasında da bugün gelişmeler yakından izleniyor. Piyasa uzmanları, güne 1 milyon 680 bin lira seviyelerinden başlayan dolar için 1 milyon 700 bin seviyelerinin önemli olduğunu belirtiyorlar. 
     





</TEXT>
</DOC>
