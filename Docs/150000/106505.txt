<DOC>
<DOCNO> 106505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun12.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Katolik kilisesi The Magdalene Sisters'e ödül verilmesine kızdı 
</HEADLINE>
<TEXT>

     59. Venedik Film Festivali'nde Altın Aslan ödülünü yönetmenliğini Peter Mullan'ın yaptığı ''The Magdalene Sisters'' adlı filmin kazanması, Katolik Kilisesi tarafından tepkiyle karşılandı. 
     İrlandalı yönetmen Mullan'ın 1960'lı yıllarda İrlanda'nın bir köyünde iki rahibenin hayatını konu alan ''The Magdalene Sisters'' adlı filminde, tecavüze uğramış rahibe, evlilik dışı seks, düzensiz aile gibi Katolik Kilisesi'nin karşı çıktığı unsurlar işleniyor. 
     Kardinal Tonini, gazetecilere verdiği demeçte, kilise hakkında doğruyu anlatmadığını söylediği bu filme ödül verilmesinin, festivalin saygınlığına gölge düşürdüğünü öne sürdü. 
     Papaz Gianni Baget Bozzo da filmin ''Katolik karşıtı olduğu için'' ödüllendirildiğini iddia etti. 
     Venedik Bienali yönetim kurulu üyelerinden Valerio Riva da Mullan'a verilen ödülü provokasyon olarak nitelendirdi ve ''Altın Aslan'ın, Katoliklerin Taliban'dan daha kötü olduğu tezini destekleyen bir yönetmene verilmesi beni kuşkulandırıyor'' dedi. 
     Katolik Kilisesi'nin yayın organlarından Avvenire gazetesi de filmle ilgili yorumunda ''Aşağılık bir film'' ifadesini kullandı. 
     Filmin yönetmeni Mullan ise hayalini kurduğu bir ödülü kazandığını belirterek, bütün genç kızlara filmi görmelerini tavsiye etti. Filmin Katolik karşıtı olmadığını söyleyen Mullan, ''Skandal olan, kilisenin o kızlara yaptıklarıdır'' dedi. 
     





</TEXT>
</DOC>
