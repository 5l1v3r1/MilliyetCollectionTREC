<DOC>
<DOCNO> 131542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur17.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'te Irak Zirvesi... Türkiye BM kararını bekleyecek... 
</HEADLINE>
<TEXT>

     Çankaya Köşkü'nde Irak Zirvesi yapıldı. Cumhurbaşkanı Ahmet Necdet Sezer'in başkanlık yaptığı toplantıya Başbakan Abdullah Gül, Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Dışişleri Bakanı Yaşar Yakış, Dışişleri Bakanlığı Müsteşarı Uğur Ziyal, Genelkurmay Harekat Başkanı Korgeneral Köksal Karabay ve Cumhurbaşkanlığı yetkilileri katıldı. 
     Türkiye'nin olası Irak operasyonu karşısındaki tutumunun değerlendirildiği zirvenin ardından yapılan açıklamada, "Türkiye'nin kararsız olduğu yolundaki değerlendirmeler gerçek dışıdır" denildi. Açıklamada üç noktaya vurgu yapıldı ABD, Türkiye'nin politikalarından haberdar. Türkiye'nin vereceği destek sınırlı olacaktır. Barış, Irak'ın tutumuna bağlı. 
     Cumhurbaşkanlığı Özel Kalem Müdürü ve Dışişleri Başdanışmanı Tacan İldem, olası Irak operasyonuna ilişkin ABD'nin kimi taleplerinin TBMM kararı gerektirdiğini belirterek, "ABD yönetiminin henüz almadığı bir kararı ilgilendiren bir durum hakkında, BM Güvenlik Konseyi'nin askeri bir operasyon başlatılmasına olur verecek ikinci bir kararının yokluğunda, TBMM'nin bu tür bir karar almasındaki güçlüğü bilinmektedir" dedi. 
     Tacan İldem, Çankaya Köşkü'nde Cumhurbaşkanı Amhet Necdet Sezer'in başkanlığında yapılan Irak Zirvesi'yle ilgili açıklamalarda bulundu. 
     Olası Irak operasyonu konusunda ABD'nin Türkiye'ye ilettiği taleplerin Cumhurbaşkanı'nın başkanlığında yapılan toplantılarda gözden geçirildiğini ve belirlenen yanıtların ABD tarafına iletildiğini belirten İldem, "Türkiye'nin kararsız olduğu yönündeki yorumlar, gerçeği yansıtmamaktadır. ABD'nin taleplerinin kimilerine, herhangi bir yükümlülük altına girmeksizin, bütünüyle olasılık planlaması çerçevesinde olumlu yanıt verildiği bilinmektedir. Çeşitli üs, havaalanı ve limanlardaki keşif çalışmaları, tarafımızdan verilen izin uyarınca yürütülmektedir" diye konuştu. 
     "Katkımız sınırlı olur" Doğal olarak uluslararası yasallık koşulu karşılansa da, Irak halkıyla köklü tarihi bağlara sahip komşu bir ülke olması ve bölgedekikonumu nedeniyle, Türkiye'nin böyle bir operasyona sağlamayı düşüneceği katkıların bir sınırı olacağını öngörmek, gerçekçiliğin gereğidir." Türkiye'nin bu tutumunun ABD yönetimince de anlayış ve takdirle karşılandığını kaydeden İldem, "Biz, bölgedeki istikrarı bozmayacak, barışcı bir çözümün desteklenmesinden yanayız. Her durumda ulusal çıkarlarımız öncelikle gözönünde tutularak, uluslararası çıkarlar da gözetilerek davranılacaktır" dedi. 
     Daha sonra gazetecilerin sorularını yanıtlayan İlde, "Bölge ülkeleriyle ortak bir deklarasyonda söz ediliyordu Zirveye katılımlar nasıl sağlanacak " sorusuna şu yanıtı verdi 
     "Sayın Başbakanımızın geçtiğimiz günlerde bölgedeki ülkelere ziyaretleri söz konusu olmuştur. O ziyaretler sırasında Türkiye'nin böyle bir girişimi üstlenmesinin yararlı olacağına karar verilmiştir. İlgili ülkelerin başkentlerindeki büyükelçilerimiz, gerekse Uğur Ziyal'in ilgili ülkelerin elçilerini davet ederek, açıklamayla ilgili temaslar gerçekleştirilmiştir. İlgili ülkelerin tutumlarına ilişkin netlik sağlandıktan sonra toplantının formatı netlik kazanacaktır. Bu konu toplantıda gündeme gelmiştir." 
     





</TEXT>
</DOC>
