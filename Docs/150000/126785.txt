<DOC>
<DOCNO> 126785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko17.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Profilo'dan ''Rüştü'' açıklaması... 
</HEADLINE>
<TEXT>

     Profilo ürünlerinin dayanıklılık ve kalite testlerinin bir bölümünün gösterildiği basın toplantısında Rüştü'lü reklam filmine de değinildi. 
     BSH Profilo Elektrikli Gereçler Sanayi A.Ş.'nin Çerkezköy'de toplam 420 bin metrekarelik alanda bulunan fabrikalarında üretilen çamaşır makinesi, buzdolabı, fırın gibi ürünlere uygulanan dayanıklılık ve kalite testlerinin bir bölümü basın mensuplarına gösterildi. 
     Toplantıda bir konuşma yapan Profilo Pazarlama Direktörü Arif Sankur, çocuklarla beyaz eşya ürünleri arkasındaki ilişkinin anlatıldığı ''Sizde bunlardan varsa, bizde bunlar var'' sloganlı reklam filminin aldığı tepkileri, müşterileriyle birebir ve internet üzerinden karşılıklı görüşmelerle nasıl olumlu hale getirdiklerini anlattı. 
     Sankur, reklam filminde çocukların haylazlıklarından ziyade anne babalarını güldüren yaratıcılıklarını ortaya koydukları davranış biçimlerini öne çıkardıklarını ifade etti. 
     Çamaşır makinesini ''Rüştü'' diye nitelendiren ve topunu kale yaptığı çamaşır makinesinin tamburuna atmaya çalışan çocuklu reklamın önce Fenerbahçeliler tarafından tepki aldığını, hatta bu yüzden Fenerbahçelilerin bir yürüyüş bile düzenlemeyi düşündüklerini dile getiren Sankur, ''Tuttukları takım ne olursa olsun Türkiye'de kaleci denince akla ilk gelen isim Rüştü. O yüzden çamaşır makinemizin dayanıklılığın ön plana çıkarıldığı reklam filmimizde Rüştü ismini kullanmaktan çekinmedik. Ayrıca bunun için Rüştü beyin de iznini aldık'' diye konuştu. 
     
     TESTTE 3900 YIKAMA YAPILIYOR 

     Basın toplantısında Profilo ürünlerinin dayanıklılık testleri de tanıtıldı. Özel teknolojilerle yapılan standart dayanıklılık testlerinde çamaşır makineleri Profilo bayilerine ulaşmadan önce 3900 kez yıkama yapıyor. Bu işlem makinelerin gerçek koşullarda yaklaşık 15 yıl çalışabileceğini test ediyor. 
     Çamaşır makinelerine yapılan bir diğer uygulama da yağmurlama testi. Çoğunlukla banyoda tutulan çamaşır makinelerinin üzerinde biriken su buharcıkları elektrik güvenliği açısından bir risk yaratabiliyor. Bu testle çamaşır makineleri suya tabi tutulup 3 bin watt düzeyinde elektrik uygulanarak elektrik güvenliğinden geçiriliyor. 
     
     YÜKSEKTEN ZEMİNE DÜŞÜRÜLEN BUZDOLAPLARI 

     Buzdolapları için yapılan testlerin sayısı ise zaman zaman 40'a kadar çıkabiliyor. 
     Yapay yol testi, buzdolaplarının nakliyesi sırasında oluşacak sarsıntıya benzer bir ortam yaratarak etkilenme derecesini ölçüyor. Fabrika içinde hazırlanan raylı bir sistemle de ürün belli bir noktadan serbest bırakılarak çarpma sonucu zedelenip zedelenmediğine bakılıyor. 
     Serbest düşürme testinde ise dolaplar belli bir yükseklikten yere bırakılarak taşınma, kaldırılma veya yüklenmeleri sırasında meydana gelecek düşmelerden nasıl etkilenecekleri kontrol ediliyor. 
     Buzdolaplarının kapıları ise mekaniksel dayanıklılığın kontrolü için 200 bin kez açılıp kapatılıyor. Bu, 12 yıl boyunca bir buzdolabın kapağını hergün yaklaşık 50 kez açıp kapamaya eşdeğer bir sayı. 
     Ses odası denilen tamamiyle dış ortamdan izole edilen yerde ise buzdolaplarının olabildiğince sessiz çalışabilmeleri için gerekli ölçümler yapılıyor. Buzdolapları ayrıca, nem, sıcaklık, sarsma gibi bir dizi testten de geçiriliyor. 
     Fırın ve setüstü ocaklar ise, özelliklerine göre 300 ile bin saat arasında çeşitli programlarda çalıştırılarak test ediliyor. 
     Fırınların dayanıklılıkları ölçmek için, pişirme süresi, çakmak çakma, silme, gaz musluklarının kontrolü gibi testler uygulanıyor. 
     
     KIRMIZI, SARI ÜRÜNLERE İLGİ YOK 

     Profilo Pazarlama Direktörü Arif Sankur, fabriklarında yapılan üretimlerin yüzde 40-45'inin Bosch, yüzde 30-35'inin Profilo ve yüzde 15'inin Siemens markasıyla üretildiğini belirterek, marka konseptlerini fonksiyonel ve dayanıklı ürünlere konumlandırdıklarını söyledi. 
     Ayrı markalarda, aynı bant üzerinden çıkan ürünlerde kalite farklılığı bulunmadığını vurgulayan Sankur, farklılığın müşteri talebi ve kullanılan aksesurlardan kaynaklandığını dile getirdi. 
     Sankur, Türk tüketicisinin beyaz eşyada beyaz ve metalik rengin dışında özellikle açık yeşil ve açık mavi tonları tercih ettiğini, kırmızı, turuncu, sarı gibi renklere ilgi olmadığını kaydetti. 
     Ürünlerinin orta ve orta alt seviyedeki tüketicilere hitap eden fonksiyonel ve dayanıklı ürünler olduğunu vurgulayan Sankur, Profilo kullanıcılarının yüzde 60'ının evlerinde ikiden fazla Profilo marka ürün bulunduğunu, bu ürünleri kullananların yüzde 92'sinin yeni bir ürün alırken Profilo'yu tercih ettiğini, bu durum müşteri memnuniyetinden kaynaklandığınıı dile getirdi. 
     
     EVLERDE EN FAZLA BULUNAN EŞYA BUZDOLABI 

     Profilo Marka Koordinatörü Refik Üner de, Türkiye'de evlerde en fazla bulunan eşyanın yüzde 98 oranla buzdolabı olduğunu, bunu otomatik çamaşır makinesi, fırın ve bulaşık makinesinin izlediğini söyledi. 
     Ünver, beyaz eşya satışlarının yüzde 70'inin yenilenme amacıyla yapıldığnı ifade ederek, evlerdeki beyaz eşyanın ortalama ömrünün 7-8 yıl olduğunu bildirdi. 
     Profilo'nun 2001-2002 yıllarında krizi tüketiciler adına en iyi okuyabilen markalar arasında bulunduğuna dikkat çeken Ünver, gerek tüketici kampanyalarında uyguladıkları zengin çeşitlilik gerekse satış fiyatlar ve taksitlendirme konularında gösterdikleri hassasiyet nedeniyle krizle başedebildiklerini söyledi. 
     
     100 MİLYON DOLARLIK YATIRIM 

     Fırın fabrikası Müdürü Muharem Yamaç, BSH grubunun 1995 yılında Türkiye'de Profilo'yu seçerek gruplarına dahil ettiğini anımsatarak, bu tarihten sonra fabrikalarını Çerkezköy'e taşıyan BSH'nin yeni teknolojileriyle Türkiye'deki ürün gamını genişletmeye hız verdiğini anlattı. 
     BSH'nin Türkiye'de 1997-2002 yılları arasındaki fabrika yatırımlarının 100 milyon dolara yaklaştığını belirten Yamaç, kriz ortamını bir fırsat gibi değerlendirip fabrikalarını en ileri teknolojilerle donattıklarını kaydetti. 
     Yamaç, fabrikalarında günlük 2 bin buzdolabı, 1.300 çamaşır makinesi ve 1.200 fırın üretildiğini, üretimin yarısının ihraç edildiğini, bu yılki cirolarının 300 milyon Euro iç pazar, 150 milyon ihracat olmak üzere toplam 450 milyon Euro olduğunu bildirdi. 
     BSH fabrikaları içinde kalite bakımından çamaşır makinesinde şampiyon olduklarını dile getiren Yamaç, geliştirilen yeni teknolojiler ışığında üretilen yüksek kaliteli beyaz eşya ürünlerinin Almanya, İspanya, Yunanistan, Fransa, İtalya, İsrail ve Türk Cumhuriyetlerine ihraç edildiğini kaydetti. 
     





</TEXT>
</DOC>
