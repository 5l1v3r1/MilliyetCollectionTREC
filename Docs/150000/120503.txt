<DOC>
<DOCNO> 120503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sontur21.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Hastanesi'nde suda doğum... 
</HEADLINE>
<TEXT>

     Türkiye'de yaşayan İngiliz Valerie-Kevin Harrington çifti, Vehbi Koç Vakfı VKV Amerikan Hastanesi'nde suda doğum yöntemiyle bir kız çocuğu sahibi oldu. 
     Hastanede düzenlenen basın toplantısında konuşan Kadın Hastalıkları ve Doğum Uzmanı Doktor Alp Nuhoğlu, dünyada birçok ülkede tercih edilen bu yöntem konusunda ilk deneyimini yaşadığını söyledi. 
     Dün akşam saat 22.00'de doğumhaneye getirilen Valerie Harrington'un tüm kasılma ve bundan kaynaklanan ağrının sürdüğü yaklaşık 2.5 saati suda geçirdiğini anlatan Nuhoğlu, şunları söyledi 
     ''Valerie kendi havuzunu İngiltere'den getirtti. Yarım metre boyundaki havuza sıcaklığı 37.5-38 derece olan su konuldu. Su ısısı devamlı kontrol edildi ve sabit tutuldu. Tüm doğum boyunca su sirkülasyonu sağlandı ve bebeğin kalp sesleri tüm doğum boyunca takip edildi. Doğumhanede gerçekleştirilen doğumda kendisi tüm ışıkların kapatılmasını istedi. Elektrikli aletlerin de sadece mecbur kalındığı zaman kullanılmasını istedi. Ayrıca orada hafif bir müzik vardı ve sürekli kendi kendini rahatlattı. Doğum en doğal ortamda gerçekleşti. Suda doğumun en büyük avantajı ağrı kesicilere ihtiyaç duyulmaması.'' Bu yöntemin çok bilinmemesi nedeniyle talep görmediğini de kaydeden Nuhoğlu, bu yöntemi riskli hasta grubunun tercih etmemesi gerektiğini belirtti. Yenidoğan Yoğun Bakım Ünitesi Şefi Doktor Gülnihal Şarman da Valerie Harrington'ın ilk doğumunu da İngiltere'de evinde bu yöntemle yaptığını, bu çocuğu için de aynı istekte bulunduğunu söyledi. 
     Ancak evde doğumun riskleri bulunduğunu anlatan Şarman, bu nedenle doğumu hastanede gerçekleştirdiklerini söyledi. 
     Valerie Harrington ise daha önceki deneyiminde de suda doğumla çok rahat ettiğini belirterek, ''Bebek ve anne için daha doğal. Beni çok rahatlatıyor. Bebek 9 ay suyun içinde, doğunca bir süre daha suda olmasından doğal ne olabilir Bu çocuklar daha sonra çok da huzurlu oluyorlar'' dedi. 
     Bugün annesiyle taburcu olan 50.5 santimetre boyunda ve 3 kilo 200 gram ağırlığındaki bebeğe ''Jo Charley'' adı verildi. 
     





</TEXT>
</DOC>
