<DOC>
<DOCNO> 111940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/spor/aspo.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TORBADAN UMUT ÇIKTI 
</HEADLINE>
<TEXT>

UEFA Kupası’ndaki temsilcilerimiz, ikinci turda dişlerine göre rakiplerle eşleşti. Türk ve Yunan takımları, tarihte ikinci kez Avrupa Kupaları’nda karşı karşıya gelecekler 
     Önce Fener 
     UEFA Kupası’nın ikinci tur kuraları, İsviçre’nin Nyon kentinde dün çekildi. Kuraya birinci torbadan giren Fenerbahçe, Yunanistan temsilcisi Panathinaikos ile eşleşti. Sarı - Lacivertli ekip ilk maçı 31 Ekim’de İstanbul’da, rövanşı ise 14 Kasım’da Atina’da oynayacak. İki ülke takımları futbol tarihinde ikinci kez eşleşti. Avrupa’daki tek maçı 1995 - 96 sezonunda İntertoto Kupası’nda OFİ Crete’yi 2 - 1 yenerek çeyrek finale çıkan Bursaspor yapmıştı. 
     
     Yine Alaves 
     BEŞİKTAŞ ise ikinci torbadan çıktığı kurada İspanyol Alaves ile eşleşti. Kartal, ilk maçı deplasmanda 31 Ekim’de yapacak, rövanşa ise 14 Kasım’da İstanbul’da çıkacak. Alaves iki sezon önce Gaziantep’i, bu sezon da Ankaragücü’nü elemişti. Diğer temsilcimiz Denizlispor da, Çek Cumhuriyeti’nden Sparta Prag ile karşılaşacak. Ege ekibi, ilk maçı 31 Ekim’de deplasmanda, rövanşı da 14 Kasım’da sahasında oynayacak. 
     
Taraftarı öfkeli Panathinaikos tribünleri, ligdeki kötü gidiş nedeniyle barut fıçısı gibi. Taraftarlar Litex maçında hoca ve oyuncuları linç etmek istemişti 
     YORGO KIRBAKİ 

     1908’de kurulan ve Olympiakos’tan sonra Yunanistan’ın ikinci büyük takımı olarak bilinen Panathinaikos bu sezon sıkıntılı bir dönem yaşıyor. AEK’ya geçen sene Yunan Kupası’nı kazandıran Portekizli hoca Santos’u takımın başına getiren Fenerbahçe’nin rakibi, ilk turda Bulgar Litex Lovits’i güçlükle elerken, 2-1 kazandığı rövanş maçı tatsız olaylara sahne oldu. Yunanlı taraftarlar maçın ardından yedek kulübesine saldırarak, Santos ve futbolcuları linç etmek istedi. 
     LİGDE 4 maçta 3 yenilgi 1 galibiyet alan Panathinaikos 13. sırada bulunuyor. 1.5 milyon Euro’ya transfer olan Santos, hazırlık döneminde çok ağır idmanlar yaptırdığı futbolcuları yorgun düşürmesiyle eleştiriliyor. Bu sezon 4-3-3 oynayan, zaman zaman 4-5-1’e dönen Panathinaikos’ta 12 milyon Euro’ya mal olan Kıbrıslı Rum golcü Konsantinu henüz gol atamadı. Danimarkalı Henriksen ve Michaelsen, Nijeryalı Polonya vatandaşı Olizandembe diğer yıldızları. 
     PANATHİNAİKOS, kulüplerinin grevi nedeniyle iki haftadır lig maçı da oynayamıyor. Ligin yayın hakkını elinde bulunduran SKY televizyonunun kapanması üzerine çaresiz kalan kulüpler, devlet televizyonunun yayınları almasını zorlamak için maçlara çıkmıyorlar. Ülkenin en büyük zenginlerinden biri olan armatör - petrolcü Vardinoyanis ailesinin sahibi olduğu Panathinaikos’un başkanlığını ise Angeles Filipidis yapıyor. 
     
Turu geçeriz      YUNANİSTAN Basketbol Ligi’nde Panathinaikos formasını giyen İbrahim Kutluay, Fenerbahçe’nin turu geçeceğine inandığını söyledi. Koyu Fenerbahçeliliği ile tanınan yıldız oyuncu, Panathinaikos formasını giymesinin birşeyi değiştirmeyeceğini, gönlünün her zamanki gibi Fenerbahçe’den yana olacağını vurguladı. 
     
F.Bahçe cephesi      "Daha şanslıyız" SARI - Lacivertli yöneticiler, Yunan rakibe olumlu baktılar. Sadettin Saran, "Panathinaikos güçlü, ancak yenilmeyecek bir takım değil. Lorant da, beni aradı ve iyi bir kura çektiğimizi söyledi" dedi. Murat Özaydınlı "Güzel maçlar olacak. Konukseverlik göstereceğiz. Onları üzecek tek şey, skor konusunda olacak" diye konuştu. Atilla Kıyat, "Kim kazanırsa kazansın, iki ülke arasındaki siyasi yumuşamaya olumlu katkıda bulunacaktır. Bence, biz daha şanslıyız" ifadesini kullandı. 
     
Yunan cephesi      "Kötü kura çektik" PANATHİNAİKOS’UN Portekizli hocası Fernando Santos kurayı beğenmedi. Santos’un ilk tepkisi "Gruptaki en kötü kurayı çektik. Şanslar yüzde 50" oldu. Menajer Sofoklis Pilavios ise Fenerbahçe’nin çok tanınmış rakip olduğunu söyleyerek "Türkiye’nin, Dünya Kupası’nda yaptıklarından sonra takımlarının da büyük çıkış içinde olduğunu gördük. Ortega yeni transfer ve bir Dünya yıldızı. Rüştü ve Ogün’ü herkes biliyor. 2008 için iyi bir sınav olacak iki ülke açısından" diye konuştu. Bu arada kulübün resmi internet sitesi İstanbul’dan yine "Konstantinoupoli" diye söz etti. 
     



 SPOR 




























</TEXT>
</DOC>
