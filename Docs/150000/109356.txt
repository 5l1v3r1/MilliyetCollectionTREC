<DOC>
<DOCNO> 109356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur06.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza yerine yetişmeye çalışan ambulanslara ceza kesildi... 
</HEADLINE>
<TEXT>

     Bolu'da otoyolda meydana gelen kazada yaralananları kurtarmak için gişelerden bilet almadan geçen 112 Acil servis ambulanslarına, Karayolları Genel Müdürlüğü'nce ceza kesildi. 
     Karayolları Genel Müdürlüğü 4'üncü Bölge Müdürlüğü, Bolu İl Sağlık Müdürlüğü'ne bir yazı göndererek, gişelerden bilet almadan geçen 2 ambulansa ait 22 milyon 500 bin liralık cezanın, gönderilen posta çeki ile bir hafta içinde ödenmesini istedi. 
     Yazıda, Anadolu Otoyolunun ücret toplama merkezi gişelerinden 14 BA 902 ve 14 BA 728 Plakalı ambulansların ücret ödemeden geçtiğinin anlaşıldığı bildirilerek, ''Otoyol İşletme Yönetmeliği'ne göre, resmi taşıt ve araçlar da ücrete tabidir. Sadece Devlet Başkanı ile refakatindeki diğer araçlar, o geçişe mahsus olmak üzere ücretsiz geçebilir'' denildi. 
     
     ''BİLET Mİ ALALIM, VAKAYA MI YETİŞELİM '' 

     Otoyol gişelerinden belirtilen tarihlerde, otoyolda meydana gelen trafik kazasına giderken geçtiklerini belirten 112 Acil Servis ekibinin üyeleri, görevlerinin hayat kurtarmak olduğunu, o nedenle hiçbir şekilde zaman kaybetmemeleri gerektiğini savundular. 
     Otoyol gişesinden bilet almadan geçen görevliler, şunları söylediler 
     ''Biz merkezden çıktığımız andan itibaren, vaka yerine en süratli şekilde ulaşmaya çalışıyoruz. Zaman zaman otoyolda 2-3 gişeden geçiyoruz. Trafik kazası gibi 1-2 dakikanın bile hayati önem taşıdığı durumlarda gişelerde durup bilet mi alalım, vaka yerine zamanında ulaşıp hayat mı kurtaralım Acil durumlarda ambulans, polis ve itfaiyenin para ödemeden geçiş hakkı olması lazım.'' 
     





</TEXT>
</DOC>
