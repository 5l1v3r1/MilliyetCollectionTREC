<DOC>
<DOCNO> 114880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo03.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaman "Anadolu takımları süper ligde üst sıralarda kalamaz" 
</HEADLINE>
<TEXT>

     İstanbulspor Teknik Direktörü Aykut Kocaman, Birinci Süper Futbol Ligi'nde çıkış yapan Anadolu takımlarının üst sıralarda kalamayacağını, ligin ikinci yarısında ilk 2 sırada 3 büyüklerden 2'sinin yer alacağını söyledi. 
     Aykut Kocaman, bu sezon olduğu gibi her yıl ligin başlarında 3 büyüklerin dışında bazı takımların çıkış yaptığını belirterek, ''Ancak ligin ikinci yarısında mutlaka ve mutlaka 3 büyüklerden 2'si ilk 2 sırayı paylaşır. Türkiye'de tüm takımlar ondan sonraki sıraya aday'' dedi. 
     Anadolu takımlarının yakın gelecekte şampiyonluğa ulaşabileceği konusunda iyimser olmadığını anlatan Kocaman, ''Bu Türkiye'de net bir biçimde gözüküyor. Ülkemizde 3 büyükler dışındaki takımlar şampiyonluğu getirebilecek performansı ortaya koysalar bile bu, şampiyon olmalarına yeterli olmayabiliyor'' diye konuştu. 
     Kocaman, kadrolarındaki 26 oyuncudan 16 tanesinin 1979 ile 1984 arası doğumlular olduğunu, bu sezon genç oyuncuları takıma monte edip takımın çapını büyütmeyi hedeflediklerini, gelecek sezonun İstanbulspor için daha iyi geçeceğini kaydetti. 
     
     ''FUTBOLDA YAPACAK FAZLA BİRŞEY KALMADI'' 
     Dünyada ve Türkiye'de takımlar arasında güç dengelerinin azaldığını anlatan Kocaman, şöyle devam etti 
     ''Bunun nedeni, futbolda artık yapılacak şeylerin sonuna varılması. Bilgi çağındayız, herkes aynı çalışma programını uyguluyor. 20-25 yıl önceki gibi değil. Herkes başarı için neler yapılması gerektiğini konusunda aşağı, yukarı hemfikir. Bundan sonra ilerleme, düşünen, çalışan ve bilimi futbolun içine sokan beyinler tarafından uzun dönemlerde gerçekleştirilecek. Takımlar arasında büyük farklar olmayacak.'' 
     
     ''TRABZONSPOR SON ZAMANLARDA İYİ OYNUYOR'' 
     Kocaman, hafta sonunda karşılaşacakları Trabzonspor'un son haftalarda daha derli toplu oynadığını ifade ederek, ''Kötü gidişatta arka arkaya alınan 2 galibiyet, motivasyonu, kendine güveni, herşeyi iyiye çevirebilir. Rakibimiz bunları yakalamış gibi gözüküyor. Bu bizim işimizi zorlaştıracak'' dedi. 
     İstanbulspor'un Galatasaray maçı dışında son 5 haftada iyi oynadığını kaydeden Kocaman, ''Geçen hafta da iyi oynadık, üstündük ancak maçın son dakikada beraberlikle bitmesi moralimizi etkiledi. Trabzonspor uzun bir aradan sonra kendi sahasında kazandı. Bunun avantajları ve dezavantajları var. Trabzon'un yüksek moralli olduğunu bilmek, bizim konsantrasyonumuzu yükseltiyor'' diye konuştu. 
     
     ''FAZLI VE KONA'YI KAZANMAK ZORUNDAYIZ'' 
     Sezon başından transfer ettikleri forvetler Kona ve Fazlı'nın 3, 3.5 ay futboldan uzak kaldığını dile getiren Kocaman, ''2 futbolcu da çok önemli bir süre futboldan ayrı kaldılar. Sürekli onlara şans vererek, maç tempolarını yükseltmeliyiz'' dedi. 
     ''İyi oynamadıkları, takımın gol yüzdelerine katkı yapmadıkları bir gerçek'' diyen Kocaman, şöyle konuştu 
     ''Bunu onlar da biliyorlar ama oynatarak kazanmaktan başka şansımız yok. Eğer bir oyuncuyu düşünüyorsanız, ne kadar antrenman yaptırırsanız yaptırın bir yere kadar getirebiliyorsunuz. Maç temposu ve maç ritmi denen birşey var. Bunu resmi maçlarla, vücut vücuda mücadelenin olduğu maçlarda kazanıyor futbolcular. Benim oyunculara bakış açım böyle. 'Çok iyi antrenman yaptılar' gibi sözlerle futbolcu hazırlamıyorum. Eğer O'na inanıyorsanız, futbolcuyu maç oynatarak hazırlarsınız.'' Takımda çok iyi bir atmosfer olduğunu kaydeden Kocaman, ''Futbolcuların kendi aralarında ve teknik heyetle hiçbir sorunu yok. Diğer takımlardaki gibi bir gruplaşma hissettiğimiz zaman, engellemek için her türlü şansa sahibiz. Büyük bir taraftar kitlesine sahip olmamamız, medyanın gözü önünde bulunmamamız, teknik ve yönetim kadrosunun daha rahat çalışması da oyunculara yansıyor. Futbolculuk, yetenek önemli ama daha önemlisi, futbolcunun önce iş ve genel ahlakı, bunlara sahip oyuncular takımlarına daha kolay katkıda bulunduğunu düşünüyorum'' dedi. 
     





</TEXT>
</DOC>
