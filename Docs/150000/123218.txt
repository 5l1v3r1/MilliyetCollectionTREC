<DOC>
<DOCNO> 123218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/dunya/dun04.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi Genişleme için referandum yapılsın’ diyor 
</HEADLINE>
<TEXT>

     AB Komisyonu Başkanı Romano Prodi, Avrupa halklarının genişleyecek AB’nin doğal sınırları hakkında bir oylama yapması gerektiğini söyledi. 
     Prodi, İtalyan La Republica gazetesinde yayımlanan demecinde, Türkiye ile ilgili bir kararın alınması beklenen Kopenhag Zirvesi’ne birkaç günü kala AB’nin 10 yeni üyeyi kabule hazırlandığını ve halkların doğrudan ya da parlamentoları aracılığıyla Avrupa’nın doğal sınırları hakkında fikirlerini ortaya koymaları gerektiğini belirtti. 
     Prodi demecinde, "AB hiç olmadığı kadar bir fikre, bir ruha ihtiyaç duyuyor. Genişlediğimiz zaman, ne yaptığımızı, ne olmak istediğimizi anlamamız gerekiyor" dedi. 
     
     Türkiye için çalışmalıyım’ 
     Kopenhag Zirvesi’nde Türkiye ile ilgili alınacak karar hakkında konuşmayan Prodi, "Türkiye’nin adaylık statüsünün tanınması kararı 1999’da Avrupa Konseyi tarafından Helsinki’de alınmıştır ve bu karara saygı duymakla kalmayıp, aynı zamanda müzakere sürecinin başlamasına olanak sağlamak amacıyla koşulların oluşması için elimden gelen her şeyi yapmalıyım" diye konuştu. 
     ABD’nin Türkiye’nin AB ile bütünleşmesi için yaptığı baskı konusundaysa Prodi, "Bize sınırlarımızın nasıl olması gerektiğinin dışarıdan dikte edilebilmesi fikrini saçma buluyorum" dedi. 
     



 DÜNYA 













</TEXT>
</DOC>
