<DOC>
<DOCNO> 142093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur30.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika, ABD'nin "Iraklı diplomatı sınır dışı et" talebini reddetti 
</HEADLINE>
<TEXT>

     Belçika Dışişleri Bakanlığı, ABD'nin, Belçika'daki Irak Temsilciliği'nde görev yapan bir diplomatın sınır dışı edilmesi talebinin reddedildiğini açıkladı. 
     Belçika Dışişleri Bakanlığı kaynakları, bu sabah, Amerikalıların 60 kadar ülkeden, bazı Iraklı diplomat ve temsilcilerin sınır dışı edilmesi talebinde bulunduğunu, Belçika'daki Irak Temsilciliği'nde çalışan 3 kişiden birinin de bunlar arasında yer aldığını duyurmuşlardı. 
     Brüksel'de görev yapan Ryad El Vayos isimli Iraklı temsilcinin, ABD tarafından ''casuslukla'' suçlandığı belirtiliyordu. 
     El Vayos, basına yaptığı açıklamada, Amerikalıların kendisine yönelik ithamının ''onur verici'' olduğunu, ''bağımsız Belçika'ya güvendiğini'' söyledi ve ''ABD'nin Iraklı diplomatlara karşı başlattığı kampanya, bir zayıflık belirtisidir'' demişti. 
     Belçika Dışişleri Bakanlığı Sözcüsü Didier Seeuws, bu akşam, ''Iraklı temsilcinin sınır dışı edilmesi için hiçbir somut gerekçe görülmediğini'' açıkladı. 
     Seeuws, Iraklı diplomatın Belçika'da kalacağını, bu kararın Washington'a bildirildiğini ifade etti. 
     





</TEXT>
</DOC>
