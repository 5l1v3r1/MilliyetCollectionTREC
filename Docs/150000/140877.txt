<DOC>
<DOCNO> 140877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/ekonomi/eko05.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıdem tazminatı fonu ve esnek çalışma geliyor... 
</HEADLINE>
<TEXT>

Bakan Başesgioğlu’nun açıkladığı yeni iş kanunuyla iş hayatına kıdem tazminatı fonu, ödünç işçilik, garanti fonu gibi yenilikler getirilecek 
     ANKARA Milliyet 

     Çalışma Bakanlığı yeni iş kanunu taslağını Bakanlar Kurulu’na gönderdi. Taslak yasalaşırsa iş yaşamı, kıdem tazminatı fonu, ödünç işçilik, sözleşmenin devri, telafi çalışması ve çağrı üzerine çalışma gibi yeniliklere kavuşacak. 
     En önemli yenilik kıdem tazminatı fonu. Yönetiminde işçi ve işveren temsilcilerinin ağırlıklı olacağı fona yapılacak kesinti miktarı aktüerya hesapların kesin olarak ortaya çıkmasından sonra belirlenecek. Yasanın yürürlüğe girdiği tarihe kadar olan müktesap haklar korunacak. Sonraki dönem için kıdem tazminatı karşılıkları fon tarafından ödenecek. Burada belli hizmet süreleri söz konusu olacak. Taslağı tanıtan Çalışma Bakanı Murat Başesgioğlu, işçi ve işveren kesiminin 122 maddelik taslağın 11 maddesinde uzlaşamadığını hatırlatarak, bu maddelere de son şeklini verdiklerini, tasarının Meclis’ten geçinceye kadar tartışmaya açık olduğunu söyledi. 
     
     İki yasa eş zamanlı olacak 
     İş güvencesinin 15 Mart’ta yürürlüğe gireceği anımsatılarak iş yasasının o tarihe kadar yetiştirilememesi halinde ne yapılacağının sorulması üzerine Başesgioğlu iki yasanın olabildiğince eş zamanlı yürürlüğe girmesini istediklerini söyledi. Başesgioğlu, Meclis gündeminin yoğun olması dolayısıyla bunun gecikmesi halinde bir yasanın yürürlük tarihinin değiştirilmesinin hükümetin yetkisinde olduğunu söyledi. 
     
     Uygulama izlenecek 
     Çalışma hayatındaki yasaların uygulama aşamasını da izleyeceklerini, işçi ve işverenin saç saça baş başa girmesini istemediklerini söyleyen Başesgioğlu, "Amacımız yeni düzenelemelerle Türkiye’deki işletmelerin yabancı pazarlarda rekabet edebilmesi için iyi bir ortam sağlamak" dedi. 
     
Esnek çalışma ve kıdem tazminatı fonu geliyor      Yeni iş kanununda şu düzenlemeler öngörülüyor 
     Ödünç çalıştırma İşveren, işçinin rızasını alarak başka işverene geçici olarak ödünç verebilecek. Ödünç iş ilişkisi belirli süreli veya yazılı olarak yapılabilecek. 
     İş yerinin devri İş yeri veya iş yerinin bir bölümü, hukuki bir işleme dayalı olarak başka birine devredilebilecek. Devir tarihinde iş yerinde veya bir bölümünde mevcut olan iş sözleşmeleri, bütün hak ve borçlarıyla birlikte devralana geçecek. 
     Telafi çalışması Zorunlu nedenlerle işin durması, bayram tatillerinden önce veya sonra işyerinin tatil edilmesi ve benzer nedenlerle iş yerinin normal çalışma sürelerinin altında çalışması halinde işveren, iki ay içinde çalışılmayan süreler için telafi çalışması yaptırabilecek. Bu çalışmalar, fazla çalışma sayılamayacak. Bu durum işçinin kendi talebiyle izin kullanması halinde de geçerli olacak. 
     Sağlık nedeniyle iş bırakma İşçiler, İşçi Sağlığı ve Güvenliği Kurulu'nun kararına karşın iş yerinde gerekli iş sağlığı ve güvenliği önlemi alınmamış ise bu önlemler işverence alınıncaya kadar iş bırakabilecek. 
     İş sözleşmesinin devri A iş yerinde çalışan bir işçi kendi oluru ile işvereni tarafından B işyerine sürekli olarak devredilebilecek. Bu işçinin muhatabı bütün hak ve borçlarıyla birlikte yeni işveren olacak. 
     Belirli süreli iş sözleşmesi Örneğin bir boya işi, kalıp dökme işi veya montaj işi gibi belirli bir sürede başlayıp sone eren işlerde belirli süreli iş sözleşmesi düzenlenebilecek. 
     Kısmı süreli iş sözleşmesi İş yerinde uygulanan tam süreli iş sözleşmesi için haftalık çalışma saati 45 saat ise bu sürenin üçte ikisi olan 30 saatin altında çalışacak kişiyle kısmı süreli sözleşme imzalanabilecek. Bu işçi yakacak yardımı gibi haklarından çalıştığı süreye orantılı yararlanacak. 
     Çağrı üzerine çalışma İşçi iş yerinde olmadan başka bir yerde iş bekleyebilecek. Sözleşmede aksi belirtilmediği sürece haftalık çalışma saati 10 saat kabul edilecek. Özellikle çocuk bakıcıları, kokteyllerde çalışacak garsonlar ve kongre ile fuarlarda çalışacak görevliler için hazırlandı. 
     Garanti fonu İşveren, konkordato, iflas kararı veya aciz vesikası alınması nedeniyle ödeme güçülüğüne düştüğünde işçinin son üç aylık ücreti oluşturulacak garanti fonu tarafından ödenecek. 
     Garanti fonu pirimleri için sigortalının pirime esas aylık bürüt kazancının işverene düşen bölümünden binde 5'i aşmamak üzere kesinti yapılacak. 
     Kısa çalışma ödeneği Özellikle ekonomik krizlerde işçilerin en az dört hafta ücretsiz izne çıkarılması halinde Çalışma Bakanlığı'nın oluruyla, işçiler en çok üç ay için İşsizlik Fonun'nundan ödenek alabilecekler. Ancak, ödenek alacak işçinin işsizlik sigortasına hak kazanmış olması gerekecek. 
     Özel bürolar İş ve işçi bulma işlemini bundan sonra kurulmasına izin verilecek özel iş ve işçi bulma bürolarıda yapabilecek. Türkiye İş Kurumu bu görevine de devam edecek. 
     



 EKONOMİ 























</TEXT>
</DOC>
