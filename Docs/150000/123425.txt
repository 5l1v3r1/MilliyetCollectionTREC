<DOC>
<DOCNO> 123425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/ekonomi/eko08.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcının gözdesi A tipi endeks fonları 
</HEADLINE>
<TEXT>

     Paranın güvenli adresi HALİM ÇUN 
Ak Portföy Yönetimi AŞ Genel Müdürü 

     A tipi endeks yatırım fonları, 2002 yılında yatırımcıdan giderek daha fazla ilgi görmeye başladı. Tasarruflarını bütünüyle İMKB’de değerlendirmek isteyen ve İMKB’de oluşan getirilere paralel bir getiriyi hedefleyen yatırımcılar için endeks yatırım fonları cazip bir alternatif. Bu fonlar aracılığıyla tasarrufçu, hisse senetlerine, İMKB endeksleri içerisindeki payları oranında yatırım yapıyor. 
     Bu sayede çok sayıda hisse senediyle ilgilenmenin yaratttığı iş yükünden kurtulan yatırımcı ciddi oranda zaman ve kaynak tasarrufu sağlamış oluyor. 
     Endeks fonlarda, portföyde yer alan çok sayıdaki hisse senedi yatırımcı risk yönetimi açısından önemli bir avantaj. Bu yolla doğrudan hisse senedi yatırımında olduğu gibi az sayıdaki hisse senedinin riskleri üstlenilmez, risk çok sayıda hisse senedi arasında dağıtılmış olur. 
     Çok sayıda hisse senedinden oluşan bir portföye nazaran A tipi endeks yatırım fonları hızla nakde çevrilebilir. Satış gerçekleşirken yatırımcı tek tek hisse senedi satmak gibi önemli bir iş yüküyle de karşı karşıya kalmaz. Bunun yanında yatırımcı doğrudan hisse senedi alım - satım işlemleri üzerinden alınan komisyon gibi herhangi bir masrafla da karşılaşmaz. 
     
     ABD’de endeks fonlar 
     Amerika’da ilki 1975 yılında kurulan ve nispeten yeni olan endeks fonlar özellikle 1995 - 2000 yılları arasındaki boğa piyasasında hisse fonları sektörünün en rağbet gören grubu oldu. 2000 yılında hisse fonlara akan paranın üçte biri bu fonlara yöneldi. Bireysel emeklilik sisteminde toplanan paralar fonların en büyük müşterisi idi. 
     2000 yılında New York Borsası zirve yaparken Amerika’nın en büyük fonu 100 milyar doları aşan büyüklüğü ile Vanguard 500 Index Fund olmuştu. Fon sektörünün duayeni John Bogle’ın 25 yıl önce 11 milyon dolar ile kurduğu fon yılların birincisi Fidelity Magellan’ı da geçerek birinciliğe oturmuştu. 
     
     Son üç yılda sayı arttı 
     Piyasada bulunan toplam 14 adet yatırım fonunun 12 tanesinin son üç yılda kurulmuş olması son yıllarda bu fonlara ilginin arttığını gösteriyor. 
     SPK kuralları gereğince A tipi endeks yatırım fonlarının getiri ve kayıplarının bağlı bulunduğu endeks hereketleriyle yüzde 90 oranında korelasyona sahip olaması gerekiyor. Bu koşulun sağlanıp sağlanmadığı 3 aylık periyodlarda SPK tarafından kontrol ediliyor. 
     Türkiye’de A tipi endeks yatırım fonları, fon piyasasındaki en düşük aracılık ve vergi gideri oranlarının oluştuğu fon türü. Düşük orandaki yatırım fonu giderleri diğer bir anlamda daha yüksek tasarrufçu getirisi anlamına geliyor. Dünya örneklerinde de en düşük maliyet giderlerinin endeks yatırım fonlarında bulunduğu görülüyor. 
     Aralık 2001’de endeks yatırım fonlarının büyüklüğü yaklaşık 43 trilyon TL idi. Bu büyüklük toplam 521 trilyon TL’lık A tipi yatırım fonları içerisinde yüzde 8’lik bir payı ifade ediyordu. 
     Kasım 2002 tarihine gelindiğinde ise endeks yatırım fonlarının büyüklüğü 74 trilyon TL seviyesinde. 587 trilyon TL toplam büyüklüğe sahip A tipi yatırım fonları içerisindeki payı ise yüzde 13’lere yükselmiş durumda. Yatırımcının endeks fonları tanımasına paralel bu tür yatırım fonlarının fon sektöründeki ağırlığının zamanla artması bekleniyor. 
     



 EKONOMİ 



















</TEXT>
</DOC>
