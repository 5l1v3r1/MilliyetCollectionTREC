<DOC>
<DOCNO> 145539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo03.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Bucks'ı 107-94 yenen Spurs, play-off turuna yükseldi... 
</HEADLINE>
<TEXT>

     ABD Profesyonel Basketbol Ligi NBA'de, Milwaukee Bucks'ı 107-94 yenen San Antonio Spurs, Dallas Mavericks ve Sacramento Kings'den sonra play-off turunu garantileyen 3. takım oldu. 
     Batı Konferansı Ortabatı Grubu'nda Dallas Mavericks'den sonra 2. sırada bulunan San Antonio Spurs, Doğu Konferansı Merkez Grubu dördüncüsü Bucks ile San Antonio'da karşılaştı. 
     Spurs'da Tim Duncan 31 sayı atarken, birinci çeyreğin sonunda sağ el bileğini incittiği için maçı sürdüremeyen oyun kurucu Tony Parker'ın yerine giren Speedy Claxton 12 sayı attı, 11 asist yaptı ve 9 ribaunt aldı. 3 yıldır takımda oyun kurucu olarak görev yapan Claxton, böylece kariyerinde bir maçtaki en yüksek asist ve ribaundu gerçekleştirdi. 13 yıldır Spurs'ın formasını giyen ve bu sezon basketbol kariyerini noktalamayı düşünen ''amiral'' lakaplı David Robinson ise 10 sayı kaydetti. Tim Duncan'ın ayrıca 10 ribaunt aldığı karşılaşmada skora Malik Rose 18 sayı ekledi. 
     Bucks'da ise Sam Cassell 19 ile sayı liderliğini elde etti. 
     Son 3 sezonun şampiyonu ve Batı Konferansı Pasifik Grubu üçüncüsü Los Angeles Lakers ise deplasmanda Doğu Konferansı Merkez Grubu beşincisi Atlanta Hawks'ı 108-91 yendi. 
     Son 8 deplasman maçında 3. galibiyetine ulaşan Lakers'da, 19 bin 280 seyircinin desteğiyle oynayan Kobe Bryant, bitime 4.59 dakika kala üstüste attığı 4 üçlükle takımının 11 sayı farkla öne geçmesini sağladı. Bryant, 15'i 4. çeyrekte olmak üzere 28 sayı, 10 ribaunt ve 6 asist, son çeyrekte kenarda dinlendirilen Shaquille O'Neal ise toplam 32 dakikada 31 sayı kaydetti. 
     Hawks'da ise Glenn Robinson 22, Jason Teryy 16 asistle en başarılı oyuncular oldu. 
     Sonuçlar şöyle 
Cleveland Cavaliers-Golden State Warriors 124-103 
Atlanta Hawks-Los Angeles Lakers 91-108 
Minnesota Timberwolves-Miami Heat 108-91 
San Antonio Spurs-Milwaukee Bucks 107-94 
Portland Trail Blazers-Washington Wizards 91-95 

     




</TEXT>
</DOC>
