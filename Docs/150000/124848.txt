<DOC>
<DOCNO> 124848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur24.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Duble Yol'da ilk temeller atıldı... 
</HEADLINE>
<TEXT>

     Başbakan Abdullah Gül, kabine olarak günde 8 saat değil 18 saat çalıştıklarını belirterek, ''Bürokrasiye sesleniyorum bizim hızımıza ayak uyduracaksınız'' dedi. 
     Başbakan Gül, Başbakan Yardımcısı Mehmet Ali Şahin, Bayındırlık ve İskan Bakanı Zeki Ergezen, Tarım ve Köyişleri Bakanı Sami Güçlü ve AK Partili milletvekilleri ile birlikte, Duble Yol Projesi'nin ilk ayağı olan 79 kilometre uzunluğundaki Şereflikoçhisar-Aksaray karayolunun Aksaray yolu Toprakkaya mevkiinde düzenlenen temel atma törenine katıldı. 
     Gül, havanın kar yağışlı ve soğuk olması nedeniyle kısa süren temel atma töreninde, iktidara gelmeden önce verdikleri vaatleri bugün birer birer uygulamaya koyduklarını söyledi. 
     Seçimlerden önce Aksaray-Ankara karayolunun yetersiz olduğunu ve bölünmüş yol olarak düzenlenmesi gerektiğini söylediklerini bildiren Gül, ''Birçok belde ve köyün yolu buradan daha geniş. Türkiye'nin en önemli arterlerinden biri olan yolun yapımını 2004 sonuna kadar bitireceğiz'' dedi. 
     İktidara geldikten sonra ''Biz işbaşı yaptık'' dediklerini dile getiren Gül, şöyle konuştu 
     ''At sahibine göre kişner. Kış demeyeceğiz, yaz demeyeceğiz, güz demeyeceğiz, gece gündüz çalışacağız. Her zaman yapılacak bir iş vardır. Biz kararlıyız, ne yapacağımızı iyi biliyoruz ve hazırlıklıyız. Tekeden süt çıkarmasını göstermeliyiz dedik, onun için buraya geldik. Türkiye'nin kaynakları vardır. Ama ne yazık ki kullanılmıyor. Makineler parklarda paslanıyor. Şimdi tüm imkanları bir havuzda birleştireceğiz ve çalışmamıza devam edeceğiz.'' Koalisyon hükümetlerinde bakanlıklar arasında kıskançlıklar yaşandığını anlatan Gül, '' Artık senin bakanlığın, benim bakanlığım, senin genel müdürlüğün dönemi bitmiştir. Günde 8 saat değil, 18 saat çalışacağız. Buradan bürokrasiye sesleniyorum bizim hızımıza ayak uyduracaksınız'' diye konuştu. 
     Türkiye'de artık yeni bir dönemin, anlayışın başladığını vurgulayan Başbakan Gül, Türkiye'de tek parti, Ak Parti iktidarının hakim olduğunu ve işlerin aksatılmadan yürütüleceğini kaydetti. 
     
     ERGEZEN'İN KONUŞMASI 

     Bayındırlık ve İskan Bakanı Zeki Ergezen de, Türkiye'de toplam 5 bin 600 kilometre bölünmüş yol ve otoban bulunduğunu belirterek, bölünmüş yol ağının genişletileceğini söyledi. 
     '' Bize, kışın temel atmamı olur Bu yolu nasıl bitireceksiniz diye soranlar oluyor'' diyen Ergezen, acil eylem planı çerçevesinde başlanan çalışmalarının aralıksız süreceğini, hayati bir öneme sahip bu yolu en kısa sürede bitireceklerini dile getirdi. 
     Bu nedenle yolun yapımına 6 ay önce başladıklarını ifade eden Ergezen, ''Artık, bu yolda daha fazla insan can vermesin. Kaynaklarımızı birleştirmek zorundayız. Burdan bürokratlara sesleniyorum Ankara'yı terk edin, Anadolu'ya yönelin. Bu işler masa başında değil, şantiyede oluyor'' dedi. 
     Atatürk'ün, ''hiçbir mazeret başarının yerini tutamaz'' sözünü anımsatan Ergezen, mazaretlerin arkasına sığınmayacaklarını ve formalitelere boğulmayacaklarını kaydetti. 
     Vatandaşların yoğun ilgi gösterdiği Başbakan Gül ve Bayındırlık ve İskan Bakanı Ergezen, daha sonra butonlara basarak yolun temelini attılar. 
     Başbakan Gül ve beraberindekiler, Aksaray Ağaçlı Tesisleri'nde yiyecekleri yemeğin ardından Ankara'ya hareket edecekler. 
     





</TEXT>
</DOC>
