<DOC>
<DOCNO> 149149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo20.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney'den 2 aylık geçiş projesi... Son 7 haftada gençlere şans... 
</HEADLINE>
<TEXT>

     Fenerbahçe'de sezon sonuna dek göreve getirilen teknik koordinatör Tamer Güney, öncelikle futbolcuların ve camianın moral çöküntüsünü gidermeye çalışacaklarını söyledi. 
     Samandıra Tesisleri'nde, sinevizyonun bulunduğu odada adeta seminer düzenler gibi basın toplantısı düzenleyen Tamer Güney, 2 aylık dönem için hazırladığı projelerini anlattı. 
     Güney, Fenerbahçe'de herkesin futbolcuların kondisyon eksikliğinin bulunduğunu düşündüğünü belirterek, şöyle konuştu 
     ''Gençlerbirliği Teknik Direktörü Ersun Yanal, takımında 12 üst düzey dayanıklılıkta futbolcu olduğunu söylemişti. Onların başarısı doğal. Fenerbahçe'nin başarısızlığı da kondisyondandır diye düşünüyorduk. Takımın başına geldiğimde Mustafa, Kemal, Tuncay, Yusuf, Ali Güneş, Steviç, Erhan, Vladimir, Hakan, Ümit, Johnson, Erman, İsmail ve Fatih'in fizik kondisyonlarının bilimsel verilere göre üst düzeyde olduğunu gördüm. Futbolcuların 'kendi ifadeleriyle söylüyorum' maç kaybetme korkusundan dolayı moral çöküntüsü var. Camiada da moral çöküntüsü görülüyor. Bu noktada futbolculara kaybedecek birşey olmadığını, varolan fizik kapasitelerini ortaya koymaları yönününde telkin yapıyoruz. Fenerbahçe A takımına geldiğim 2-3 gün içinde, 30 yıllık geçmişimde moral kondisyonun bu kadar etkili olduğunu görmedim.'' 
     
     ''HEDEFİMİZ AVRUPA KUPALARINA KATILMAK'' 

     Futbol takımının derece için yarışması, iyi futbol oynaması ve geleceğe güvenle bakması gerektiğini kaydeden Güney, ''Amacım 7 haftayı geçiştirmek değil. Hedefimiz Avrupa kupalarına katılmaktır'' dedi. 
     Güney, son 7 haftada altyapıdan gelen oyuncuları deneyeceğini ifade ederek, ''Bu oyuncuların bazılarının sözleşmesi bitiyor. Gelecek yıl takımda düşünmek için onları sahada görmemiz lazım. Yetiştirmek için uzun yıllar emek verdiğiniz bir oyuncu başka bir kulübe gidip patlama yaparsa saçını başını yolarsın. Takım kurma yetkisi bendeyse bu gençleri oynatırım. Altyapıdan gelmiş bir antrenör olarak zaten oynatmazsam olmaz'' diye konuştu. 
     
     ''TRANSFER TARAMASI YAPACAĞIZ'' 

     Güney, yurtiçinde ve yurtdışında transfer taraması için 50 milyar liralık maliyetle bir ekip oluşturduklarını ve çalışmaya hemen başlayacaklarını söyledi. 
     Kulüp futbol şubesi sorumlusu Sadettin Saran'ın da kendisine destek verdiğini vurgulayan Güney, şöyle devam etti 
     ''18 kişilik ana kadro, transferlere dayalı biçimde oluşturulmalı. 22 kişiye tamamlayacak 4 kişi altyapıdan seçilmeli. 28 kişiye tamamlayacak 6 kişilik destek kadrosunu da bütçe ayrılarak güçlendirilmiş PAF takımından sağlamalıyız. FIFA'nın talimatlarına göre transfer 8 ay yasaklanmış. Bunu düşünerek transfer yapılmalı. 7-8 gol ortalaması olan orta alan, 15-20 gol atabilen forvet alınmalı.'' Güney, 7 haftalık dönemde 18 kişilik ana kadroyu netleştirmeye çalışacaklarını belirterek, ''Yeni teknik direktör geldiğinde, 'Şu bölgelerde eksik var, buralara transfer yapmalıyız, diğer bölgeler iyi' diyebilirsek, görevimizi yapmış olacağız'' dedi. 
     
     TESİSLEŞME VE ALTYAPI 

     Toplantıda, Fenerbahçe'nin geleceği düşünerek tesis yatırımları yaptığını anlatan Güney, altyapıda da önemli çalışmaların yapıldığını anlattı. Güney, altyapıdan gelen Semih, Erman, Fahri, Bilal ve Kerim'in ümit verdiğini ifade ederek, '' A Genç Milli Takımı'na 7 futbolcu veriyoruz. İskoçya Federasyonu, antrenörlük metodlarımızı öğrenmek istiyor. Uzmanlar altyapı tesislerimizin eşine rastlanmadığını söylüyor'' diye konuştu. 
     Fenerbahçe'nin ''AR-GE''sini geliştirmesi gerektiğini dile getiren Güney, UEFA Asbaşkanı ve Fenerbahçe Kulübü Kongre Üyesi Şenes Erzik'in konularının uzmanlarının kulüp için biraraya gelmesi önerisinin güzel bir öneri olduğunu bildirdi. 
     Güney, bir soru üzerine, futbolcuların sık sık kadro dışı bırakılmasının doğru olmadığını, kadro dışı kalan futbolcularla ilgili gelecek hafta yönetim kuruluyla görüşebileceğini söyledi. 
     Güney son olarak, taraftarlara seslenerek, sağduyunun hakim olmasını ve futbolcularını Gençlerbirliği maçında desteklemelerini istedi. 
     





</TEXT>
</DOC>
