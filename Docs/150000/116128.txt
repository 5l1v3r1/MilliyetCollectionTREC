<DOC>
<DOCNO> 116128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sondun01.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Yönetimi, BM'yi sıkıştırıyor 
</HEADLINE>
<TEXT>

     ABD Başkanı George W. Bush'un, Irak tasarısını bir an önce oylaması için BM Güvenlik Konseyi'ni sıkıştırıyor. ABD Dışişleri Bakanı Colin Powell, Amerikan yönetiminin elinin kolunun, BM'nin tutumuyla bağlanamayacağı uyarısında bulundu. 
     BM Güvenlik Konseyi üyeleri, Irak'a karşı askeri harekat düzenlemek üzere ABD'ye yetki verdiği endişesiyle tasarının dili üzerindeki tartışmalarını sürdürüyor. Powell, bu tartışmaların muhtemelen gelecek hafta sonuna doğru tamamlanacağını ve farklılıkların aşılmak üzere olduğunu belirtmekle birlikte, ABD'nin "elinin kolunun bağlanamayacağı"' uyarısını yaptı. 
     Powell'ın sürekli Rusya, Fransa ve İngiltere'nin dışişleri bakanlarıyla telefonda Irak meselesini görüştüğü belirtiliyor. 
     BM Güvenlik Konseyi'nde ABD ve İngiltere, Irak lideri Saddam Hüseyin'in silah denetçilerine izin vermemesi halinde, Irak'a karşı harekete geçmeyi öngören bir tasarıyı desteklerken, Rusya, Çin ve Fransa, sonuçlarını tartışmadan önce, işbirliği yapmak üzere Saddam'a bir şans verilmesini istiyor. 
     ABD, BM Güvenlik Konseyi harekete geçmezse Irak'a karşı bir koalisyonu oluşturmaya başlayacağını her fırsatta dile getiriyor. 
     ABD Başkanı Bush ise Beyaz Saray'da önce BM Silah Denetim Komisyonu UNMOVIC Başkanı Hans Blix ve daha sonra Uluslararası Atom Enerjisi Ajansı UAEA Başkanı Muhammed El Baradei ile biraraya geldi. 
     Blix, görüşmeden sonra, Bush'un, silah denetçilerinin görevini yerine getirmesinin garanti edilmesini ve Irak'ın ''kedi-fare'' oyununa girişmesinin önlenmesini istediğini söyledi. Blix, ABD Başkan Yardımcısı Dick Cheney ve Ulusal Güvenlik Danışmanı Condoleezza Rice ile de görüştü. 
     Powell, Blix ve El Baradei'nin Irak'ta denetimi yapıp, bu ülkenin silah teknolojisi programını devam ettirip ettirmediğini rapor etmelerinin aylar süreceğini kabul ederek, Başkan Bush'un da, gereken işlerin yapılıp raporların yazılması için zaman gerektiğinin farkında olduğunu söyledi. Ancak Powell, Irak'ın işbirliği yapmaya karşı en ufak bir tavrının, BM'nin hemen cevap vermesi gereken kırmızı çizgiyi çekeceğini de belirtti. 
     ABD Dışişleri Bakanı, silah denetçileri BM'ye döndükten sonra ABD'nin, BM Güvenlik Konseyi'ndeki tartışmalara katılarak, bir sonraki adımda ne yapılacağı tartışmalarında yer alacağını ve güç kullanımı için ikinci bir tasarıyı destekleyebileceğini de ifade etti. 
     





</TEXT>
</DOC>
