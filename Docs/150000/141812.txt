<DOC>
<DOCNO> 141812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/soneko12.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir düzeyi en düşük kesim yılda 1.35 kg et tüketiyor... 
</HEADLINE>
<TEXT>

     Tarım ve Köyişleri Bakanlığı'na bağlı Tarımsal Ekonomi Araştırma Enstitüsü'nün Ankara, İstanbul ve İzmir'deki bazı marketlerin et reyonlarında yaptığı araştırmada, aylık geliri 200 milyon lira olan en düşük gelir grubunun yılda 1.35 kilogram kırmızı et tükettiği belirlendi. 
     Tarımsal Ekonomi Araştırma Enstitüsü uzmanları Dr. Sibel Tan ve Dr. İlkay Dellal tarafından ''Türkiye'de hindi eti tüketimi eğilimleri''ni tespit etmek amacıyla gerçekleştirilen araştırmanın sonucu, Türkiye'nin et tüketim eğilimini de ortaya çıkardı. 
     Araştırma kapsamında, hindi etinin en fazla tüketildiği Ankara, İstanbul ve İzmir'de, düşük, orta ve yüksek gelir gruplarını temsil eden semtlerdeki marketler seçilerek, bunların et reyonlarında ''Tüketim Eğilimi Anketi'' yapıldı. 
     Anket çalışmasında toplam 450 tüketiciye, yılda tükettikleri etin cinsi, miktarı ve tüketim alışkanlıkları soruldu. 
     Gelir seviyesi yükseldikçe et tüketiminin de arttığı gözlenen ankete göre, aylık kazancı 200 milyon lira olan en düşük gelir grubunun yılda 1.35 kilogram kırmızı et satın aldığı, buna karşılık aylık kazancı 2 milyar lira ve üstü olan en yüksek gelir grubunun ise yılda 11.74 kilogram kırmızı et yediği belirlendi. 
     Yılda 3 kilogram tavuk eti tüketen en düşük gelir grubu, 15.46 kilogram da balık eti yiyor. Buna karşılık en yüksek gelir grubu, yılda 14.57 kilogram tavuk, 16.25 kilogram da balık tüketiyor. 
     Tüm gelir gruplarında balık eti tüketiminin yüksek olmasının ise balık fiyatlarının düşük olmasından kaynaklandığı tahmin ediliyor. 
     Araştırmanın ana konusunu oluşturan hindi etinde de en düşük gelir grubunun yılda 9.58, en yüksek gelir grubunun 13.51 kilogram hindi tükettiği tespit edildi. 
     
     HİNDİ ETİNİN TERCİH NEDENİ 
     Araştırmadan elde edilen veriler çerçevesinde yapılan değerlendirmeye göre, tüm gelir gruplarının yıllık ortalama et tüketiminde tavuk etinden sonra marketlerde en fazla tercih ettiği hindi eti, düşük kolesterol seviyesi nedeniyle alıcı buluyor. 
     Hindi eti ayrıca, dengeli beslenme, kilo problemi, mineral, vitamin, protein içeriği, doyuruculuğu, aile bireylerinden birine önerilen diyet dolayısıyla tercih ediliyor. 
     Tüketiciler çoğunlukla ''daha lezzetli'' olduğu gerekçesiyle hindi eti tükettiğini belirtirken, fiyatının kırmızı ete göre daha uygun olması ve ''deli dana hastalığı'' korkusu da tercih nedenleri arasında bulunuyor. 
     Hindi eti tüketenlerin yüzde 23.84'ü kırmızı et, yüzde 11.78'i ise tavuk eti yemiyor. Araştırmaya katılanların yüzde 5.21'i ise sadece hindi eti tüketiyor. 
     Hindi eti yeme sıklığı genelde haftada bir olurken, her gün hindi yediğini söyleyenlerin oranının yüzde 3.29 çıkması dikkat çekti. 
     





</TEXT>
</DOC>
