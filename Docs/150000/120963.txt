<DOC>
<DOCNO> 120963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo17.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Galatasaray'ın kredisi bitmez 
</HEADLINE>
<TEXT>

     Galatasaray Kulübü İkinci Başkanı Ali Dürüst, Gençlerbirliği'ne deplasmanda yenilmelerinin fazla büyütülmemesi gerektiğini belirterek, ''Galatasaray'ın kredisi bitmez'' dedi. 
     ''Sonuçta güçlü bir ekibe karşı deplasmanda kaybettik'' diyen Dürüst, şunları söyledi 
     ''Biz böyle yenilgileri geçmişte de almıştık. Burun buruna bir yarışın içindeyiz. Gençlerbirliği maçında mücadelemiz iyiydi, ancak gol pozisyonu bulamadık. Sakatlarımız ve cezalılarımız vardı, ileride bu sıkıntıyı da çözeceğiz.'' Ali Dürüst, tarihin tek tek galibiyetleri yazmadığını da dile getirerek, şöyle devam etti 
     ''Tarih şampiyonlukları ve kupaları yazar. Bu alınan sonuçların telafisi var. Gençlerbirliği mağlubiyeti, geçmişte alınan birkaç kötü sonuçla birleştirildiğinde bazı taraftarlarımızı karamsarlığa götürmüş olabilir. Ancak, Galatasaray'ın kredisi bitmez. Galatasaraylı taraftarların da başları dik olmalı.'' 
     
     ''KÖTÜ GÜNDE SAHİP ÇIKILMALI'' 
     Futbolculara kötü günde sahip çıkmanın gerekliliğine dikkat çeken Dürüst, iyi olan oyuncuların böyle bir desteğe daha az ihtiyaçlarının olduğunu vurguladı. 
     Ali Dürüst, Ümit Davala'nın üzerine çok gelindiğini belirterek, şöyle konuştu 
     ''Bu oyuncumuz için haksız eleştiriler yapıyor. Oyuncu, asıl kötü durumdayken taraftarların desteğine ihtiyacı var. Futbolcu hem psikolojik hem de fizik açıdan düşük durumdayken taraftarların desteğini görmeli. İyi durumdaki futbolcu zaten kendi motivasyonunu sağlıyor. Taraftarlarımızdan, oyuncularına sahip çıkmalarını istiyoruz. Onun kredisinin olduğunu hissettirmeliler. Baskı yapıldığında, oyuncular yaratıcılıklarını kaybediyorlar.'' 
     
     TRANSFER ÇALIŞMALARI 
     Ali Dürüst, Ocak ayı için transfer çalışmalarının sürdüğünü de söyledi. 
     Transferin iki yönlü gerçekleşebileceğini anlatan Dürüst, ''Bu dönemde hemen takıma girebilecek bir oyuncu alabiliriz. Ayrıca, Mayıs ayında almayı düşündüğümüz oyuncuyu deneme amaçlı, görebilmek açısından kadromuza katabiliriz. Çalışmalarımız sürüyor'' şeklinde konuştu. 
     Dürüst, takımda oynayacak futbolcuyu Ocak ayında bulmanın zorluğuna da dikkat çekerken, kadro şişkinliği olan takımlardan bu tür oyuncular alınabileceğini sözlerine ekledi. 
     





</TEXT>
</DOC>
