<DOC>
<DOCNO> 124847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur23.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li belediye başkanlarının toplantısı sona erdi... 
</HEADLINE>
<TEXT>

     MHP, yapılacak yerel seçimlerde başarılı bir sonuç elde edebilmek amacıyla gerekli önlemleri almak üzere seçim startı verdi. 
     MHP'li belediye başkanlarının, Genel Başkan Devlet Bahçeli'nin başkanlığında, Büyük Anadolu Dedeman Oteli'nde yaptığı toplantı sona erdi. 
     MHP Mahalli İdarelerden Sorumlu Genel Başkan Yardımcısı Ziya Yılmazbilen, gazetecilerin sorusu üzerine, toplantıda, yerel seçimler için start verildiğini söyledi. 
     MHP'li belediye başkanlarından, yerel seçimlere kadar hizmetlerini tamamlamak amacıyla gerekli önlemleri almalarının istendiğini ifade eden Yılmazbilen, başkanlardan, görev yaptıkları şehirleri daha yaşanabilir hale getirmelerinin de talep edildiğini kaydetti. 
     Seçimlere kadar, projelerin bitirilmesi ve yapılanların halka daha iyi anlatılması gerektiğine işaret edildiğini dile getiren Yılmazbilen, parti yöneticilerinin teşkilatlar ve vatandaşlarla bütünleşmelerinin istendiğini söyledi. 
     Yılmazbilen, MHP'nin, yapılacak yerel seçimlerde, 3 Kasım'daki seçimlerde aldığı oyların artırılmasının hedeflendiğini, bu çerçevede, Genel Başkan'ın, beldelere kadar ziyaret programları düzenleyeceğini belirtti. 
     Öte yandan, belediye başkanlarının Genel Başkanlarına sahip çıktıklarını ifade eden Yılmazbilen, buna karşılık Bahçeli'nin de kongrenin sağlıklı bir şekilde gerçekleştirilmesine kadar partinin başında olacağını, kongrede çıkacak iradeye de uyacağını belirttiğini aktardı. 
     





</TEXT>
</DOC>
