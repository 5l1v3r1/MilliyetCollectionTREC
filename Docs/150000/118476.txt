<DOC>
<DOCNO> 118476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo15.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona... Kaleci Victor Valdes'e para cezası verildi... 
</HEADLINE>
<TEXT>

     Galatasaray'ın Avrupa Şampiyonlar Ligi'nde yarınki rakibi Barcelona'da kaleci Victor Valdes'e, yedek takımla antrenmana çıkmayı reddettiği için para cezası verildi. 
     Katalan kulübü, cezayla ilgili ayrıntılı bilgi vermezken, basında çıkan haberler, Valdes'e 6 ile 30 bin Euro arasında para cezası verildiğini belirtiyor. 
     20 yaşındaki kaleci, geçen hafta ligde Villarreal ile yapılacak maç öncesi, Teknik Direktör Louis Van Gaal tarafından kadro dışı bırakılmış, daha çok deneyim kazanması için B takımıyla antrenmanlara çıkmasını istemişti. 
     Geçen sezon Barcelona'nın B takımında yer alan Valdes, sezon başında Van Gaal tarafından Arjantinli Roberto Bonano ve Alman Robert Enke'yle birlikte 3. kaleci olarak A takımına alınmış, Barcelona'nın ligde yaptığı 9 maçın 6'sında ilk 11'le sahaya çıkmıştı. 
     Ancak Valdes, son maçlarda takımdaki yerini Arjantinli milli kaleci Bonano'ya kaptırmıştı. 
     





</TEXT>
</DOC>
