<DOC>
<DOCNO> 137532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sonspo01.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım çark etti "Açıklamalarım yanlış anlaşılmış" 
</HEADLINE>
<TEXT>

     Fenerbahçe Kulübü Başkanı Aziz Yıldırım, Gaziantepspor maçı öncesinde yaptığı açıklamaların yanlış anlaşıldığını belirterek, ''Medyaya maddi hiçbir şey verdiğimi söylemedim. Ne araba, ne de ev aldım'' dedi. 
     Başkan Yıldırım, Fenerbahçe Burnu'ndaki kulüp binasında yapılan olağan yönetim kurulu toplantısının ardından, basın mensuplarının karşısına geçti. Yönetim kurulu toplantısıyla ilgili açıklamayı asbaşkan ve kulüp sözcüsü Atilla Kıyat'ın yapacağını, kendisinin sadece Gaziantepspor maçı öncesindeki açıklamalarıyla ilgili bazı şeyler söyleyeceğini kaydetti. 
     Basın mensuplarının istekleri üzerine oturarak açıklamasını yapan Yıldırım, şöyle konuştu 
     ''Açıklamalarımın ardından, yanlış anlamalar olmuş, yorumlar yapılmış. Konuşmamı iyice çözün. Medyada hiç kimseye bir şey verdiğimi söylemedim. 'Benden iki bin dolar alıp 50 milyon lira aidatı yatırmamak için Valiliğe şikayet edenlerin yeri yoktur' dedim. Bir tarihte bir televizyon kanalında bir arkadaş çıkıp, 'Aziz Yıldırım bazı gazetecilere araba ve ev aldı' dedi. Ben bunun üzerine 'Medya araştırsın' dedim. Ama maalesef Aziz Yıldırım'ın üzerine bir karalama atıldı ve geçildi. Ben bunu hazmedemiyorum, kabul etmiyorum. Hiçbir medya mensubuna ne araba, ne ev almadım. Adam çıktı, karalamasını yaptı, ortadan kayboldu. Ben mahkemeye verdim, medya hiçbir şey yapmadı.'' Yıldırım, medyanın, iddiaların doğru olup olmadığını araştırıp, gereğini yapması durumunda, o tip insanların bir daha televizyonlara çıkıp karalama yapamayacaklarını söyledi. 
     Medya ile alıp veremediği hiçbir şey olmadığını vurgulayan Aziz Yıldırım, ''Konuşmalarımı başka yerlere çekip, aranızdaki kavgaya beni katmayın. Bundan sonra gereken konularda sizlere açıklama yapacağım'' diyerek sözlerini tamamladı ve kulüp binasından ayrıldı. 
     
     KIYAT'IN AÇIKLAMALARI 
     Yıldırım'ın ardından basın mensuplarının karşısına geçen Fenerbahçe Kulübü Asbaşkanı ve Kulüp Sözcüsü Atilla Kıyat, olağanüstü kongre kararı almayacaklarını kaydederek, ''Başkan ve yönetim kurulumuz 2004 yılı Şubat ayına kadar görevinin başındadır'' dedi. 
     Kıyat, Fenerbahçe'nin iyiliği için bu yönetimi değiştirmek isteyenlerin hazırlık yapabileceklerini ifade ederek, ''Bizim mücadelemiz Fenerbahçe'nin iyiliği içindir. Koltuk kavgası vermiyoruz. Fenerbahçe'ye yeni bir anlayış getirdik. Futbol Federasyonu ile, hakemlerle kavga halinde olmadık. Bizim de hatalarımız olabilir. Medya mensuplarının, bazı çevrelerin amacına hizmet edip 'Yönetim gitsin' tefrikalarına alet olacak haberler yaparken, beyin süzgecinden geçirdikten sonra yayınlamalarını istiyorum'' diye konuştu. 
     Fenerbahçe'yi daha ileri götürmek için savaş başlattıklarını anlatan Atilla Kıyat, bundan böyle Fenerbahçe yönetiminin çok daha şeffaf olacağını söyledi. 
     Kendilerine karşı şeffaf olmayıp, ellerinde delil bulunmadan medyayı kullanarak saldıranlara karşı delillerle savaş vereceklerini kaydeden Kıyat, ''Yönetim kurulu içinde olup bitenleri bundan sonra büyük bir açıklıkla anlatacağız. Şeffaf ve samimi olacağız. Kimseyi suçlamıyoruz. Fenerbahçe başarısı ve başarısızlığıyla gündem oluşturuyor. Medya düşmanı değiliz. Medyanın da bize düşman olmadığını biliyoruz. Federasyonuyla, seyircisiyle ve bilhassa medyayla bütünleşerek bu işi yapacağız'' dedi. 
     Konuşmasında zaman zaman medyada yer alan haberlerin değiştirilerek yazıldığını anlatan Kıyat, şunları söyledi 
     ''Yönetime geldiğimizde, yeni yönetim için çok acı sürpriz olan Gaziantepspor deplasmanında medya mensupları bize gelip o zamanki Galatasaray Kulübü Başkanı Faruk Süren'in, Fatih Terim'in Fenerbahçe'ye gelişiyle ilgili yaptığı 'Terim büyük teknik direktör. Büyük takımlara gider. Fenerbahçe'ye gitmez' açıklamasını sordu. Ben sayın başkanın böyle bir şey söylemeyeceğini, kendisiyle konuştuktan sonra açıklama yapabileceğimi söyledim. O zaman bazı arkadaşlar kameralarını indirip 'biz bu yayınla reyting yapamayız' demişti. Şimdi de görüşlerimizin, açıklamalarımızın gazetelerde farklı şekilde yer aldığını görüyoruz.'' 
     
     ''TÜM KULÜPLERDE ŞAHSİ KEFALET KULLANILIR'' 
     Atilla Kıyat, bir gazetecinin ''Eski bir yönetici 'başkan Yıldırım, Ortega'nın parasını kurtardıktan sonra görevi bırakacak' dedi. Ne diyorsunuz sorusu üzerine şöyle konuştu 
     ''Sadece Ortega için şahsi kefalet verilmemiştir. Tüm kulüplerde teminat mektupları verilirken muhataplar şahsi kefalet istiyor. Ortega'nın borcu, Fenerbahçe'nin 4 yıla yayılmış toplam borcunun üçte biri kadardır. Sözün sahibi beni bağışlasın, ama bunu söylemek için çok cahil olmak lazım. Türkçe konuşmamıza rağmen anlatamıyoruz. Ortega'ya 4 yılda, her yıl 5,5 milyon dolar ödenecekti. İlk yıllık ücretinin ve bonservis ücretinin bir bölümü ödenmişti. Bundan korkanlar Ortega'yı 22 milyon dolar gibi bir paraya getirip, böyle bir yükün altına girmezdi.'' Atilla Kıyat, kulüp adına işadamı Celalettin Bilgiç'in yarın Arjantin'e giderek River Plate Kulübü yöneticileriyle bir görüşme yapacağını ve Ortega'ya ödenen paraların geri alınması için çalışacağını bildirdi. 
     Kıyat son olarak, ne Ogün, ne de Yusuf'a ceza vermelerinin toplantı gündeminde olmadığını, futbol şubesi sorumlusu Sadettin Saran ve teknik sorumlu Oğuz Çetin'in bu yönde bir rapor vermediğini sözlerine ekledi. 
     





</TEXT>
</DOC>
