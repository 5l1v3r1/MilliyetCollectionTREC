<DOC>
<DOCNO> 147060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo08.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor Rakibimizin gücünü biliyoruz... 
</HEADLINE>
<TEXT>

     İkinci Futbol Ligi A Kategorisi takımlarından Yimpaş Yozgatspor, 5 Nisan Cumartesi günü sahasında Konyaspor ile yapacağı maçı bekliyor. 
     Ligde zirve mücadelesi veren Konyaspor karşısında galibiyet hesapları yapan kırmızı-siyahlı ekibin teknik direktörü Uğur Tütüneker, ''Rakibimizin gücünü biliyoruz. Ama biz de ligde belirli bir hesap yapabilmemiz için bu maçtan galibiyetle ayrılmak için elimizden geleni yapacağız'' dedi. 
     Konyaspor maçının hazırlıklarını tesislerinde yaptığı çift kale antrenman maçıyla sürdüren kırmızı-siyahlı ekipte, futbolcuların oldukça istekli ve hırslı olması teknik heyeti umutlandırdı. 
     ''Rakiplerimizin durumu bizi ilgilendirmiyor'' diyen teknik direktör Tütüneker, ''Biz, kendi işimize bakıyoruz. Kalan 8 haftalık maç trafiğinde puan kaybetmeye niyetimiz yok. Matematiksel şansımızı sonuna kadar zorlayacağız. Bunun için cumartesi günü Konyaspor'u yenmek zorundayız. Alacağımız galibiyet, önümüzü daha net görmemizi sağlayacaktır'' diye konuştu. 
     





</TEXT>
</DOC>
