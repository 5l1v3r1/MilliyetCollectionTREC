<DOC>
<DOCNO> 103202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur04.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Turist, Antalya'ya temiz doğa için geliyor... 
</HEADLINE>
<TEXT>

     Tur Operatörleri Derneği Genel Sekreteri Hüseyin Baraner, turistlerin, tatilde temiz bir doğa bulmak istediklerini, Antalya'ya gelen turistlerin çoğunluğunun da, bozulmamış doğası için bu yöreyi tercih ettiklerini bildirdi. 
     Baraner, Avrupalı turistlerin tatil için öncelikle doğası bozulmamış, fazla kalabalık olmayan yöreleri tercih ettiğini söyledi. Antalya'da doğanın tam olarak bozulmadığını ama betonlaşmanın hızla artması nedeniyle son çizgiye geldiğine değinen Baraner, doğanın kaybolmaması için acil önlemler alınması gerektiğini kaydetti. 
     ''Antalya'da beton ile doğa savaşıyor'' diyen Baraner, Dünya turizminde bir marka olan Antalya'da hızlı betonlaşmanın doğayı tehdit ettiğine dikkati çekti. 
     Yıllar önce, Kemer'in portakal, Side'nin nar ve Alanya'nın muz kokularıyla anıldığını hatırlatan Baraner, bu tatil yörelerinin artık bu özelliklerini yitirmeye başladığını, Kemer, Side ve Alanya'nın yine eski imajıyla anılması için çalışmalar yapılması gerektiğini anlattı. 
     Antalya'ya Avrupa'nın en büyük doğal parkının kurulmasını isteyen Baraner, doğaya yapılan yatırımların uzun vadede turist artışını sağlayacağını ve turizmde kalitenin artmasına katkıda bulunacağını dile getirdi. 
     Baraner, şöyle konuştu 
     ''Antalya'ya yıllardır gelen turistler, Beydağlarını betonun arkasına saklamayı başardınız diyorlar. Antalya, hızla betonlaşıyor. Artık son çizgiye gelindi. Kent daha fazla betonlaşırsa turisti kaçırırız. İmajımızı, mutlaka doğa ile bütünleştirmemiz gerekli. Doğanın dışında her türlü tesis ve diğer yan unsurları her yerde bulabilirsiniz. Ama doğayı bulamazsınız.'' 
     





</TEXT>
</DOC>
