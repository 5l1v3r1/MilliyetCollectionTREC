<DOC>
<DOCNO> 111371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/dunya/adun.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fren yağından zehir üretmişler 
</HEADLINE>
<TEXT>

CIA’in raporuna göre, Fallujah’taki bir madeni yağ fabrikasında ricin’ isimli biyolojik zehir geliştiren Irak, şimdi de 2700 km. menzilli füze yapmaya çalışıyor 
     DIŞ HABERLER SERVİSİ 

     Beyaz Saray, olası Irak harek tına yönelik diplomatik ve askeri hazırlıklarını artırarak sürdürürken, Amerikan Merkezi Haber Alma Örgütü CIA de müdahaleye gerekçe oluşturacak yeni bir rapor açıkladı. 
     CIA Başkanı George Tenet tarafından yayımlanan raporda, Irak’ın nükleer silah üretmeye elverişli madde temin etmesi durumunda 1 yıl içinde nükleer silah elde edebileceği vurgulandı. Raporda, Irak’ın nükleer, biyolojik, kimyasal silah kapasitesiyle füze programlarına yer veriliyor. 
     
     Nükleer program 
     Irak son yıllarda, nükleer silah yapımında kullanılacak uranyumu zenginleştirme işleminde kullanılan yüksek dayanıklıkta binlerce alüminyum tüp satın almaya çalıştı. Bunların bir bölümü engellendi ama, bir bölümü ülkeye gizlece sokulmuş olabilir. 
     
     Biyolojik program 
     Irak 2001’de, BM onayı almadan El Davra’daki şarbon aşısı tesisini genişleteceğini açıkladı. Bu tesis 1996’ya kadar biyolojik silah üretiminde kullanılmıştı. Bağdat şimdi buranın sadece aşı üretiminde kullanılacağını iddia ediyor. Ancak raporlar, Irak’ın elinde yeterli miktarda şarbon aşısı bulunduğunu gösteriyor. Arimiye’deki Serum ve Aşı Enstitüsü’nün kapasitesi artırıldı. Oysa Irak’ın bu kadar serum veya aşıya ihtiyacı yok. Burası biyolojik silah üretiminde kullanılıyor. 1998’de bombalanan Fallujah’taki madeni yağ fabrikası yeniden yapıldı. Irak burada fren yağı ürettiğini söylüyor, ancak raporlar bu tesiste ricin’ adlı, silahlarda kullanılan güçlü bir zehir üretilebileceğini gösteriyor. 
     
     Kimyasal program 
     Irak’ın elinde 110 ile 550 ton, VX, sarin, siklosarin ve hardal gazı bulunduğu tahmin ediliyor. Irak gıda karşılığı petrol programı çerçevesinde aldığı 11 milyon ton klorun üçte birini kullanmadı. Bunun kimyasal silah üretiminde kullanıldığı tahmin ediliyor. 
     
     Füze programı 
     Irak’ın elinde menzilleri 650 ile 800 kilometre arasında değişen kısa menzilli füzeler var. Ayrıca, El Sımud ve Ebabil - 100 füzeleri geliştirdi. Bunların menzilleri 150 kilometrenin üzerinde. Irak bir de menzili 2700 kilometreyi bulan orta menzilli füze geliştiriyor. 
     



 DÜNYA 













</TEXT>
</DOC>
