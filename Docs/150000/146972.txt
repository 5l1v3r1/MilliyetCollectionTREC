<DOC>
<DOCNO> 146972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun05.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, cephede yüksek teknoloji ürünü tıbbi malzeme kullanıyor 
</HEADLINE>
<TEXT>

     Amerikan ordusu, Irak savaşında yüksek teknoloji ürünü tıbbi malzemeler kullanarak, kayıp sayısını asgaride tutmayı hedefliyor. 
     Askerler yaralandıklarında cephedeki müdahale ölümle yaşam arasındaki ince çizgiyi belirlediğinden, ABD ordusu ilkyardım amaçlı tıbbi malzemelere özel önem veriyor. 
     ABD ordusunun kullandığı tıbbi malzemelerin çoğu, Amerikan Gıda ve İlaç İdaresi FDA tarafından son dönemde onay verilen ürünlerden oluşuyor. 
     Cephede kullanılan son teknoloji ürünü tıbbi malzemeler arasında, özellikle kanın hızla pıhtılaşmasını sağlayan bandajlar, tozlar ve tek elle yapılabilen turnike dikkat çekiyor. 
     
     PIHTILAŞMA BANTLARI VE TOZLARI 
     FDA'dan kısa süre önce onay alan ve ''karides özlü'' bir ürün olan ''chitosan''dan üretilen hızlı pıhtılaşmayı sağlayan bandajlar, yeni kurulan Hemcon şirketi tarafından üretiliyor. 
     Hekimler, bandajdaki ''chitosan'' moleküllerinin kan hücrelerine negatif çekim uygulayarak hızlı pıhtılaşma sağladığını belirtiyorlar. 
     Araştırmacılar, bu ürünün savaş alanındaki her çeşit yaralanmalarda son derece etkili kullanılabileceğini kaydediyorlar. 
     Cephede kullanılan ve hızlı pıhtılaşma sağlayan bir başka malzeme de ''QuikClot'' adlı tozlar. 
     Doktorlar, açık yaraya doğrudan dökülebilen tozun kandaki sıvıyı derhal kaplayarak, kanamayı neredeyse hemen durdurduğunu ve pıhtılaşmanın asker hastaneye götürülünceye kadar sağlanabildiğini belirtiyorlar. Bu ürünün bir başka özelliği de yaralı askerin yardım almadan doğrudan kendisine uygulayabilmesi. 
     
     TEK ELLE TURNİKE 
     Yaralı askerler için bir başka avantajlı ilkyardım malzemesi de tek elle yapılabilen turnike. Cephede yaralanan asker, tek eliyle çantasından bu yeni aleti çıkararak, yaralı diğer koluna turnikeyi kolaylıkla yapabiliyor. 
     Amerikan ordusu tarafından geliştirilen bu aletin 20 binden fazla askere dağıtıldığı bildirildi. 
     Cephede askerlerin hayatını kurtaran bir başka yeni tıbbi alet de tehlikeli şekilde kan basıncının düşmesini engelliyor. Fazla miktarda kan kaybedenlerde görülen çok düşük kan basıncını düzenlemeye yarayan yeni cihaz, sternumda iman tahtası denilen, göğüs kafesini oluşturan kaburgaların ''son ikisi hariç'' bağlandığı sivri kemik açılan bir delikten, ''salin'' içeren sıvıların zerk edilmesini ve sıvıların kemik iliği sayesinde hızla kana karışmasını sağlıyor. 
     Hekimler, bu yeni tıbbi malzemelerle savaş alanında ilk tedavileri yapıldıktan sonra yaraları hafifse askerlerin yeniden muharebeye dönebileceklerini belirtiyorlar. 
     ABD'nin Basra Körfezi'nin kuzeyinde kimyasal ve biyolojik saldırıya karşı teçhiz edilmiş ''USS Boxer'' isimli bir hastane gemisi bulunuyor. 
     





</TEXT>
</DOC>
