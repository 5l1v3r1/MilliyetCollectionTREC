<DOC>
<DOCNO> 114935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/dunya/adun.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den şartlı 2004 
</HEADLINE>
<TEXT>

Birliğin ağır topları, Türkiye’yi ele alarak Kopenhag’da güçlü mesaj verme konusunda anlaştılar. Tarih olarak 2004 dile getiriliyor 
     GÜVEN ÖZALP Brüksel 

     Türkiye’nin, Avrupa Birliği AB tam üyelik müzakerelerine başlamak için Kopenhag Zirvesi’nden beklentileri artarken, Brüksel’de gerçekleştirilen zirve de Türkiye açısından önemli gelişmelere sahne oldu. Birlğin "ağır topları" özel Türkiye toplantısı gerçekleştirdiler. 
     Türkiye’nin detaylı bir şekilde masaya yatırıldığı toplantıya, İngiltere, Fransa, Almanya, İspanya ve İtalya liderleri katıldı. Toplantıdan sızan ilk bilgiler, Birliğin itici güçleri olarak bilinen bu beş ülkenin Kopenhag Zirvesi’nde Türkiye’ye güçlü bir mesaj verilmesi konusunda anlaşmaya vardıkları yönünde. Kopenhag’da net bir tarih verilmesi konusu gündeme gelirken, bunun şartlara bağlanması yönündeki eğilim de giderek güçleniyor. Verilecek tarihin tam anlamıyla Türkiye’nin istediği tarih olamayabileceği de edinilen bilgiler arasında. Türkiye müzakere tarihi olarak 2003 Mart ayını gündeme getirirken, toplantı sonrası kulislerde telaffuz edilen tarih olarak 2004 yılının Haziran ayı ön plana çıkıyor. AB’nin bu tarihte müzakerelere başlamak için yeşil ışık yakabileceği belirtiliyor. Ancak bunun, hatları netleşmemekle birlikte, bazı şartlara bağlanması olasılıklar arasında yer alıyor. 
     "Beşlerin" üzerinde anlaştığı bu yaklaşımın tüm 15’lerden onay alması gerekiyor. Ancak şu aşamada Birlik içinde İsveç ve Avusturya halen Türkiye’ye karşı tavırlarıyla dikkat çekiyor. 
     Ancak Birlik yetkilileri, Kopenhag Zirvesi’ne kadar zaman olduğunu ve bu süre içinde "farklılıkların" giderilebileceğini belirtiyorlar. 
     
     Prodi çomak sokuyor 
     Türkiye konusunda olumsuz tavır sergileyen bir başka isim ise AB Komisyonu Başkanı Romano Prodi. Prodi dün "arı kovanına çomak sokmakla" eş anlama gelen bir açıklama yaptı. Prodi, Kopenhag kriterlerinin uygulamasının da görülmesi gerektiğinin, bu yönde bir ortamın oluşmadığının da altını çizerek, "Yasal anlamda atılan önemli adımlar henüz yaşama geçirilmedi. Komisyon, Türkiye’ye ilişkin önerilerini ilerleme Raporu ve Strateji Belgesi’nde açıkladı. Bunun dışında bir önerimiz yok. Kopenhag’da Türkiye’nin müzakerelere başlaması konsunda bir tarih önermeyi düşünmüyoruz" dedi. 
     



 DÜNYA 












</TEXT>
</DOC>
