<DOC>
<DOCNO> 139501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo41.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta çeyrek final sevinci 
</HEADLINE>
<TEXT>

     UEFA Kupası 4. turunda Çek takımı Slavia Prag'ı 4-2 yenerek çeyrek finale yükselen Beşiktaş'ta, tur atlamanın sevinci yaşanıyor. 
     Maç sonrasında kulüp yöneticileri büyük bir sevinç yaşarken, gelecek turlar için de iddialı olduklarını söylediler. 
     Beşiktaş Kulübü İletişim Komitesi Başkanı Mete Düren, Slavia Prag karşısında çok iyi oynayarak tur atladıklarını belirterek, ''Finale kadar bizi kimse tutamaz'' dedi. 
     Düren, maç sonrası yaptığı açıklamada, tur atlayarak tüm Türkiye'ye büyük bir sevinç yaşattıklarını kaydederek, ''Tüm Türkiye için güzel bir gece oldu. Bu geceyi yaşatan tüm futbolcularımıza teşekkür ediyorum. Bundan sonraki rakiplerimiz hiç önemli değil. 100. kuruluş yıldönümümüzde futbolcularımız bize güzel bir doğum günü yaşatıyor'' diye konuştu. 
     Düren, basın mensuplarının, Slavia Prag'ın attığı ve hakemin vermediği son anlardaki golle ilgili soruları yanıtlamaktan kaçınırken, ''Çeyrek finale yükseldik'' demekle yetindi. 
     Beşiktaş Kulübü İkinci Başkanı Hüsnü Güreli ise Slavia Prag karşısında önemli bir galibiyet alıp tur atladıklarını ifade etti. 
     Güreli, ''Son dakikalarda büyük stres yaşadık. Ama kazanmasını bildik'' dedi. 
     Beşiktaş Yönetim Kurulu Üyesi Haşmet Bedii Kürüm de Pancu'nun oyundan çıkmasından sonra zorlandıklarını, tur atladıkları için mutlu olduklarını söyledi. 
     Karşılaşmayı izleyen İstanbul Büyükşehir Belediye Başkanı Ali Müfit Gürtuna ise maçın çok zevkli geçtiğini, ancak son dakikalarda gerginlik yaşadıklarını kaydetti. 
     
     FUTBOLCULARIN GÖRÜŞÜ- 
     Beşiktaş'a çeyrek finale yükselme sevinci yaşatan futbolcuların, maçla ilgili görüşleri de şöyle 
     Sergen ''Zor maç oldu, ama mutluyuz. Önümüzdeki maçlar çok daha önemli. Finale kadar gitmek istiyoruz.'' Ahmet Yıldırım ''4-0 bitseydi daha muhteşem olacaktı. Turu zora soktuk. Galiba rehavete kapıldık. Ama yine de çeyrek finale çıktığımız için çok mutluyuz.'' İlhan Mansız ''Turu geçtiğimiz için mutluyuz. Buna emindik. İkinci yarıda 4-0'dan sonra iki gol yedik, strese girdik. Taraftarımıza da teşekkür ederiz. Hedefimiz, gidebildiğimiz yere kadar gitmek. İnşallah final olur.'' Ali Eren ''İyi bir takımız. Bu maçtaki hatalarımızı tekrarlamazsak, finale kadar gideriz.'' 
     





</TEXT>
</DOC>
