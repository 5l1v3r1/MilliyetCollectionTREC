<DOC>
<DOCNO> 119134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur21.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Fadıl Akgündüz saçmalıyor..." 
</HEADLINE>
<TEXT>

     CHP Genel Sekreter Yardımcısı Mehmet Sevigen, Siirt Bağımsız milletvekili Fadıl Akgündüz'ün, CHP grubunun kendisini protesto etmesi sonrasında yaptığı değerlendirmeyi, ''Fadıl Akgündüz suçluluk telaşı içinde saçmalıyor'' diye yanıtladı. 
     Sevigen, Akgündüz'ün, ''Benim ticari rakiplerim var. Acaba diyorum, düşünmek dahi istemiyorum ama bu hareket benim ticari rakibimin talimatıyla mı yapıldı Umarım öyle değildir. Çünkü çok çirkin olur o zaman'' sözlerini, mecliste yaşadığı ''mahçubiyetin'' etkisiyle söylediğini ve saçmaladığını ileri sürdü. 
     Akgündüz'ün, uzun yıllardır dokunulmazlık zırhına sarılarak yapılan ve ülkenin içini kemiren yanlışların son temsilcilerinden biri olarak meclise geldiğini ve meclisin en öncelikli görevinin bu zırhı kaldırmak olduğunu vurgulayan Sevigen, ''Eğer bunu yapmazsak bu anlamda ortaya çıkan suçlar artacaktır'' dedi. 
     Sevigen, CHP olarak TBMM'de bu konuda iktidarın atacağı her adıma destek vereceklerini de ifade ederek, ''Umarım iktidar partisi meydanlarda verdikleri sözleri unutmaz'' diye konuştu. 
     





</TEXT>
</DOC>
