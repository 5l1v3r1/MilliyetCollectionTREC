<DOC>
<DOCNO> 104446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo20.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Denizlispor maçı hazırlıklarına başladı... 
</HEADLINE>
<TEXT>

     Avrupa Şampiyonlar Ligi'nde Hollanda'nın Feyenoord Rotterdam takımına 3. ön eleme turunda elenen Fenerbahçe, Birinci Süper Ligi'n 4. haftasında kendi sahasında Denizlispor ile yapacağı maçın hazırlıklarına, ara vermeden başladı. 
     Teknik direktör Werner Lorant yönetiminde Samandıra Tesisleri'nde gerçekleştirilen ve yaklaşık 1.5 saat süren antrenmanda dün akşamki maçta forma giyen futbolcular ile yedek ve kadroda yer almayan oyuncular, ayrı ayrı çalışma yaptı. 
     Feyenoord Rotterdam maçında yer alan oyuncular, takımdan ayrı koşu yapıp çalışmayı tamamlarken, diğer futbolcular, depar ve pas çalışmasının ardından yarım alanda çift kale maç yaptı. Teknik direktör Lorant'ın, antrenman süresince oğlu Tobias ile top oynadığı gözlenirken, Alman çalıştırıcı, antrenmanın yönetimini çalışmanın yarısında yardımcısı Oğuz Çetin'e bırakarak tesislere girdi. Lorant'ın ayrıca idman öncesi dünkü maçla ilgili olarak futbolcularıyla tesislerde toplantı yaptığı öğrenildi. 
     Antrenmana, sakatlıkları bulunan Revivo, İsmail ve kaleci Rüştü katılmazken, Ortega da çalışmasını erken bitirdi. 
     Bu arada idmanda sarı-lacivertli futbolcuların, Feyenoord Rotterdam karşısında elenmekten dolayı üzgün oldukları gözlendi. 
     





</TEXT>
</DOC>
