<DOC>
<DOCNO> 130377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sonspo05.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor İkinci yarıda çıkışımız başlayacak... 
</HEADLINE>
<TEXT>

     Samsunspor, ikinci yarı hazırlıklarının ikinci bölümüne Antalya'nın Aksu Beldesi'nde başladı. 
     Ligin ilk bölümünün son 2 maçındaki kötü futbolu ve alınan yenilgileri sakat oyuncularının çokluğuna bağlayan teknik direktör Sakıp Özberk, ''Beşiktaş ve Galatasaray karşısında 7 sakat futbolcumuz vardı ve forma giyememişti. Bunların tedavisi hazırlık kampında yapılarak oynayacak hale gelecekler. İkinci yarıda çıkışımız başlayacak'' dedi. 
     Sakat oyuncular arasında bulunan Müslim ve Osman'ın 10 gün içinde takımla birlikte çalışmalara başlayacağını ifade eden Özberk, ''Kale ve forvette eksiğimiz yok. Orta alanda ise arayışlarımız sürüyor. Oktay'ın transferiyle de büyük güç kazandık. Maç eksiği var ama tecrübesi ve kalitesiyle bunu kapatacak'' diye konuştu. 
     
     TRANSFER 
     Özberk, transfer döneminde orta alan için arayışlarının sürdüğünü söyledi. 
     3 Brezilyalı oyuncuyla ilgilendiklerini, ancak 1 Brezilyalı ile 1 Güney Afrikalı futbolcunun Türkiye'ye geleceğini belirten Özberk, ''Bütçemiz uygun olduğu takdirde savunmaya da takviye yapmayı düşünüyoruz. Uygun kamp ortamında yapacağımız çalışmaların ardından ikinci yarıya hazır bir biçimde gireceğimize inanıyorum' diye konuştu. 
     Antalya'daki ilk hazırlık maçında, 14 Ocak Salı günü Büyükşehir Belediyesi Ankaraspor ile karşılaşacak olan Samsunspor, daha sonra Bulgaristan'ın PFC Levski Sofya ve CSKA Sofya, Ukrayna'nın Dinamo Kiev ve Arsenal Kiev takımlarının yanısıra Adanaspor ile karşılaşarak özel maçlarını sürdürecek. 
     Karadeniz ekibi, 30 Ocak'ta Antalya kampını tamamlayarak Samsun'a dönecek. 
     
     OKTAY MUTLU 
     Samsunspor'un Fenerbahçe'den transferi Oktay Derelioğlu, Karadeniz ekibinde bulunmaktan büyük mutluluk duyduğunu söyledi. 
     Fenerbahçe'ye hiçbir kırgınlığının bulunmadığını belirten golcü futbolcu, ''Futbola verdiğim arayı kayıp olarak görmüyorum. Tüm gücümle eksikliklerimi tamamlayıp, Samsunspor'un başarısı için çalışacağım'' diye konuştu. 
     





</TEXT>
</DOC>
