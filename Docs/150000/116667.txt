<DOC>
<DOCNO> 116667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/spor/spo03.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan inançlı 
</HEADLINE>
<TEXT>

Galatasaray’ın patronu Özhan Canaydın, Şampiyonlar Ligi’nde tur şanslarının bitmediğini söyledi, "Barcelona’dan istediğimizi alabilecek güce sahibiz" dedi 
     GALATASARAY Başkanı Özhan Canaydın, Şampiyonlar Ligi’nde Barcelona ile oynayacakları kritik maçtan zaferle dönebileceklerini iddia etti. Canaydın, bu kupada sekiz kez mücadele ettiklerini hatırlatıp, "Doymuş ve tecrübeli bir ekibiz. Tur şansını kaçırdığımıza inanmıyorum. İspanya’dan her sonuçla dönebiliriz. İstediğimizi alabilecek güçte olduğumuzu düşünüyorum" dedi. 
     BAŞKAN Canaydın, UEFA Kupası’nda Panathinaikos ile kritik bir rövanşa hazırlanan Fenerbahçe’ye de başarılar diledi. 1-1’lik skorun kötü bir netice olmadığını açıklayan Canaydın, "Bu yolda el ele yürümemiz gerekiyor. Yunanistan’da oynayacağı rövanş maçında başarılar diliyorum. Umarım güzel bir futbolla turu İstanbul’a getirirler" diye konuştu. 
     
Aslan rekora ortak      Fener’i yakaladı 
     GALATASARAY, Göztepe engelini aşarak hem liderliğini sürdürdü hem de Fenerbahçe’nin evinde yenilmezlik serisine ortak oldu. Ezeli rakiplerinin 24 maçlık rekorunu dün egale eden Sarı - Kırmızılılar, en son 13 Mayıs 2001’de Ali Sami Yen’de Ankaragücü’ne yenilmiş ve bu maçtan sonra hiç puan kaybetmemişti. 
     
     Gözler Trabzon’da 
     REKORA adını yazdırmak için önünde sadece bir 90 dakikası kalan Galatasaray, gözünü 13. haftada İstanbul’da Trabzonspor ile oynayacağı maça çevirdi. Eğer Cim - Bom, bu karşılaşmadan da zaferle ayrılırsa, evinde 25 maçlık seriyi yakalayıp rekora adını yazdıracak ve çıtayı daha da yükseltme şansı bulacak. 
     
NOTLAR      Berkant’ın dönüşü 
     BİR aydır sakatlığı nedeniyle kadroya giremeyen Berkant dün ilk on birde oynadı. En son 12 Eylül’deki Kocaelispor sınavında forma giyen gurbetçi futbolcu, bu sezon ilk golünü de dün attı. 
     
     Pinto yedeğe 
     FATİH Terim, Pinto’nun yerine Ümit Karan’a şans verdi. Cezası biten Batista’nın yanı sıra Hasan Şaş ve Ayhan ilk on birde oynadı. Ümit Davala ise yedek kulübesine çekildi. 
     
     Sakatlık alarmı 
     GÖZTEPE maçı öncesinde yapılan şut çalışmasında Balic ve Cihan’ın sakatlandığı öğrenildi. İki futbolcunun da dizinde sorun olduğu açıklandı. Balic ve Cihan yoğun bakıma alındı. 
     
     Meydan savaşı 
     ALİ Sami Yen Stadı’nın çevresinde tatsız olaylar yaşandı. İki takımın taraftarları birbirine girdi. Atılan taşlar nedeniyle otobüslerin camlarının kırıldığı açıklandı. 
     
     Fedai’nin hocası 
     FATİH Terim, teknik direktörlük kariyerinin ilk adımlarını Göztepe’de atmıştı. O yıllarda Terim’in öğrencileri arasında Göztepe’nin şimdiki Teknik Direktörü Mustafa Fedai de yer alıyordu. İkili dün hasret giderdi. 
     
     Polisler yol kesti 
     GÖZTEPELİ taraftarları taşıyan iki otobüste arama yapıldı. Bazı taraftarların üzerinde bıçak bulundu. Bu gelişme üzerine emniyet güçleri taraftarları maçı izlemeden İzmir’e geri gönderdi. 
     
     Küfüre anons 
     GALATASARAYLI taraftarların, Fener aleyhinde küfürlü tezahürat yapması üzerine Mutlu Çelik 1 numaralı’ anonsu yaptırdı. Yönetmelik gereğince Cim-Bom’a uyarı gelecek. 
     
Göze BATANLAR      Mondragon İlk yarıda Ercan’ın şutunu inanılmaz refleksle önledi. Kader anıydı. Yediği golde yapacağı bir şey yoktu. 
     Batista Sağ kanatta oynadı. Oldukça iyi mücadele etti. Yerini yadırgadığı için zaman zaman pozisyon hataları yaptı. 
     Ayhan Orta alanda çok fazla top kaybetti. Birçok atağı adeta başlamadan bitirdi. Yanlış pas seçimlerinde bulundu. 
     Berkant Henüz istenilen formuna ulaşmadı. Elinden geleni yapmaya çalıştı. Attığı penaltı onun için yeni başlangıç oldu. 
     Göksel Geçen yıl Galatasaray’ı tek başına yenmişti. Bu sefer de tek başına maçı verdi. Penaltı pozisyonunda acemiydi. 
     Tunç Göztepe’nin en başarılı oyuncusuydu. Kalitesini hemen belli etti. Galatasaray orta alanını sürekli zorladı. 
     



 SPOR 































</TEXT>
</DOC>
