<DOC>
<DOCNO> 149667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/yasam/ayas.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümüyle 'satanizm' arasında bağlantı kurulan Lara Falay'ın otopsi dosyasını inceleyen Yrd. Doç. Dr. Ümit Sayın şu verilere ulaştı 
</HEADLINE>
<TEXT>
Dosyası 'şeytan izi' dolu 
65 metreden düşen Lara'nın vücudunda tek bir kırık bile yok... Soruşturmanın kayıt numarası şeytanın numarası diye bilinen 666... Lara'nın vücudundaki kesiklerin toplamı satanistlerin kutsal sayısı 13 
     ÖNAY YILMAZ İstanbul 

     Milli Eğitim Bakanlığı, İstanbul Üniversitesi Adli Tıp Enstitüsü işbirliğiyle satanizme karşı, ailelere ve öğretmenlere yönelik, eğitim ve bilinçlendirme programı başlatıyor. 
     Bu ekipte yer alan, Adli Tıp Enstitüsü öğretim üyesi farmakoloji ve nörobilim uzmanı, zihin kontrolü konusunda araştırmalar yürüten Yrd. Doç. Ümit Sayın, 15 Ocak 2002'de Boğaziçi Köprüsü'nden atlayarak intihar eden Lara Falay'ın 16 bilgisayar kayıtlarını araştırdı. 
     
     Türkiye'den 150 kişi 
     Lara'nın satanizmle tanıştığı ilk web sitesinin, "http www.satanist.net" olduğunu tespit ettiğini belirten Sayın, şunları söyledi "Bu site, Amerika ya da Almanya'da kurulmuş olabilir. Lara'nın ICQ numaralarından yola çıkarak araştırmalarımı sürdürdüm. Bütün kapıların bu web sitesine açıldığını gördüm. Türkiye'den yaklaşık 150 kişinin üye olduğunu saptadım. Bu siteye 3 bin 500 kişi üye. Ancak, ülke adı vermeden buraya üye başka birçok Türk olabilir. Bu gizli bir site. Eğer dikkat etmezseniz, sizi internet üzerinden tespit edebiliyorlar. Virüs göndererek, zarar verebiliyorlar." 
     
     Şaşırtan otopsi raporu 
     Adli Tıp Kurumu'nun Lara Falay'la ilgili otopsi raporunu da değerlendiren Sayın, kuşkulu bulguları şöyle anlattı 
     "Otopsi raporunda, Üsküdar Cumhuriyet Başsavcılığı'nın soruşturma tarihi 14 Ocak 2002 olarak belirtiliyor. Oysa olay, 15.01.2002'de meydana geldi. Soruşturmanın kayıt numarası da 666 olarak açılmış. Bu sayı, şeytanı çağırmak için bir mesaj sayısıdır. Yani satanistler için kutsal bir sayıdır. Tabii bu rastlantı da olabilir. Ama yine de dikkat çekici. 
     İkinci nokta, raporda, 65 metreden yani Boğaziçi Köprüsü'nden düşen birisinin vücudunda hiçbir kırığa rastlanmaması. Çok miktarda ekimoza, yani morluğa rastlanıyor. Oysa bu morlukların oluşabilmesi için kan dolaşımının olması gerekiyor." 
     Genç kızın vücudunda çok sayıda kesikler olduğunu kaydeden Sayın, sözlerini şöyle sürdürdü 
     
     'MORG' yazıyor 
     "Sol bacakta, yüzeyde yeni kesilmiş iki tane pentagram, yani beş kollu yıldız şekli var. Uyluk kemiğinin üstü ile altında bulunuyor. Bunlar da şeytanın işareti olarak biliniyor. Yine sol bacakta, haç işareti bulunan eski bir kesik var. Hemen altında, intihardan önce vücuduna ters olarak kazınmış 'MORG' yazısı tespit edilmiş. En önemli noktalardan birisi de bulunan kesik sayılarının 3, 7 ve 13 gibi asal sayılardan oluşması. Örneğin sağ kolda 3 adet sıyrık, sağ el bileğinde 7 kesik, sol el bileğinde 3 adet kesik görülüyor. Bu sayıların toplamı, 13 sayısına denk geliyor. 13 sayısı da satanistler için anlamı olan kutsal bir sayıdır. Bu sayılar büyü yapmak için, büyü hesapları için kullanılır." Bu arada Lara Falay'ın zaman zaman "Morgain" takma adını kullandığı da öğrenildi. 
     
     Annesi de araştırıyor 
     Genç kızın annesi Verda Falay'la görüştüğünü belirten Sayın şunları söyledi "Satanizm gibi kült yapılarla ilgilendiğimi öğrenmiş. Bana düşüncelerini anlattı. Bulgularını paylaştı. Birkaç satanist cinayetinde de benzer bulgular olduğunu söylüyor. Bu olayda bir örgüt parmağı olduğu düşüncesinde. Beyin yıkama, zihin kontrolü ile bu gençler etkilenebiliyor." 
     
Satanizm eğitimi yarın başlayacak      Satanizme karşı bilinçlendirme ve eğitim programı yarın İstanbul'da bir ön toplantıyla başlayacak. Rehber öğretmen Bilge Erol, Adli Tıp Enstitüsü Müdürü Prof. Dr. Sevil Atasoy, uzman pedagog Neylan Ziyalar, Yrd. Doç. Dr. Ümit Sayın da bilgi verecek ekipte yer alacak. Eğitim programına Verda Falay da destek veriyor. 
     


YAŞAM 


















</TEXT>
</DOC>
