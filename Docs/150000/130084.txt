<DOC>
<DOCNO> 130084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sontur31.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçiören'de esrarengiz cinayet... 
</HEADLINE>
<TEXT>

     Keçiören'de meydana gelen olayda kimliği belirlenemeyen bir kişi öldürülmüş olarak bulundu. Elleri bağlı olarak bulunan kişinin kimlik tespit çalışması sürüyor. 
     Öğle saatlerinde polisi arayan bir kişi Keçiören Ovacık Mahallesi'nin İstanbul otobanına yakın noktasında bir ceset gördüğünü ihbar etti. 
     İhbar üzerine olay yerine gelen karakol ve Cinayet Bürosu ekipleri 30-32 yaşlarındaki kişinin üzerinde kimlik bulamadılar. Elleri bağlanmış olarak bulunan kimliği belirsiz kişinin kafasına sert bir cisimle vurulduğu belirlendi. Vücudunda çeşitli izler bulunan cesedin düzgün giyimli 1.70 boylarında olduğu tespit edildi. 
     Emniyet yetkilileri, cinayetin 8-10 saat önce işlenmiş olabileceğini bildirdiler. Cinayetin başka bir yerde işlendikten sonra cesedin Ovacık Mahallesi'ne atıldığını sandıklarını belirten yetkililer, şu ana kadar kendilerine eşkale uygun bir ''kayıp'' başvurusu yapılmadığını bildirdiler. 
     Kimlik tespiti için parmakizi dahil çalışmaların sürdüğünü belirten yetkililer, öldürülen kişinin üzerinde para dahil her hangi bir şeyin bulunmadığını söylediler. 
     Yetkililer, olayın siyasi ya da adli olup olmadığının kimlik tespitine göre yön bulacağını belirttiler. 
     





</TEXT>
</DOC>
