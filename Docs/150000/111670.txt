<DOC>
<DOCNO> 111670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur09.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller Aksaray'da konuştu ''Birileri Derviş maskesi takmış.. '' 
</HEADLINE>
<TEXT>

     DYP Genel Başkanı Tansu Çiller, vatandaşların 3 Kasım'da 20 saniyede kullanacakları oyun, ülkenin kaderini belirleyeceğini belirterek, ''Maceralara kapılmayın'' uyarısında bulundu. 
     Çiller, ''Düşünmeden oy kullanırsanız, maceralara gideriz. Yeniden vakit kaybetmeye, kimsenin tahammülü kalmadı. Sağımızdaki parti devletle, solumuzdaki parti ise milletle kavgalı. Bir de ortada Doğru Yol var. Girin Doğru Yol'a hep birlikte rahat edin'' diye konuştu. 
     DYP Genel Başkanı Çiller, partisince Aksaray'da düzenlenen mitingte yaptığı konuşmada, vatandaşın, ''sol iktidardan, Ecevit'in DSP'sinden, ona takılmış Derviş'in etkilerinden, başbakanı kim olacağı belli olmayan, maceraya açık akımlardan bıktığını'' savundu. 
     DYP'nin 5 yıldır iktidara hazırlandığını anlatan Çiller, sözlerini şöyle sürdürdü 
     ''Dün Baykal, 'birileri kuru sıkı atıyor' demiş. Eğer korkmuyorsa, yüreği varsa, çıksın açık oturumda karşıma, milletin önünde kim hesaplı söylüyor, kim milletin hakkını arıyor, görelim. Sayın Baykal'ı, Sayın Erdoğan'ı milletin önünde açık oturuma davet ediyorum. Ama benim bu davetimden kaçıyorlar. Ancak siyaset korkakların işi değildir. Geçsinler karşımıza. Biz ne söylüyorsak, hesabı kitabı var. Onlar IMF'nin haklarını burada arıyorlar, ben de sizin haklarınızı orada arıyorum.'' 
     
     ''DERVİŞ MASKESİNİ TAKMIŞ...'' 

     Ülkeyi, içinde bulunduğu durumdan kurtarmak için kurtuluş savaşı vereceklerini, bunu milli bir takım ruhuyla, millet ile beraber yapacaklarını ifade eden Çiller, kurtuluş savaşının, ''ithal kumandanlarla'' olamayacağını söyledi. 
     İktidara geldiklerinde işsizlik sorununu çözeceği, Şeker Pancarı Kanunu'nu değiştireceği, orta direği ayağa kaldıracağı vaadinde bulunan Çiller, iktidarları döneminde Aksaray'a üniversite açacakları ve Ankara-Aksaray arasında duble yol yapacakları sözünü de verdi. 
     Çiller, milletin haline bir ana olarak üzüldüğünü, ana kalbinin buna dayanmadığını belirterek, vatandaştan, sandıkta birleşerek DYP'yi tek başına iktidara getirmelerini istedi. DYP Genel Başkanı Tansu Çiller, şöyle konuştu 
     ''Sağda bir parti var ki, başbakanı belli değil. Bu bir macera. Biri de Derviş maskesini takmış kafasına geziyor, 6 okun nereye saplanacağı belli değil. Ne zaman sol gelse, paranın bereketi kalmıyor. Kıratı getirin iktidara da paranın bereketi gelsin, bolluk gelsin.'' Vatandaşların 3 Kasım'da 20 saniyede kullanacakları oyun, ülkenin kaderini belirleyeceğini vurgulayan Çiller, ''Maceralara kapılmayın'' uyarısında bulundu. 
     Çiller, ''Düşünmeden oy kullanırsanız, maceralara gideriz. Yeniden vakit kaybetmeye, kimsenin tahammülü kalmadı. Sağımızdaki parti devletle, solumuzdaki parti ise milletle kavgalı. Bir de ortada Doğru Yol var. Girin Doğru Yol'a hep birlikte rahat edin'' diye konuştu. 
     





</TEXT>
</DOC>
