<DOC>
<DOCNO> 104144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/spor/spo03.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hagi gibi olamam" 
</HEADLINE>
<TEXT>

Galatasaray’ın formda ismi Arif, Bursa maçında sol ayağıyla attığı ilk golü Rumen yıldızınkilere benzetti, "Çok güzel bir gol oldu ama kimse onun gibi atamaz" dedi 
     ERHAN TELLİ 

     Hız kesmedi 
     SARI - Kırmızılı kulüpte geçen sezonun gol kralı Arif Erdem, son vuruşlardaki başarısını yeni sezona da taşımayı başardı. Ligin üçüncü haftasında attığı beş golle yine takımının en etkili silahı haline dönüşen yıldız oyuncu, Bursaspor’a sol ayakla attığı ilk golü usta yıldız Hagi’ninkilere benzetti. Arif, "Onun gibi vurdum, çok güzel bir gol oldu. Ama yine de kimse Hagi gibi gol atamaz" diye konuştu. 
     
     Silahı tecrübesi 
     ARİF, artık futbolda olgunluk dönemini yaşadığını ve attığı gollerde tecrübesinin büyük rol oynadığını ifade etti. Tecrübeli yıldız, "Gerçekten bu sezon çok iyi çalışıyoruz ve çok koşup, iyi mücadele veriyoruz. Bunun sonucunda da doğal olarak kazanıyoruz. İyi bir tempo yakaladık. Bu tempoyu daha da artırmayı hedefliyoruz. Galibiyet serimiz Malatyaspor maçıyla devam edecek" ifadelerini kullandı. 
     
     "Kimliğimiz değişti" 
     GALATASARAY’IN, Fatih Terim’in dönüşüyle kimlik değiştirdiğini savunan milli futbolcu, sözlerini şöyle sürdürdü "Fatih hocamızla yeniden savaşan ve devamlı hücumu düşünen sistem geri geldi. Oynadığımız her maçta çok pozisyonuna giriyoruz ve gol atıyoruz. Yeni transferlerle birlikte takım içindeki rekabet ortamı daha da artacak. İnşallah ben de gollerime devam edeceğim." 
     
Christian hazır      FRANSA’NIN Bordeaux kulübünden kiralanan Brezilyalı futbolcu, dün sağlık kontrolünden geçti. İlk olarak kan testleri yapılan Christian’ın, dahiliye ve diş muayenelerinin ardından akciğer röntgeni ve kalp grafisi çekildi. Efor testinden de geçen Christian, "Arif’le beraber oynamaktan gurur duyacağım" dedi. Sambacı’nın bugün takımla idmana çıkması bekleniyor. Öte yandan Sarı - Kırmızılılar, ara vermeden Malatya maçının hazırlıklarına başladılar. 
     
Florya’nın iki tatlı maskotu      Mondragon’un Boxer cinsi iki köpeğine düşkünlüğünü bilmeyen yok. Kolombiyalı eldiven, dün de Florya’ya köpeklerini getirip, bir süre onlarla şakalaştı. İlk zamanlarda köpeklere yaklaşmaktan çekinen oyuncular, zamanla bu korkularını da yendiler. Mondragon’un köpekleri, artık idmanların maskotu olma yolunda hızla ilerliyor... 
     
Hakan geliyor      GALATASARAY’IN yuvaya dönmesini sağladığı Hakan Ünsal, bugün İngiltere’den İstanbul’a gelip, sözleşme imzalayacak. İngiliz Blackburn Rovers’tan geri alınan yıldız oyuncunun lisans işlemlerine hemen başlanacak ve Malatya maçına yetiştirilmesine çalışılacak. Bu transferin gerçekleşmesiyle rahatlayan Fatih Terim, sol kanadı Hakan’a emanet edip, Ergün’ü orta alana çekecek. 
     
Serkan’dan imza      CİM - Bom ile yollarını ayıran Serkan Aykut, eski kulübü Samsunspor’la bir yıllık sözleşme imzaladı. Tecrübeli golcü, yeniden Samsun forması giymekten mutlu olduğunu belirterek, "Çok teklif almıştım, ama yuvama dönmeyi tercih ettim. Taraftarlarımızı çok özledim" diye konuştu. Samsunsporlu yöneticiler, transfer nedeniyle Fatih Terim’e teşekkür ettiler. 
     



 SPOR 

























</TEXT>
</DOC>
