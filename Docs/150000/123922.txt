<DOC>
<DOCNO> 123922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun20.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Irak bölünmeyecek" 
</HEADLINE>
<TEXT>

     ABD Savunma Bakanı Donald Rumsfeld, Irak konusunda ABD ile Arap ülkeleri arasındaki işbirliğinin "mükemmel" olduğunu belirterek, Irak'ı "bölmek" gibi bir amaçlarının olmadığını söyledi. 
     Rumsfeld, "Arap ülkeleriyle bölgedeki işbirliğimiz mükemmeldir. Bu, olağandışı bir durum değildir, çünkü Araplar, kendilerini tehdit eden Saddam Hüseyin'i iyi tanıyorlar" dedi. 
     Rumsfeld, Irak'a bir askeri müdahale durumunda Suudi Arabistan'ın olası işbirliği konusundaki bir soruyu, "Arap ülkelerinin her birinin ne yapmak istediğine kendi karar vermesi daha iyi olur. Bu ülkeler bağımsızdır ve yardım koşullarını kendileri belirlemelidir. Biz en üst düzeyde bir yardım istiyoruz" şeklinde yanıtladı. 
     "Tüm Arap ülkelerinin Saddam Hüseyin'in Irak'ın başından en kısa sürede gitmesini arzu ettiklerini" kaydeden Rumsfeld, "Savaş düşünülecek son seçenektir" dedi. 
     





</TEXT>
</DOC>
