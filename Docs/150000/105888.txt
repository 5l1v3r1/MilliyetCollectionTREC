<DOC>
<DOCNO> 105888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sondun20.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk aile bebeklerine "Usame Bin Ladin" adı koymak istiyor 
</HEADLINE>
<TEXT>

     Almanya'nın Köln kentinde yaşayan bir Türk ailesinin 2 aylık bebeklerinin adını Usame Bin Ladin koymak istemesi, Alman makamlarında soruna neden oldu. 
     Alman Rheinische Post gazetesindeki habere göre, Köln Sulh Mahkemesi'nin bir sözcüsü, Türk ailenin bebeklerinin adını Usame Bin Ladin koyma isteğinin ilgili nüfus dairesi tarafından kabul edilmediğini açıkladı. 
     Nüfus dairesindeki memurun, Ladin'in tüm dünyada aranan bir terörist olması ve bu ismin Türkiye'de de geçerli ve kullanılan bir isim olmadığı gerekçeleriyle Türk ailenin isteğini geri çevirdiği belirtildi. 
     Haberde, Türk çiftin, Temmuz ayında doğan ve resmi ismi olmayan oğullarına Usame ismiyle hitap ettiği kaydedildi. 
     Türk aile, ifadelerini alacak Sulh Mahkemesi'nin nüfus dairesine hak vermesi halinde Eyalet Mahkemesi'ne başvurabilecek. 
     





</TEXT>
</DOC>
