<DOC>
<DOCNO> 136470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sontur02.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cd ile radar bozulmuyor... 
</HEADLINE>
<TEXT>

     İnternet üzerinden atılan bazı e-mail'lerle yayılan ''radarla yapılan hız kontrollerinin CD'lerle bozulabildiği'' yolundaki bilgiler, araçların aynalarına ''CD asma modası'' başlatırken, bu şekilde radarların etkilenmesinin söz konusu olamayacağı bildirildi. 
     Açıklama yapan İzmir Emniyeti Trafikten Sorumlu Müdür Yardımcısı Fikret Torun, bu iddianın hiçbir mantıklı ve bilimsel yönü bulunmadığını söyledi. Hız kontrolü yapan radarların gelişmiş cihazlar olduğunu belirten Torun, ''Bu cihazları dışarıdan sallanan bir CD ile bozmak mümkün değildir. Bu tamamen uydurmaca, asılsız durum'' dedi. Son günlerde araçlarda aynaya CD asılmasının dikkati çektiğini de kaydeden Fikret Torun, ''Bunun hem CD koyacak yeri olmadığından hem de gökkuşağı renkleri verdiği için estetik olarak asıldığını sanıyorduk. Böyle birşey hiç aklımıza gelmemişti''diye konuştu. 
     Trafik kazalarında aşırı hızın başlıca nedenler arasında yer aldığını söyleyen Torun, ''Sürücülerimiz bu tür sözde dahiyane buluşlara rağbet etmesin. CD asmak yerine araçlarının gaz pedalından ayaklarını biraz geri çeksin yeterli'' dedi. 
     
     BİLİMADAMI GÖRÜŞÜ 
     Ege Üniversitesi Elektronik Mühendisliği Bölüm Başkanı Prof. Dr. Metin Çolak ise CD'nin ana maddesinin plastik olduğunu, üzerinde ince bir metal kaplama bulunduğunu söyledi. Çolak, ''Bu konuda yaptığımız bilimsel inceleme, araştırma yok. Ancak bilimadamı olarak ilk bakışta bana mantıklı ve olabilir gelmiyor'' dedi. 
     Araçların hızlarını tespit eden radar cihazlarının basit yapısı olmadığını da kaydeden Prof. Dr. Metin Çolak, ''Bu tür cihazlar üzerinde iyi çalışılmış, güvenliği sağlanmış cihazlardır. Üretim aşamasında birçok testten geçiriliyorlar. CD sallayarak bunları etkilemenin, böylece hız tespitini önlemenin mümkün olamayacağını düşünüyorum'' diye konuştu. 
     





</TEXT>
</DOC>
