<DOC>
<DOCNO> 143605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun17.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro "Türkiye savaşa mehter takımı gibi giriyor" 
</HEADLINE>
<TEXT>

     Fransa'da yayınlanan Le Figaro gazetesinde çıkan bir haberde, ''Türkiye'nin mehter takımı yürüyüşü gibi savaşa girdiği'' yorumu yapıldı. 
     ''Türkiye Geri Geri Giderek Savaşa Giriyor'' başlığıyla verilen haberde, mehter takımının törenlerde iki ileri, bir geri adım atarak yaptığı yürüyüşe atıfta bulunuldu ve ''Türkiye'nin çok gönüllü olmadan ABD'ye yardım etmek için hazırlandığı'' ifade edildi. 
     
     "ABD Türkiye'nin tepkisi konusunda aldandı" 
     Le Monde gazetesinin bugünkü başyazısında, ''ABD'nin Irak ile ilgili olarak en fazla Fransa'nın katı tutumu ve Türkiye'nin tepkisi konusunda aldandığı yorumu'' yapıldı. 
     ''ABD'nin Başarısızlığı'' başlığıyla kaleme alınan başyazıda, Washington yönetiminin ABD halkı, uluslararası kamuoyu ve hatta BM Güvenlik Konseyi'ne üye küçük devletleri iknada etkisiz kaldığı ifade edildi. 
     Fransız gazetesi, ABD'nin BM onayı olmadan İngiltere ile birlikte Irak'a karşı tek taraflı bir savaş açmasını ''Bush yönetiminin büyük bir diplomatik başarısızlığı'' olarak değerlendirdi. 
     Irak'ın şu anda tehdit oluşturduğu konusunda ABD'nin kesinlikle inandırıcı olmadığını kaydeden gazete, bu tavrın kitle imha silahlarıyla ilgili mücadeleyi de olumsuz etkileyeceğini yazdı. 
     Le Monde, Irak savaşının Filistin-İsrail krizine de olumsuz etki yaratacağını savundu. 
     Gazete, ''TBMM'nin tezkereyi reddetmesinden sonra sadece hava sahasının ABD uçaklarına açılmasını öngören sınırlı bir tezkerenin, yeni hükümet tarafından hazırlandığını'' okuyucularına duyurdu. 
     Türkiye'nin Kuzey Irak'taki istikrarsızlığın terör örgütü PKK'nın tekrar güçlenmesine yol açmasından endişe ettiği ifade edilen haberde, ''Başbakan Recep Tayyip Erdoğan'ın da AK Parti içinde ABD yanlıları ve ABD karşıtları arasında zor bir durumda kaldığı'' öne sürüldü. 
     





</TEXT>
</DOC>
