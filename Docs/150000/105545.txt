<DOC>
<DOCNO> 105545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur09.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisseleri, banka hesapları olan milyarder dilenci... 
</HEADLINE>
<TEXT>

     Konya Büyükşehir Belediyesi Zabıta Müdürlüğü'nce yürütülen ''Konya'yı Dilencilerden Arındırma Projesi'' kapsamında, hisseleri, banka hesapları ve yaşlılık maaşı olan bir dilenci yakalandı. 
     Kent genelinde dilencilik yapanları yakın takibe alan zabıta müdürlüğü ekipleri, şüpheli hareketleriyle dikkati çeken İbrahim Kuzu 68 hakkında inceleme başlattı. 
     Ekiplerce dilenci toplama merkezine götürüldükten sonra üst araması yapılan İbrahim Kuzu'nun üzerinde Kombassan Holding'in 16 hissesi, Albaraka Türk'te ise bin 19 ABD Doları bulunan döviz hesap cüzdanı ortaya çıktı. Yapılan araştırmada ise yaşlı adamın yaşlılık maaşı aldığı ve yeşil kartının bulunduğu belirlendi. 
     Zabıta Müdürlüğü yetkilileri, Kuzu'nun parasal sıkıntısı olmamasına karşın dilencilik yapmasının, dilenciliğin nasıl tutkuya dönüştüğünün bir örneği olduğunu söylediler. 
     Kuzu'nun çocukları da yaşlı adamın dilencilik tutkusu yüzünden sürekli sıkıntıya düştüklerini, başlarının eğik kaldığını belirterek, babalarından şikayetçi oldular. 
     





</TEXT>
</DOC>
