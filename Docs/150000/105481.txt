<DOC>
<DOCNO> 105481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sondun19.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel'den AB'ye mesaj "Türkiye üzerine düştü sıra sizde" 
</HEADLINE>
<TEXT>

     Avrupa Parlamentosu AP Başkanı Pat Cox, Türkiye'de önemli reformlar yapıldığını belirterek, AB Komisyonu'nun Ekim ayında yayınlayacağı raporda bu gelişmeleri adil ve kapsamlı bir biçimde değerlendireceğine inandığını söyledi. 
     Başbakan Yardımcısı ve Dışişleri Bakanı Şükrü Sina Gürel, AB Kopenhag zirvesinde Türkiye'ye müzakere tarihi verilmesi için yaptığı temaslar çerçevesinde bugün Cox ile görüştü. 
     Cox, görüşme sonrası yaptığı açıklamada, Türkiye'de gerçekleştirilen reformları övdü. 
     Türkiye'nin seçim atmosferine girdiğini hatırlatan Cox, AP üyesi siyasetçiler olarak bu ortama saygı duymak zorunda olduklarını belirtti ve seçimlerder sonra TBMM ile ilişkileri geliştirme konusunda kararlı olduklarını ifade etti. 
     AP'nin Türkiye'ye Kopenhag zirvesinde tarih verilmesiyle ilgili tavrına ilişkin soruyu doğrudan yanıtlamaktan kaçınan Cox, Komisyon ve Konsey'in konuyla ilgili değerlendirmesini bekleyeceklerini kaydeti. 
     Cox, Almanya'daki seçimler, İrlanda'daki referandum, AB tarım politikası ve genişlemenini finasmanı gibi konuların zirve gündemini yoğun bir biçimde dolduracağını söyledi. 
     Kıbrıs konusuna atıfta bulunan Cox, Kıbrıs ve Türk-AB ilişkilerinin farklı konular olduğunu ancak bu iki konunun birbirlerinden etkilendiğini ifade etti. 
     Gürel, görüşme sonrası yaptığı açıklamada, Türkiye'de siyesetin en çalkantılı olduğu dönemde TBMM'nin Türk halkının iradesini ortaya koyarak reform paketini kabul ettiğini söyledi. 
     Türk halkının sadece AB için değil kendi geleceği için bu reformları yaptığını vurgulayan Gürel, AB'nin de sorumlu davranarak, ilişkilerde düş kırıklığı yaratacak bir tutum almaması gerektiğini kaydetti. 
     Gürel, Türkiye'nin sorumlukluklarını yerine getirdiğini, AB'nin de kendi sorumluluklarını unutmaması gerektiği mesajını verdi. 
     Türkiye'nin attığı adımların tam olarak anlaşılmadığını kaydeden Başbakan Yardımcısı ve Dışişleri Bakanı Şükrü Sina Gürel, ''Bazı tereddütler var, zaman içerisinde bu tereddütlerin giderileceği umudunu taşıyoruz'' dedi. 
     





</TEXT>
</DOC>
