<DOC>
<DOCNO> 126396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sonspo03.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybol... Ziraat Bankası yeniden liderlik koltuğunda... 
</HEADLINE>
<TEXT>

     Voleybol Birinci Liglerinde erkeklerde Ziraat Bankası, 1 hafta aradan sonra liderliği Arçelik'ten aldı, bayanlarda da Eczacıbaşı, ilk sıradaki yerini korudu. 
     Erkeklerde 14. hafta maçlarında Ziraat Bankası, deplasmanda Galatasaray'ı 3-0 yenerek yeniden liderlik koltuğuna otururken, Arçelik, başkentte Ankara SSK Spor'a 3-0 yenilince, 2. yenilgisini alarak 2. sıraya düştü. Ankara SSK Spor ise bu galibiyetle 4.lükten 3. sıraya yükseldi. 
     Erkeklerde Tokat Belediyesi Plevnespor-Fenerbahçe maçı ise elverişsiz hava koşulları nedeniyle ertelendi. 
     Bayanlarda ise haftanın önemli maçında, Ankara'da, daha önce Eczacıbaşı'nı 3-1 yenerek normal sezonda 4 yıl süren yenilmezlik unvanına son veren Ankara İller Bankası, bu kez de şampiyonluğun diğer güçlü adayı Vakıfbank Güneş Sigorta'yı 3-0 yenerek, bu takıma bu sezonki 2. yenilgisini tattırdı. 
     Eczacıbaşı'nın, 3-0'lık Galatasaray galibiyetiyle yine zirvede yer aldığı bayanlarda, elverişsiz hava koşulları nedeniyle Şanlıurfa Gençlik ve Spor-Karşıyaka karşılaşması oynanamadı. 
     





</TEXT>
</DOC>
