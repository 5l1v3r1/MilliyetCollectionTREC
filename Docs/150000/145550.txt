<DOC>
<DOCNO> 145550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo14.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Gençlik ve Spor İl Müdürü Vedat Bayram, istifa etti... 
</HEADLINE>
<TEXT>

     İstanbul Gençlik ve Spor İl Müdürü Vedat Bayram, görevinden istifa etti. 
     Taksim'deki Spor Müzesi'nde düzenlediği basın toplantısıyla istifasını açıklayan Vedat Bayram, ''Türk sporunda yeni oluşturulmaya çalışılan sistemin parçası olmak istemiyorum. Bu sistem benim görev ve devlet anlayışımla bağdaşmamaktadır. Bu şartlarda Türk sporuna yararlı olamayacağıma inanıyor ve il müdürlüğü görevimden istifa ediyorum'' dedi. 
     Vedat Bayram, 6.5 yıldır onur, gurur ve şerefle Türk sporuna hizmet etmeye çaba gösterdiğini belirterek, şöyle devam etti 
     ''İddialı bir insanım. Çizilen senaryolar ve oyunlar içinde figüran olmak istemiyorum. Onurla, gururla ve şerefle bırakıyorum. Aslanlar gibi başladığım görevimden, gözüm arkada olmadan, yine aslanlar gibi ayrılıyorum. Onurlu insanların, nokta kadar menfaat için virgül kadar kıvrılması taraftarı değilim.'' Kendisinin, onurlu ve kamuoyunun taktirini toplayan bir kişi olduğunu herkesin bildiğini kaydeden Bayram, ''Benim kimseye kırgınlığım yok. Baskı da yok. Baskı olsaydı zaten başka türlü tepki koyardım'' dedi. 
     Bayram, devlette veya özel sektördeki görevlerde liyakata önem verilmesi gerektiğine dikkati çekerek, ''Herhangi bir göreve yeterliliği olan insanlar getirilmelidir. Eğer İstanbul Gençlik ve Spor İl Müdürü'ne 'başarısız' diyecek bir babayiğit varsa da ortaya çıksın. Benim başka görevler için bir beklentim de yok. Koltuk sevdalısı da değilim. Valiliğe başvurumu yaptım, evraklarımı imzalattım. Ancak herşeye rağmen içimdeki hizmet ateşi yanıyor. Hizmetlerime başka şekilde devam edeceğime inanıyorum'' diye konuştu. 
     Görevi sırasında kendisine destek veren spor bakanlarına da teşekkür eden Bayram, en büyük üzüntüsünün ise kısa süre içinde hizmete açmaya planladıkları Spor Müzesi'nde istifasını açıklamak olduğunu söyledi. 
     Bayram, istifasını açıkladıktan sonra, il müdürlüğünde görevli şube müdürleri ve bir grup sporcu tarafından alkışlanarak müze binasından uğurlandı. Bu sırada Bayram'ın gözlerinin yaşardığı gözlendi. 
     Bayram, makam aracıyla geldiği basın toplantısından, toplantıda yer alan Fenerbahçe Kulübü yöneticisi Hakan Bilal Kutlualp'in özel aracıyla ayrıldı. 
     




</TEXT>
</DOC>
