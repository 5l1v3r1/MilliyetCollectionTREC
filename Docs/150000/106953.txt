<DOC>
<DOCNO> 106953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun13.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamaney "Din, rejimin yasallığının temel sartıdır" 
</HEADLINE>
<TEXT>

     İran dini lideri Ayetullah Ali Hamaney, dini siyasetten ayırmayı çalışanları kınayarak, ''dinin, rejimin yasallığının temel şartı olduğunu'' söyledi. 
     İRNA'nın haberine göre, Hamaney, dini lideri seçmekle, denetlemekle ve görevden almakla yükümlü Uzmanlar Meclisi'nde yaptığı konuşmada, ''din ve siyasetin bütünleşmesinin İslam Cumhuriyeti'nin güçlü noktası'' olduğunu söyleyerek, ''sömürgeci güçlerin her zaman dinin siyasetten ayrılmasını savunduklarını, İran'ın Şah rejimi döneminde laik bir hükümetle ahlaki çürüme deneyimi yaşadığını'' öne sürdü. 
     Hamaney, ''İslam Devrimi'nden sonra İran halkının din temelinde bir hükümet kurduğunu, bu hükümetin ciddi sosyal, siyasal ve idari rahatlama sağladığı için İranlıların dini idarelerini bir laik yönetimle hiçbir zaman değiştirmeyeceğini'' savundu. 
     ''Dini yönetimi zayıflatmanın, aslında anayasayı sorgulamak olduğunu'' belirten Hamaney, ''Görüş farklılıkları İslam sistemi çerçevesinde kabul edilebilir, ancak dini zayıflatmaya çalışanlara ve siyasi görüşlerini açıklama kılıfı altında dini siyasetten ayırma propagandası yaparak şeytanca metotlar kullananlara karşı tetikte olmalıyız'' dedi. 
     İran Cumhurbaşkanı Muhammed Hatemi de Uzmanlar Meclisi'nde yaptığı konuşmada, ''dinin, insan haklarının ve yöneticilerin yetkilerinin açıkça belirlendiği anayasa çerçevesinde hareket etmek gerektiğini'' söyledi. 
     ''İran'ın din ve demokrasi kurallarının bütünleştiği bir yönetim biçimi oluşturmaya çalıştığını'' belirten Hatemi, ''Bugünün gerçeklerinden habersiz olduğumuz ve siyasi, ekonomik, sosyal ve dini programlarımızı yeni gerçeklere uyarlamadığımız sürece başarılı olamayız. İran'ın din adamları cemaatı, genç nesile uygun yanıtlarla modern dünyayı sağlamalıdır'' diye konuştu. 
     Toplumun din adamlarından siyasi, ekonomik ve sosyal konulara ilişkin yeni yanıtlar beklediğini belirten Hatemi, ''Kimliğimizi ve bağımsızlığımızı savunmak için bilimi ve ekonomiyi geliştirmekten başka bir çözümümüz yok. Zayıf bir ekonomi ve yoksullukla fikirlerimizi, değerlerimizi, bağımsızlığımızı ve hatta dinimizi savunmada başarılı olamayız'' dedi. 
     





</TEXT>
</DOC>
