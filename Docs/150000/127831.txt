<DOC>
<DOCNO> 127831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sontur11.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın akşam yemek ve alkolün dozunu kaçırmayın... 
</HEADLINE>
<TEXT>

     Yeni yıla girerken sağlık açısından yemek, çerez ve alkolün dozunun kaçırılmaması gerektiğine dikkat çekildi. 
     Çukurova Üniversitesi Ç.Ü Tıp Fakültesi Kardiyoloji Anabilim Dalı Öğretim Üyesi Prof. Dr. Mustafa Şan, A.A muhabirine yaptığı açıklamada, özellikle kalp ve hipertansiyon hastalarında diyetin önemli bir unsur olduğunu söyledi. 
     Şan, '' Bir geceliğine perhizi bırakmaktan ne çıkar demeyin. Çok istediğiniz yiyeceklerden küçük bir parça tüketilebilir ancak, yemek, çerez ve alkolün dozunu kaçırıp, yeni yılı hasta karşılamayın. Buna rağmen diyet mutlaka bozulmak isteniyorsa doktora danışılıp tavsiyesi alınmalı'' uyarısında bulundu. 
     Aşırı alkol kullanımının, tuz miktarı yüksek çerez tüketiminin özellikle hipertansiyonlular için büyük bir risk faktörü olduğunu vurgulayan Prof. Dr. Şan, ''Kadınlarda alkol daha fazla emildiğinden ve zayıf kişiler alkolün etkisine karşı daha duyarlı olduğundan temkinli olmalılar'' dedi. 
     
     SOĞUK ALGINLIĞI VE İLAÇLAR 
     Ç.Ü. Tıp Fakültesi İç Hastalıkları Anabilim Dalı Endokrinoloji Bilim Dalı Öğretim Üyesi Yrd. Doç. Dr. Murat Sert ise son günlerde hava sıcaklıklarının mevsim normallerinin altına düşmesi nedeniyle soğuk algınlığının yaygın görüldüğünü belirterek, şu uyarılarda bulundu 
     ''Toplumumuzda, aşırı bir antibiyotik tüketme alışkanlığı var. Bazı antibiyotiklerin alkolle kullanımında zehirli etkileri unutulmaktadır. Bu nedenle yeni yıl akşamı içtiği ilaçların alkolün etkisi ile verebileceği zararın farkında olamayan bir kişi, sağlığının büyük risk altına girmesine neden olabilir.'' Sert, bazı kişilerin hastalıklarının farkında bile olmadıklarına işaret ederek, ''Her 3-4 kişiden birinde yüksek tansiyon olmasına rağmen, bu hastaların önemli bir bölümünün teşhisi yapılmamıştır. Bu nedenle sağlıklı olduğunu düşünen kişiler de ağır yemeklerden kaçınmalı'' dedi. Kişide herhangi bir hastalığın bulunmaması da, her şeyi istedikleri kadar yiyebilecekleri anlamına gelmediğini vurgulayan Sert, şöyle devam etti ''Hastalık olmasa bile fazla tüketilen yiyecek hazımsızlığa ve şişkinliğe neden olur. Bu da tüm gecenin zehir olmasına yeter. Bu nedenle yılbaşı akşamının özelliğine kapılıp alkolü, yemeği, çerezi fazla tüketmek son derece sakıncalı.'' 
     
     İŞKEMBE ÇORBASI VE KAHVE 
     Sert, halk arasında alkolden sonra içilen bol sarımsaklı işkembe çorbasının, alkolün sarhoşluk veren etkisini azaltacağı inancı bulunduğuna dikkati çekerek, şunları kaydetti 
     ''Oysa bu bilimsel olarak kanıtlanmış bir gerçek değildir. Ayrıca, sarımsağın tansiyonu dengelediği düşüncesi de sadece gözlemlere dayanmaktadır. 
     Şekersiz kahvenin de alkolün olumsuz etkisini azaltacağı söylenir, ancak bu da tam olarak doğru değildir. Kahve sadece içeriğinde bulunan kafein nedeniyle uyarıcı etki yapar. Eğer, yeni yılın sabahında erken kalkmak ya da işe gitmek zorundaysanız, bir fincan kahve içilebilir. Böylece uyku hali önemli ölçüde giderilmiş olacaktır.'' 
     





</TEXT>
</DOC>
