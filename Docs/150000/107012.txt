<DOC>
<DOCNO> 107012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sonspo02.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'nın tartışmalı hakemi "istenmeyen adam" oldu 
</HEADLINE>
<TEXT>

     Japonya ve Güney Kore'nin ortaklaşa düzenlediği 17. Dünya Kupası finallerinde, 2. turda yönettiği Güney Kore-İtalya maçındaki yönetimi ile büyük tepki toplayan Ekvadorlu hakem Byron Moreno, ülkesinde de istenmeyen adam ilan edildi. 
     Ekvador Birinci Futbol Ligi'nde oynanan Barcelona-Liga de Quito derbi maçında, 6 dakika gösterilmesine karşın maçı 13 dakika uzatan, iki futbolcuya kırmızı kart gösteren ve iki tartışmalı penaltı düdüğü çalarak, evsahibi ekibin 4-3 yenilmesine neden olan Moreno, eleştiri oklarının hedefi oldu. 
     Barcelona Kulübü Başkanı Leonardo Bohrer, Moreno'nun spora siyaseti karıştırdığını iddia ederken, Ekvador Futbol Federasyonu Başkanı Luis Chiriboga, disiplin komitesinin Moreno'ya 20 maç ceza vermeyi planladığını, maçla ilgili soruşturma başlattıklarını açıkladı. 
     Ekvadorlu hakem, Dünya Kupası'nda yönettiği Güney Kore-İtalya maçında, İtalyan Francesco Totti'yi kırmızı kartla oyun dışında bırakmış, Damiano Tomassi'nin golünü ise geçersiz saymıştı. Evsahibi Güney Kore, ''Altın Gol'' ile İtalya'yı finallerin dışına itmişti. 
     





</TEXT>
</DOC>
