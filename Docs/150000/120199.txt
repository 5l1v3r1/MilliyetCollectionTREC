<DOC>
<DOCNO> 120199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko20.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD Türkiye enflasyonu ve faizi aşağı çekmeli... 
</HEADLINE>
<TEXT>

     Ekonomik İşbirliği ve Kalkınma Teşkilatı OECD , Türkiye'nin, borç risklerini azaltmak için enflasyonu ve faiz hadlerini aşağı çekmesi gerektiğini bildirdi. 
     OECD'nin dünya ekonomisiyle ilgili 6 aylık raporunda, yeni hükümetin ekonomik reformları sürdürmesi ve sağlanan piyasa güveninin korunması durumunda, reel faizlerin ve enflasyonun 2004 yılında yüzde 10'lara gerileyebileceği tahminine yer verildi. 
     Raporda, Türkiye'nin içinde bulunduğu bölgede uluslararası gerginliklerin şiddetlenmesinin, Türkiye ekonomisi ve piyasalarını doğrudan etkileyen bir risk faktörü olduğu vurgulanırken, Irak'a karşı olası bir ABD müdahalesinin Türkiye'nin ekonomik büyümesini olumsuz etkileyebileceği kaydedildi. 
     Raporda, reel faiz hadlerinin yüksek kalmaya devam etmesinin borcun çevrilebilirlik kriterinin tutturulmasını güçleştirdiği kaydedilerek, borç riskiyle karşı karşıya kalınmak istenmiyorsa reel faizlerin ve enflasyonun azaltılması gerektiği ifade edildi. 
     Raporda, ''döviz cinsinden ya da dövize endeksli kamu borçlarının fazla olmasının da Türkiye'nin borç yükünün, döviz kuru dalgalanmalarına karşı duyarlı olmasına neden olduğu'' kaydedildi. 
     OECD raporunda, Türkiye ekonomisinin gelecek yıl ve 2004 yılında yüzde 3.5 ile yüzde 4.5 arasında büyüme göstermesinin beklendiği bildirildi. 
     OECD'nin, aynı yıllar için enflasyon tahmini ise sırasıyla yüzde 26 ve yüzde 10 oldu. 
     





</TEXT>
</DOC>
