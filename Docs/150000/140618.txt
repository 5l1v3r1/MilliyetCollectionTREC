<DOC>
<DOCNO> 140618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur13.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Asparuk "Hazırlıklarımız ülkeyi savunmaya yönelik" 
</HEADLINE>
<TEXT>

     Hava Kuvvetleri Komutanı Orgeneral Cumhur Asparuk, yurtdışına asker gönderilmesine ilişkin Başbakanlık Tezkeresi'nin TBMM'den çıkmamasının Türk Silahlı Kuvvetleri'nin krize hazırlık durumunu etkilemediğini belirterek, ''Bizim zaten hazırlıklarımız bir harekata iştirak etmekten ziyade tamamen ülkeyi savunmaya yönelik. Yani, bunun için biz tedbirlerimizi aldık, artırdık'' dedi. 
     Orgeneral Asparuk, resmi konuğu olarak Ankara'da bulunan Hollanda Hava Kuvvetleri Komutanı Korgeneral D.L. Berlijn ile komutanlık karargahında görüştü. 
     Korgeneral Berlijn'i askeri törenle karşılayan Orgeneral Asparuk, daha sonra karargahtaki makamında ikili görüşmelere geçti. 
     Orgeneral Asparuk, görüşme öncesinde gazetecilerin, hava savunması konusunda Patriot'ların kullanıma hazır olup olmadığı sorusu üzerine, ''Hava savunması konusunda hepsi tamamlandı. Yarın itibariyle harbe hazır. Bugün ayarlar yapılması lazım, bulundukları mevzilerde. Yarın itibariyle onların da bitirileceği kabul edildi'' dedi. 
     Orgeneral Asparuk, Patriot'ların Türkiye'de kalış süresinde bir değişiklik olup olmayacağı yönündeki soru üzerine de bunun tamamen NATO'nun sorunu olduğunu kaydetti. 
     Orgeneral Asparuk, şöyle konuştu 
     ''NATO, tehditin ortadan kalktığına kanaat getirdiği anda buradaki kuvvetlerini geriye çekecektir. Şimdiki durumda da harekat hazırlık durumunda. Tehditin arttığını NATO gördüğü takdirde de o zaman tam kapasiteyle harekata hazır vaziyete geçilecek. O zaman şu anda mevcut olan 2 Awacs uçağı 4'e çıkacak. Dolayısıyla bu tamamen NATO'nun tehdit değerlendirmesine bağlı bir kararı olacak.'' 
     
     BAŞBAKANLIK TEZKERESİ 
     ''Tezkerenin çıkmaması Türk Silahlı Kuvvetleri'nin krize hazırlık durumunu etkiledi mi '' şeklindeki soruyu da Orgeneral Asparuk, şöyle yanıtladı 
     ''Yok, hayır. Bizim zaten tamamen hazırlıklarımız bir harekata iştirak etmekten ziyade tamamen ülkeyi savunmaya yönelik. Yani, bunun için biz tedbirlerimizi aldık, artırdık. NBC ile ilgili tesisatımızın noksanlıklarını tamamladık. En önemli konularımızdan bir tanesi bu. 
     Zaten, Güneydoğu bölgesinde yeteri kadar kuvvetimiz var. Oraya tamamen NATO'nun emrinde olan hava savunma uçaklarından bir kısmını kaydırmayı düşünüyoruz. Onun dışında kara kuvvetleri ile ilgili, eğer tezkere kabul edilseydi, Irak içerisindeki güvenlik bölgesinin sağlanmasıyla ilgili harekat tamamen bir göçü önlemeye yönelikti. Birinci Körfez harekatında Türkiye Cumhuriyeti, bu kadar yoksulluklara rağmen 500 bin sığınmacıya bakmak ve onları yedirmek zorundaydı. Bu kadar sıkıntı içerisinde hiçbir ülke kalkıp da bir yardımda bulunmadı. '50 milyon dolar, 100 milyon dolar yardımda bulunalım' demedi. Dolayısıyla, 'Sütten ağzı yanan yoğurdu üfleyerek yer' hesabı tedbiri almak zorunda kalacağız, eğer tezkere kabul edilirse.'' 
     
     ''TSK, ONA GÖRE TEDBİR ALIR'' 
     ''Kuzey Irak'ta son günlerde meydana gelen olaylar ışığında bir güvenlik zafiyeti endişesi duyuyor musunuz '' sorusuna da Orgeneral Asparuk, ''Hayır, her şey tehdite göre alınır. Öyle bir ihtimal olursa Kara Kuvvetleri, silahlı kuvvetler ona göre tedbir alacaktır'' dedi. 
     Orgeneral Asparuk, ''Bölgedeki Kürt gruplar TSK uçaklarını tehdit edecek bir ateş gücüne sahip mi '' sorusu üzerine de, ''Yok. Bizim istihbaratımıza göre böyle bir şey tespit edilmiş değil'' dedi. 
     ''Milli Awacs ve hava savunma sistemlerinin tedariki hangi aşamada '' sorusuna da Orgeneral Asparuk, ''Şu günlerde imza aşamasında. Yani ayın 6'sına kadar imzalanması lazım. Bugün ya da yarın imzalanması gerekiyor'' dedi. 
     
     HOLLANDA'YA TEŞEKKÜR 
     Orgeneral Asparuk, Korgeneral Berlijn'in ziyaretiyle ilgili olarak da kendileriyle Avrupa Hava Kuvvetleri Komutanları toplantısına dayanan bir dostlukları bulunduğunu anlattı. Korgeneral Berlijn'in Türk Hava Kuvvetleri ile yakından ilgilendiğini belirten Orgeneral Asparuk, şöyle konuştu 
     ''Irak krizi ortaya ilk çıktığı zaman, ilk defa kendisi Patriot'ları Türkiye'ye göndermeye hazır olduklarını deklare eden bir arkadaşım. Dolayısıyla bu konuyu çok daha önceden arzu ediyorlardı. Zira, NATO çerçevesinde de 4. maddenin işleyişinden dolayı Patriotlar ile beraber, Awacs uçaklarının ve NBC timlerinin gelmesi de sağlanmış oldu. Son gün aldığım bilgilere göre Diyarbakır'daki ve Batman'daki Patriot'lar hazır vaziyette. Set-up ayarlarını yapacaklar. Dolayısıyla Türkiye'nin savunmasına katkılarından dolayı Hollanda Kraliyet Hava Kuvvetleri'nin Komutanı'na teşekkürlerimi sunuyorum.'' Orgeneral Asparuk, Korgeneral Berlijn'e bir brifing vereceklerini, öğle yemeğinin ardından da ilgili yerleri gezdireceklerini söyledi. 
     Korgeneral Berlijn, yarın programı gereği Diyarbakır'daki 2. Taktik Üs Komutanlığı'nda konuşlandırılan Patriot sistemlerini yerinde inceleyecek. 
     





</TEXT>
</DOC>
