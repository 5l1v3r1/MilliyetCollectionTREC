<DOC>
<DOCNO> 135300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo35.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Suat Kaya antrenmanı yarıda bıraktı... 
</HEADLINE>
<TEXT>

     Galatasaray, 7 Şubat Cuma günü Denizlispor ile kendi sahasında yapacağı lig maçının hazırlıklarını bugünkü antrenmanla sürdürdü. Çalışma sırasında sakatlığı nükseden Suat Kaya antrenmanı yarıda bıraktı. 
     Teknik direktör Fatih Terim yönetiminde, Florya Metin Oktay Tesisleri'nde gerçekleştirilen ve 1.5 saat süren antrenman basına kapalı olarak yapıldı. 
     Yeni yapılan ve A takımı tarafından ilk kez kullanılan sahada gerçekleştirilen idmanda sarı-kırmızılıların gol provası yaptıkları bildirildi. Taktik idmanınının son bölümünde ise çift kale maçın sık sık teknik direktör Fatih Terim'in uyarılarıyla kesildiği öğrenildi. 
     Neşeli geçen idmanın çift kale maç sırasında kaleci Mondragon'a baskı yapmak isteyen Berkant'ın, çalımı yiyince Kolombiyalı futbolcunun beline sarıldığı, ancak Mondragon'un, Berkant'ı metrelerce sürükleyip, topu arkadaşlarına aktardığı kaydedildi. 
     Galatasaraylı futbolcular, yarın öğleyin kampa girecek ve Denizlispor maçı için son çalışmasını yarın akşam saatlerinde gerçekleştirecek. 
     
     HASAN'IN TEDAVİSİ SÜRDÜRÜLDÜ 
     Galatasaray Kulübü'nden alınan bilgilere göre, bugün öğleden sonra yaptığı çalışmada, sakatlıkları süren Ümit Karan ile Mehmet Bölükbaşı yer almadı. 
     Aşil tendonundaki sakatlık nedeniyle tedavi gören Ümit Karan ile leğen kemiğindeki darbe nedeniyle idmana çıkamayan Mehmet Bölükbaşı salonda çalıştı. 
     Önceki günkü idmanda ayak bileğine aldığı darbe nedeniyle sakatlanan Hasan Şaş'ın tedavisi sürdürüldü. Hasan, kendisine verilen program eşliğinde antrenmanın bir bölümünde koşu yaparak çalışmasını sürdürdü. 
     Hakan Ünsal da bireysel olarak topla çalışmalarını sürdürdü. 
     Bu arada, çift kale maç sırasında sağ üst arka adalesindeki sakatlık yenileyen ve o bölgede sertlik meydana gelen Suat Kaya, antrenmanı yarıda bırakmak zorunda kalırken, bu futbolcunun tedavisine hemen başlandığı açıklandı. 
     





</TEXT>
</DOC>
