<DOC>
<DOCNO> 116036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/dunya/dun03.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konvansiyonu’nda mide bulandıran teklif... 
</HEADLINE>
<TEXT>

Türkiye’nin AB üyeliğine karşı olan Hıristiyan Demokratlar, Birlik Anayasası’na Hıristiyan ibaresini sokmaya çalışıyor 
     GÜVEN ÖZALP Brüksel 

     Türkiye’nin Kopenhag Zirvesi’ne yönelik umutlarını pekiştiren sinyaller giderek yoğunlaşırken, "karşı kamp" da boş durmuyor. Türkiye’nin olası üyeliğine karşı olduklarını mümkün olan her fırsatta yüksek sesle dile getiren Hıristiyan Demokratlar, şimdi de Avrupa Konvansiyonu bünyesinde Türkiye’yi rahatsız edecek bir girişimi "pişirmeye" çalışıyorlar. Hıristiyan Demokratlar, Konvansiyon tarafından hazırlanan "AB Anayasası"na "Hıristiyan" ibaresini sokmanın planını yapıyor. 
     
     Paylaşılan değerler 
     Hıristiyan Demokratlar’ın yaklaşımı "Hıristiyan" ibaresini ya da buna ilişkin bazı manevi unsurları "Avrupa tarafından paylaşılan değerler" olarak metne sokma şeklinde belirginleşiyor. Bu girişime "sumen altından" bir destek de Konvansiyon Başkanı Valery Giscard d’Estaing’den geliyor. Giscard d’Estaing, bazı dini grupların endişelerini gidermek için taslağa bazı unsurların girebileceği sinyalini geçtiğimiz hafta vermiş ancak bunu detaylandırmamıştı. 
     Bu çabaların bir benzeri "Temel Hak ve Özgürlükler Sözleşmesi" sırasında gündeme gelmiş ancak başarıya ulaşamamıştı. Son girişimin önünde de en büyük engel olarak laiklik konusunda son derece hassas olan Fransa duruyor. Diplomatik kaynaklar, bu tür bir yaklaşımın kabul edilmesinin 11 Eylül sonrası oluşan ortamda Birlik açısından çok olumsuz sonuçlar yaratabileceğine dikkat çekiyorlar. 
     
     Tehlikeli yaklaşım 
     Avrupa Konvansiyonu çalışmalarına katılan Türk heyeti de bu yaklaşımı sert bir dille eleştirerek, "tehlikeli" olarak niteliyor. Heyetin verdiği mesaj, "AB çok kültürlü ve çok dinli bir yapı üzerine oturuyor. Din ile ilgili sınırlamalar Birliğin ruhunu çökertir. Bu yaklaşımın kabul edilmesi AB’nin Hıristiyan Birliği’ olduğu tezini doğrular" şeklinde belirginleşiyor. 
     



 DÜNYA 












</TEXT>
</DOC>
