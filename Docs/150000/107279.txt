<DOC>
<DOCNO> 107279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur22.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Akkaya, trafik kazası yüzünden hakim önünde 
</HEADLINE>
<TEXT>

     Manken Deniz Akkaya, Ortaköy'de 2 kişinin yaralandığı trafik kazasına ilişkin, hakkında 2.5 yıla kadar hapis cezası istemiyle açılan dava kapsamında ifade verdi. 
     İstanbul 7. Asliye Ceza Mahkemesi'ndeki duruşmaya, tutuksuz sanık Deniz Akkaya katıldı. Kazaya karışan diğer aracın sürücüsü olan tutuksuz sanık İhsan Yapıcı ise duruşmaya gelmedi. 
     Kimlik tespiti sırasında mesleğini ''televizyoncu'' olarak açıklayan Akkaya, kameramanlar ile foto muhabirlerinin duruşma salonundan çıkarılmasını istedi. 
     Bunun üzerine kameramanları salon dışına çıkaran hakim, foto muhabirlerinin ise çekim yapmamaları şartıyla salonda kalmalarına izin verdi. 
     İfadesinde, kazadan 4 saat önce alkol aldığını belirten Akkaya, bir televizyon programına katıldıktan sonra İstinye'deki evine dönmek üzere yola çıktığını anlattı. 
     Akkaya, arkadaşları Berna Müjde Sabbek ile Murat Yücer'in de aracında bulunduğu ifade ederek, Ortaköy'e geldiğinde siyah bir otomobilin kendisini sıkıştırdığını söyledi. 
     Önündeki araç çok yavaş gittiği için şerit değiştirmek zorunda kaldığını, çift yönlü yolda karşı taraftan da hızla bir aracın geldiğini anlatan Akkaya, ''Çarpışmamak için direksiyonu kırdım. Biraz da hızlı kullanıyordum. Hızım yaklaşık 80 kilometreydi. Bu nedenle direksiyonu toparlayamadım ve yol kenarındaki panoya çarptım. Bu sırada araç savruldu. Ben de ön tarafa doğru fırladım. Sonra Murat ile hastaneye gittim'' diye konuştu. 
     Hakim Şükrü Çetin Özalın'ın, ''Neden öne savruldunuz Emniyet kemerinizi takmıyor muydunuz '' şeklindeki sorusuna da Akkaya, ''Hayır'' cevabını verdi. 
     Davanın mağdurları Berna Müjde Sabbek ile Murat Yücer, kazanın gelişimini anlatarak, şikayetçi olmadıklarını söylediler. 
     Duruşmada, eksikliklerin giderilmesi için ertelendi. 
     Duruşma sonrasında basın mensuplarının ''Alkollü olduğunuz doğru mu '' şeklindeki sorusu üzerine Akkaya, tüm gerçeklerin dava dosyasında bulunduğunu söylemekle yetindi. 
     İstanbul Cumhuriyet Başsavcılığı'nca hazırlanan iddianamede, Akkaya ve Yapıcı'nın, ''Tedbirsizlik ve dikkatsizlik sonucu birden fazla kişinin yaralanmasına sebep olmak'' suçundan 6 ay ile 2.5'ar yıl arasında hapis cezasına çarptırılmaları isteniyor. 
     





</TEXT>
</DOC>
