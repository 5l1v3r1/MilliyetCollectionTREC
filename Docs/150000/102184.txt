<DOC>
<DOCNO> 102184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/yasam/ayas.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca müzeye bir halat yetti 
</HEADLINE>
<TEXT>

Bodrum Müzesi’nin alarm bulunmayan tek odasına çatıdan halat sarkıtan hırsızlar, 1300 yıllık altın sikkelerle kayıplara karıştı 
     YAŞAR ANTER Bodrum DHA 

     Bodrum Kalesi Sualtı Arkeoloji Müzesi, önceki gece kimliği belirsiz kişiler tarafından soyuldu. Doğu Roma Batığı’nın içinde bulunduğu şapele çatıdan giren hırsızlar, altın ve bakır sikkelerle tartı ağırlıklarını çaldı. 
     Hırsızların içeriden destek almadan bu işi gerçekleştirmesinin mümkün olmadığını söyleyen Müze Müdürü Oğuz Alpözen’in isteğiyle polis, kendisi de dahil tüm personelin parmak izlerini aldı. Yetkililerin verdiği bilgiye göre, müzenin orta avlusundaki şapelin çatısına bahçedeki tahta merdiven yardımıyla çıkan hırsız ya da hırsızlar, önce demir parmaklıkları ve 80 santimetre çapındaki havalandırma penceresini söktü. 
     
Yükte hafif, pahada ağır      Ardından aşağıya 9 metrelik ip sarkıtarak içeri giren hırsızlar, 1300 yıl önce bölgenin h kimi olan Doğu Roma İmparatoru Heraklius’un bastırdığı, üzerinde kendi resmi bulunan 16 altın sikke, 25 bakır sikke ve zamanın ağırlık ölçü birimi cam materyalleri alarak kaçtı. 
     Soyguncuların, sergilenen anfora, çapa, kantar, mutfak kapları gibi diğer eserlere ve daha az değerli eşyalara, taşıma güçlüğü nedeniyle dokunmadığı bildirildi. Soygun, sabah personelin işe gelmesiyle anlaşıldı. Altı demir kapıdan geçilerek girilen müzede değerli sergilemelerin yapıldığı bölümler alarmla korunurken, şapelde alarm bulunmadığı ortaya çıktı. Bütün kalenin güvenliğinden sorumlu 2 gece bekçisinin de soygunu fark etmediği belirtildi. 
     
Ruhumu da çaldılar’      Müze Müdürü Alpözen de gözyaşları içinde yaptığı açıklamada, "Çalınan tarihi eserlerin maddi değeri sadece üç milyar lira kadar, ancak manevi değerleri yüksek. 40 yıl önce Turgutreis açıklarında, Doğu Roma Batığı’ndan ellerimle çıkardığım eserlerin çalınması beni şoke etti. Hırsızlar ruhumu da çaldı. Eserler bulunmadan bana uyku yok. Bu organize hırsızlığı çözeceğiz" dedi. 
     Yaklaşık 35 dönüm arazi üzerindeki Bodrum Kalesi’nde kurulu müze Türkiye’nin ilk ve tek sualtı arkeoloji müzesi. Avrupa Müzeler Komitesi’nce Avrupa’nın en iyi sekiz müzesinden biri olarak gösterilen müzenin kurucusu Alpözen ise, 1994’te Danimarka Kraliçesi tarafından şövalyelik unvanıyla ödüllendirildi. 
     



 YAŞAM 




















</TEXT>
</DOC>
