<DOC>
<DOCNO> 108653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sondun13.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Avrupa'daki AİDS'li sayısı 1 milyonu aştı... 
</HEADLINE>
<TEXT>

     BM Çocuklara Yardım Fonu UNICEF , 2002 yılı raporunda, Doğu Avrupa ile eski Sovyetler Birliği ülkelerinde 1 milyon kişinin AİDS hastalığına neden olan HIV virüsü taşıdığını açıkladı. 
     UNICEF uzmanlarının Doğu Avrupa ve eski Sovyetler Birliği ülkelerinde yaptıkları araştırmalara göre, HIV virüsü taşıyanların sayısının bir yıl önce 700 bin, 1998 yılında ise 420 bin olduğu, 2001 yılında ise bu sayının süratle artmaya başladığı bildirildi. 
     UNICEF'in araştırma yaptığı bölgelerde toplam 13 bin kişinin AIDS hastalığına yakalandığı ve 5 bin kişinin ise AIDS'ten öldüğünün saptandığını belirten uzmanlar, HIV virüsü taşıyanların yüzde 90'ının 30 yaşın altındaki gençler olduğunu kaydetti. 
     AIDS hastalığına neden olan HIV virüsü taşıyanlar arasında gençlerin çoğunlukta olduğunu belirten UNICEF direktörü Carol Bellamy, gerekli önlemlerin acilen alınmaması halinde sözü edilen bölgelerde büyük bir facianın yaşanacağı uyarısında bulundu. 
     UNICEF'in yayınladığı 2002 yılı raporunda, Doğu Avrupa ve eski Sovyetler Birliği ülkelerinde HIV virüsü taşıyanların sayısındaki bu artışın temel nedenleriyse uyuşturucu bağımlılığı, erken yaşta cinsel ilişki ve kontrolsüz fuhuşun yangınlaşması olarak gösterildi. 
     HIV virüsü taşıyanların en yoğun yaşadığı ülkeler arasında Rusya, Estonya ve Ukrayna'nın ilk sırayı aldığını belirten UNICEF uzmanları, eski Sovyetler Birliği ülkelerinde saptanan HIV virüsü vakalarının yüzde 90'ının bu üç ülkede bulunduğunu söylediler. 
     HIV virüsünün, korumasız cinsel ilişkide bulaşma riskinin yüksek olduğunu belirten UNICEF yetkilileri, 2001 yılının ilk yarısında yapılan araştırmalarda korumasız cinsel ilişki yoluyla HIV virüsü alanların oranının yüzde 32 olarak saptandığını belirttiler. 
     





</TEXT>
</DOC>
