<DOC>
<DOCNO> 133835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sondun07.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Bush'un ulusa sesleniş konuşmasına tepkiler böyle 
</HEADLINE>
<TEXT>

     ABD Başkanı George Bush'un, ''ulusa sesleniş'' konuşmasına Cumhuriyetçiler olumlu tepki verirken, Demokratlar, olumsuz bakmasalar da çekimser kaldı. 
     Cumhuriyetçilerin Bush'un özellikle Irak ile ilgili söylediklerini olumlu değerlendirdiği belirtilirken, Demokrat Senatör John Breaux, ''Başkan Bush'un konuşmasında Irak'a savaş ilan etmemesinden'' ve Dışişleri Bakanı Colin Powell'ın BM Güvenlik Konseyi'nden 5 Şubat'ta toplantı isteyecek olmasından memnun olduğunu belirtti. 
     Demokrat Senatör Jon Corzine de, uluslararası toplum ve Amerikan halkını Irak'a askeri harekatın gerekli olduğuna ikna etmek için yeterli somut kanıt sunulması gerektiğinin altını çizdi ve ''Başkan Bush'un konuşmasında yeni bir şey söylediğini düşünmüyorum, bu konuşmanın ardından dünya ve Amerikan kamuoyunun görüşünün değişeceğini de sanmıyorum'' dedi. 
     Demokrat senatör Richard Durbin, ''Başkan Bush'un Colin Powell'ın BM'ye gidip müttefiklerimizi ikna etmeye çalışacağını ve bunun için de daha sağlam ve ikna edici kanıtlar sunması gerekeceğini düşünüyorum'' derken, ''Doğrusu, bunları birçok kez dinledim, çoğu kimse yeterli kanıt olmadığını düşünüyor'' diye konuştu. 
     Cumhuriyetçi Parti içinde Bush'un Irak yaklaşımını tek taraflı bulanlardan biri olan Senatör Chuck Hagel, ''Başkan'ın konuşması, Irak konusundaki politikasının çerçevesini yeniden çizmekti. Amerikan tavrını savunmak için BM'ye gitme niyeti olduğunu belirtti. Bush'un denetçilerin görevinin sona erdiğini söylemediğini ya da müttefiklerimiz aleyhine küçümseyici ifadeler kullanmadığını görmekten çok mutlu oldum'' dedi. 
     Başkan'ın, İsrail-Filistin anlaşmazlığını ele almamasına sitem eden Hagel, Kuzey Kore ve Irak'a değinen Bush'un konuşmasına, ''Bu konuşma, aynı zamanda çağımızın büyük tehditlerinin envanteriydi'' yorumunda bulundu. 
     





</TEXT>
</DOC>
