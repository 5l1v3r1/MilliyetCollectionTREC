<DOC>
<DOCNO> 113483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo09.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan'a yılın sporcusu ödülü... 
</HEADLINE>
<TEXT>

     İstanbul Muharip Gaziler Derneği tarafından yılın sporcusu seçilen 1500 metre Avrupa Şampiyonu atlet Süreyya Ayhan'a plaket verildi. 
     Sirkeci'de bulunan Muharip Gaziler Derneği'nde gerçekleştirilen törene, Süreyya Ayhan'ın yanı sıra, antrenörü Yücel Kop ile Atletizm Federasyonu Genel Sekreteri Ayhan İnanlı da katıldı. 
     İstanbul Muharip Gaziler Derneği Başkanı Adil Altundağ tarafından plaketi verilen Süreyya Ayhan, gazi kalpağı takarak basın mensuplarına poz verdi. 
     Süreyya Ayhan, yaptığı konuşmada, Muharip Gaziler Derneği tarafından verilen ödülün kendisi için büyük önem taşıdığını belirterek, ''Kazandığım kupaların ve madalyaların arasında yerlerini alacaklar'' dedi. 
     Ayhan, yeni hedefleriyle ilgili olarak ise şöyle konuştu 
     ''Kazandığım başarılar benim için bir başlangıç. Önümde şimdi 2003 Dünya Şampiyonası ve 2004 Olimpiyat Oyunları var. Biz de savaşımızı pistlerde veriyoruz. Elde ettiğim başarılar yeni sporcuların önünü açmalı diye düşünüyorum. Türkiye'ye bir Süreyya Ayhan yetmez. 10 yıl daha bu branşta başarıyla yarışacağıma inanıyorum, çünkü 65 milyonun desteğiyle koşuyorum. Bu nedenle de rakiplerimden her zaman daha avantajlıyım. Hep birlikte yeni altın madalyalar kazanacağız.'' 
     





</TEXT>
</DOC>
