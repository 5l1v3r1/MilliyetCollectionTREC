<DOC>
<DOCNO> 141491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sonspo03.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Hidayet 3 sayıyla oynadı... 
</HEADLINE>
<TEXT>

     ABD Profesyonel Basketbol Ligi'nde NBA 19. hafta mücadelesine, bu sabaha karşı yapılan 8 maçla devam edildi. 
     Pasifik Grubu lideri Sacramento Kings, deplasmanda Utah Jazz'ı uzatmada yenerek, 63. maçında 44. galibiyetini aldı. Karşılaşmada, oyuna sonradan girerek 11 dakika sahada kalan Hidayet Türkoğlu, 3 sayı kaydetti. Türkoğlu, 3 sayılık atışlarda 1'de 1 isabet bulurken, 2 sayılık 3 atışında da topu çemberden geçiremedi. Milli basketbolcu ayrıca 1 asist yaptı. 
     Sacramento Kings'de Chris Webber, 24 sayı, 15 ribaunt ve 8 asistlik performansıyla yıldızlaşırken, Mike Bibby, 24 sayı ve 5 asist, Yugoslav forvet Predrag Stojakoviç, 19 sayı ve 6 ribaunt, Bobby Jackson da 14 sayıyla galibiyette başrolü oynadı. 
     Evsahibi ekipte ise ''postacı'' lakaplı Karl Malone, 25 sayı, 8 ribaunt ve 6 asistle oynamasına karşın yenilgiyi önleyemezken, John Stockton, 20 sayı ve 10 asist, DeShawn Stevenson, 15 sayı ve 8 ribaunt, Rus forvet Andrei Kirilenko da 13 sayı ve 10 ribauntluk performans gösterdi. 
     Ligde bu sezonun en iyi galibiyet yüzdesine sahip ekibi olan Dallas Mavericks de deplasmanda Miami Heat'e şans tanımayarak, galibiyet sayısını 61 maçta 47'ye çıkardı. 
     Konuk ekibin bu karşılaşmadaki en skorer oyuncusu, 22 sayı, 4 ribaunt ve 5 asistle oynayan Kanadalı oyun kurucu Steve Nash olurken, Alman forvet Dirk Nowitzki, 21 sayı, 10 ribaunt ve 4 asist, Michael Finley, 15 sayı, 11 ribaunt ve 4 asist, önceki yıl Alman vatandaşlığına geçen 2.29'luk dev pivot Shawn Bradley de 13 sayı ve 9 ribauntla galibiyete büyük katkı yaptı. 
     Miami Heat'te ise Rasual Butler, 20 sayı ve 5 ribaunt, Mike James 20 sayı, Caron Butler de 16 sayı ve 5 ribauntla oynadı. 
     Öte yandan son 9 maçında 8. galibiyetini evinde Minnesota Timberwolves önünde bulan son 3 sezonun şampiyonu ve Pasifik Grubu üçüncüsü Los Angeles Lakers'da, 24 yaşındaki yıldız oyuncu Kobe Bryant, 30 sayı kaydederek kariyerinde 10 bin sayıyı geride bıraktı ve lig tarihinde bu başarıya ulaşan en genç oyuncu unvanını aldı. Karşılaşmada ayrıca Lakers'ın ünlü pivotu Shaquille O'Neal da 40 sayı, 14 ribaunt, 4 asist ve 6 blokluk muhteşem bir performans gösterdi. Lige, yarın sabaha karşı yapılacak 8 maçla devam edilecek. NBA'de, günün maçlarında alınan sonuçlar şöyle 

Orlando Magic-New York Knicks 102-111 
Washington Wizards-Milwakuee Bucks 82-85 
Boston Celtics-Los Angeles Clippers 83-72 
Miami Heat-Dallas Mavericks 89-91 
New Orleans Hornets-Cleveland Cavaliers 102-76 
Utah Jazz-Sacramento Kings 105-108 uzatmada 
Los Angeles Lakers-Minnesota Timberwolves 106-96 
Seattle Supersonics-Philadelphia 76'ers 99-108 
     





</TEXT>
</DOC>
