<DOC>
<DOCNO> 133421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/soneko07.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Komşularımızla olan ticaret hacmimizi artıracağız 
</HEADLINE>
<TEXT>

     Devlet Bakanı Kürşad Tüzmen, Türkiye'nin ticaret hacmi içerisinde komşu ülkelerin yüzde 5 olan payını, yapacakları çalışmalarla yüzde 25-30 düzeylerine çıkarmayı hedeflediklerini söyledi. 
     Bakan Tüzmen, komşu ülkelerle ticaretin artırılmasının, karşılıklı olarak refahın yükselmesini sağlayacağını belirterek, ''İnsanımızın derdine ancak böyle çare bulabiliriz'' dedi. 
     ''Barış istiyoruz, savaş bir çözüm değil'' diyen Tüzmen, parti ve hükümet olarak çalışmaları hep bu yönde kanalize ettiklerini bildirdi. 
     Barış treninin son vagonunda yer olduğuna inandıklarını anlatan Tüzmen, şöyle devam etti 
     ''Dünyada devlet adamlığının gösterilmesi gereken dönemdeyiz. Sadece Türkiye ve Irak için değil, öteki ülkeler, dünya barışı ve gelecek nesiller açısından da çok önemli dönemdeyiz. Bölgenin en önemli sorunu fakirliktir. Fakirlik sıkıntısının aşılmasında savaş çözüm değil. Çözüm, ticaretin artırılması, aş ve iş sağlamaktır. Bunun için çalışmalar yapıyoruz. Kalıcı ticari ilişkilerin kalıcı siyasi ilişkiler yaratacağı düşüncesinden hareketle ticari ilişkileri geliştirmeye çalışıyoruz.'' 
     
     IRAK ZİYARETİ 
     Irak'a geçtiğimiz günlerde işadamları ile yaptığı ziyarete de değinen Tüzmen, şu değerlendirmeyi yaptı 
     ''Çeşitli spekülasyonlar yapılıyor. Engelleri, iyi çalışmamız için imtihanlar olarak görüyoruz. Türkiye'nin geleceğini düşünerek meselelere çözümler getiriyoruz. Halkımız her şeyin farkında. Gönül isterdi ki, engeller olmasın, daha rahat koşalım. Ama engelli koşu, daha kuvvetli sporcu yetiştiriyor. Önümüz daha rahat olacak. Buna inanıyorum.'' 
     





</TEXT>
</DOC>
