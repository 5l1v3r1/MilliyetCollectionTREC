<DOC>
<DOCNO> 144961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun02.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Abramowitz ''Uzun dönemde Türk ekonomisi toparlanır'' 
</HEADLINE>
<TEXT>

     ABD'nin eski Ankara Büyükelçisi Morton Abramowitz, Irak savaşında ABD ile işbirliğinin derecesi ne olursa olsun, Türkiye'nin stratejik bakımdan önemli bir ülke olarak kalacağını söyledi. 
     Abramowitz, Irak savaşının başlamasından sonra Türkiye'yle ilgili olarak yaptığı değerlendirmede, ''Türkiye, stratejik olarak önemli bir bölgede bulunuyor. Irak savaşında ABD ile işbirliğinin derecesi ne olursa olsun, Türkiye halen önemli bir ülke. Bulunduğu konum, hem Ortadoğu hem de Orta Asya için önemli'' dedi. 
     Amerikan basınında yer alan değerlendirmesinde Abramowitz, ABD'den Türkiye'ye verilmesi öngörülen ekonomik yardım paketinin, savaşın getireceği kayıpları önleyerek ekonomiyi istikrarlı tutmak için gerektiğini, ancak Türkiye'nin, şu anda ''para olmadan savaş'' şeklindeki en kötü seçenekle karşı karşıya kaldığını ifade etti. 
     Abramowitz, Türkiye'nin ekonomik şartlarının kısa dönemde sıkıntı yaşayabileceği ihtimaline karşın, uzun dönemde, Irak'tan Türkiye'ye boru hattının tam kapasite çalışması ve Irak'ta savaş sonrası yeniden yapılanmaya ilişkin kontratlarla toparlanmanın mümkün olacağını kaydetti. 
     Öte yandan, ABD Savunma Bakanlığı'nın başdanışmanı Richard Perle, American Enterprise Institute adlı düşünce kuruluşunda katıldığı toplantıda, Türkiye'nin Kuzey Irak'a girmemesinin iyi olacağını söyledi. 
     Perle, ''Türk güçlerinin agresif eyleme girişmesinin muhtemel olmadığını düşünüyorum. Her zaman yanlış hesap tehlikesi var, ama ben Türkiye'nin, Musul, Kerkük'ü ele geçirmek gibi insanları üzecek bazı şeyleri yapacağına inanmıyorum'' diye konuştu. 
     




</TEXT>
</DOC>
