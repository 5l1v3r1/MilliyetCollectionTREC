<DOC>
<DOCNO> 131571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/ekonomi/eko02.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordunun aşçısına bile yabancı muamelesi 
</HEADLINE>
<TEXT>

İhale Kanunu’ndaki yerli’ tanımı nedeniyle yabancı ortaklı binlerce şirket, kamuyla iş yapamayacak. TSK’nın yemekçisi Fransız Sodexho da bu firmalardan biri 
     ŞULE YÜCEBIYIK 

     Yeni İhale Kanunu’ndaki "yerlilik" tanımı, Türkiye’de yıllardır faaliyet gösteren, yerleşik yabancı sermayeli şirketlerin faaliyetini sınırlandırdı. 
     Kanunun 63’üncü maddesinde 250 milyar liranın altındaki kamu ihalelerine sadece yerli isteklilerin katılması şart koşuluyor. Yerli istekli, Türkiye Cumhuriyeti vatandaşı gerçek kişilerin kurduğu tüzel kişilikler’ olarak tanımlanıyor. 
     Fransız - Türk Ticaret Odası Yönetim Kurulu Üyesi Eşref Hamamcıoğlu, yasadaki yerlilik tanımının ayrımcılık yarattığını belirterek, Türkiye’de yıllardır faaliyet gösteren, vergisini ödeyen, istihdam yaratan yabancı sermayeli ya da ortaklı şirketlere "sen Türk vatandaşı değilsin" denildiğini söyledi. Hamamcıoğlu, bundan yüzlerce firmanın olumsuz etkileneceğini belirtti. 
     Türk Silahlı Kuvvetleri’nin TSK bazı birimlerine yemek hizmeti veren Fransız sermayeli yemek şirketi Sodexho’nun da Genel Müdürü olan Hamamcıoğlu, kanunun değişmesini istemediklerini ama "yerlilik" tanımının "TC vatandaşı olmak" yerine "Türkiye’de kurulu bulunmak, faaliyet göstermek olarak değiştirilmesi" gerektiğini ifade etti. 
     "Bu tanımla, örneğin Almanya’da şirket kuran vergisini Alman hükümetine ödeyen fakat Türk vatandaşı olan kimseler yerli ama Türkiye’de yıllardan beri yerleşik bulunan bizler yabancı oluyoruz" diyen Hamamcıoğlu, teknik bir hata olabileceğine dikkat çekti. 
     
     Yabancılar kaçabilir’ 
     Hamamcıoğlu, "rekabete aykırı" olarak nitelediği bu maddenin başta ilaç, tıbbi malzeme, elektronik, bilişim gibi onlarca sektörde faaliyet gösteren yabancı sermayeli ya da ortaklı firmaların kamu desteği kesildiği için Türkiye’den kaçabileceğini söyledi. 
     Hamamcıoğlu’nun yöneticisi olduğu Sodexho da "yerlilik tanımı" tanımına takılacak firmalardan biri olacak. Türkiye’de 10 yıldan bu yana faaliyet gösteren Sodexho, TSK’ya bağlı birçok birime hizmet veriyor. Sodexho, yeni yasadaki "yerlilik tanımı" kapsamına girmediği için açılan yeni yemek ihalelerine katılamayacak. 
     Eşref Hamamcıoğlu, TSK’ya verdikleri hizmetin çağdaş bir devrim niteliği taşıdığını belirterek "Birçok sözleşmemiz nisan ve izleyen aylarda doluyor. Ne olacağını biz de bilmiyoruz" dedi. 
     
Defterdarlığı aç bıraktı      Yılbaşında yürürlüğe giren İhale Kanunu’nun, AKP hükümeti tarafından değiştirilmesi bekleniyor. Durum böyle olunca kamu kurumlarının ihaleleri donduruldu. Sodexho ile sözleşmesi sona eren İstanbul Defterdarlığı da yeni yemek ihalesine çıkmak için Maliye Bakanlığı’ndan gerekli izinleri alamadı. 5 bini aşkın Defterdarlık personeli öğle yemeği yiyemiyor, öğünleri sefertası veya çay - simitle geçiştiriyor. 
     



 EKONOMİ 























</TEXT>
</DOC>
