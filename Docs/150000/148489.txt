<DOC>
<DOCNO> 148489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/spor/spo04.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek yol final 
</HEADLINE>
<TEXT>

Trabzonspor Teknik Direktörü Samet Aybaba, Malatyaspor’un çok güçlü bir takım olduğunu söyledi, "Hücum oynayacağız. Kazanmak için savaşacağız" diye konuştu 
     Doğru yoldayız’ 
     GELECEK yıl Avrupa Kupaları’na katılmanın hesaplarını yapan Trabzonspor, bugünkü Malatyaspor maçının hazırlıklarını tamamladı. Bordo - Mavili takımın hocası Samet Aybaba, "Ligde ilk dört takım arasına girmeyi, Türkiye Kupası’nı da müzemize götürmeyi amaçlamıştık. Ligde dördüncü sıradayız. Kupada da yarı final oynuyoruz. Tek hedef Malatyaspor’u yenerek finale çıkmak" diye konuştu. 
     
     Körfez’i unuttuk’ 
     AYBABA maçın kolay geçmeyeceğini bildiklerini açıkladı. Tecrübeli teknik adam sözlerini şöyle sürdürdü "Rakibimizin hedefi de kupayı kazanıp, Avrupa’ya çıkmak. Kendi gücümüzü sahaya yansıtırsak, galip geliriz. Hücuma dönük oynayacağız. Çünkü finale kazanan çıkacak. Kocaeli maçını unuttuk. Taraftarımıza yıllardır özlemini duydukları başarıyı yaşatmak istiyoruz." 
     
     Yönetimden barış adımı 
     TRABZONSPOR Yönetimi, 26 Nisan’da düzenlenecek olan dayanışma gecesine eski Başkan Mehmet Ali Yılmaz’ı da davet etme kararı aldı. Yılmaz ile arası uzun süredir açık olan Bordo - Mavili yöneticilerin, barış ortamı yaratmak için kolları sıvadığı öğrenildi. Başkan Özkan Sümer’in, Mehmet Ali Yılmaz’ı ofisinde ziyaret edip, bizzat davetiyeyi vermek istediği de iddia edildi. 
     


SPOR 

























</TEXT>
</DOC>
