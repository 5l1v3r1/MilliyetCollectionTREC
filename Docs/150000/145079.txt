<DOC>
<DOCNO> 145079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo19.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal "Şampiyon yapılmayacağımız iddialarına katılmıyorum" 
</HEADLINE>
<TEXT>

     Gençlerbirliği Teknik Direktörü Ersun Yanal, hem ligde hem de kupada mücadele ettiklerini belirterek, ''Oynadığımız futbol, performansımızı sonuna kadar götüreceğimizin kanıtıdır'' dedi. 
     Gazetecilerin sorularını yanıtlayan Yanal, ligde her takımın her sonucu alabileceğini, Galatasaray'ın kendi evinde yenildiği Denizlispor'u, kendilerinin deplasmanda yendiklerini anlatarak, ''Ligde daha çok maç var. Şampiyonluğu biz yine telaffuz etmiyoruz. Çünkü ciddi deneyimsizliğimiz var. Bizim için önemli olan, başarıyı uzun yıllara yaymak'' diye konuştu. 
     Gençlerbirliği'nin bu yıl kamuoyuna yön vermeye başladığını kaydeden Yanal, şöyle devam etti 
     ''Taraflı tarafsız herkesin güvenini aldığımız gözüküyor. Şampiyonluğumuzu bizim değil, başkalarının telafi etmesi önemli. Oyuncularımızın kalitesi ortada. Türk futboluna uzun yıllar hizmet verecek oyuncular. Yabancılarımız da genç futbolcular. Takımımız bu yılın takımı değil. Biz bu işin devamına bakıyoruz.'' 
     
     ''ŞAMPİYON OLMAMIZIN ENGELLENECEĞİNE İNANMIYORUM'' 
     Bir gazetecinin, ''Gençlerbirliği'ne şampiyonluk verilmez, şeklindeki iddialara ne diyorsunuz'' şeklindeki sorusu üzerine Ersun Yanal, şunları söyledi 
     ''Hiç kimse kimseden hiçbir şeyi alamaz. Buna inanmıyorum. Uzun yıllar şampiyonluklar yaşayan 3 büyük kulübün reytinglerinin yüksek olması normal. Bizde böyle bir baskı yok. Çok rahat bir ortamda oynuyoruz. Şükrü Saraçoğlu ve Ali Sami Yen Stadı'ndaki baskılar olmadığı için hakemler maçlarımızı rahat yönetiyor. Başarı ve başarısızlığımızda hakem faktörünün olacağını düşünmüyoruz. Biz kendi yapacaklarımızla başarılı olacağımıza inanıyoruz.'' 
     
     ''TEKLİF ALMADIM'' 
     Başarılı teknik adam, Gençlerbirliği ile sözleşmesinin sürdüğünü belirterek, şu anda hiçbir takımdan teklif almadığını söyledi. 
     Gazetecilerin, ''Adınız Fenerbahçe'de geçiyor'' demeleri üzerine Yanal, bu konuya tek başına cevap veremeyeceğini, kulüp başkanı ve yönetim kurulunun karar verebileceğini, ayrıca bunları şimdi konuşmanın doğru olmadığını kaydetti. 
     Kendi futbolcularına transfer teklifleri gelmesinin de doğal olduğunu anlatan Yanal, şöyle konuştu 
     ''Doğal olarak başarılı futbolculara teklif geliyor. Bu oyuncularımızın performansı devam etmeli, sorumluluk duygusu içinde daha iyi oynamalılar. Kulübümüz, başarılı futbolcuları tutmanın hesaplarını yapacaktır. Biz tesis, ekonomik ve idari anlamda iyi durumdayız. Bütün bunlar oyuncuların bizi tercih etmesi için önemli nedenler. Ancak, onlar profesyoneller, kendi doğruları var. Hiç kimseyi bağlayamazsınız, sözleşmesi bitmiş, özgür iradeye sahip oyuncuların yer değiştirmesi doğaldır. Biz de aynı şekilde diğer oyunculara talip olabiliriz.'' Yanal, sezona Avrupa'ya gitmek amacıyla başladıklarını, ancak şu anda önlerine Şampiyonlar Ligi ve şampiyonluk avantajının geldiğini, bunu da değerlendirmek istediklerini ifade etti. 
     Gençlerbirliği'nin 90'lı yıllardan bugüne kadar 18 futbolcusunu İstanbul kulüplerine verdiğini anlatan Yanal, ''Artık Nihat, Hakan, Tayfun gibi oyuncuların yurtdışında oynaması lazım. Biz de Avrupa ve Dünya kulübü olma hedeflerimizin zeminini oluşturuyoruz'' diye konuştu. 
     Ersun Yanal, Milli Takım'ın çok başarılı bir Türk teknik kadrosunun bulunduğunu ve İngiltere engelini aşabileceklerine inandığını sözlerine ekledi. 
     




</TEXT>
</DOC>
