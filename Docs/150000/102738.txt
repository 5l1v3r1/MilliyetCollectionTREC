<DOC>
<DOCNO> 102738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sonspo04.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de, Gaziantepspor maçı hazırlıkları. 
</HEADLINE>
<TEXT>

     Fenerbahçe, Birinci Süper Lig'in 3. haftasında Gaziantepspor ile deplasmanda yapacağı maçın hazırlıklarına başladı. 
     Samandıra Tesisleri'nde, teknik direktör Werner Lorant yönetiminde gerçekleştirilen yaklaşık 1 saatlik antrenmanda, sarı-lacivertliler bir süre koşu yaptı, ardından uzun ve kısa alanda pas çalışmalarıyla antrenmanı tamamladı. 
     Antrenmana, A Milli Futbol Takımı kampına takılan Rüştü, Abdullah, Fatih, Ümit, Serhat, Ümit Milli Takım'da yer alan Tuncay ve Volkan, ülkelerinin milli takımlarına giden Rapaiç, Mirkoviç ve Revivo'nun yanı sıra özel işleri nedeniyle Alman çalıştırıcıdan izin alan Steviç katılmadı. Sol ayak adalesinde hafif bir sakatlık olduğu belirtilen Ortega, çalışmasını salonda sürdürürken, sakatlığı süren Simao da takımda ayrı çalıştı. 
     Antrenmanda teknik direktör Lorant'ın, takım kaptanı Ogün, Cem ve Ali Güneş ile saha içinde tek tek görüşmesi dikkati çekti. 
     Bu arada antrenmanda oldukça neşeli görünen sarı-lacivertli futbolcuların, Trabzonspor ve Feyenoord Rotterdam maçlarında alınan kötü sonuçların moral bozukluğundan, Ankaragücü karşısında elde ettikleri 1-0'lık galibiyetle kurtuldukları gözlendi. 
     Yarını izin yaparak geçirecek Fenerbahçe, Gaziantepspor maçının hazırlıklarını 21 Ağustos Çarşamba gününden itibaren sürdürecek. 
     





</TEXT>
</DOC>
