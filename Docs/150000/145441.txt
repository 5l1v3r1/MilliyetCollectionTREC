<DOC>
<DOCNO> 145441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/yazar/tamer.html </URL>
<DATE> 2003/03/26/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Av tüfeğinden dünya borsalarına düşen kurşun 
</HEADLINE>
<TEXT>

     Bugünün dünyasında herşey, alıştığımız paradigmaların o kadar dışında cereyan ediyor ki, dünyanın bir ucunda atılan küçücük bir taş, öbür ucunda müthiş yankılar yaratabiliyor. 
     Örneğin şu Iraklı çitfçinin elindeki av tüfeğinden çıkan mermiyle yere çakılan Apache helikopteri 
     Körfez savaşında da kullanılan o pek marifetli Apache helikopterlerinin basit bir av tüfeğinden çıkan mermiyle yere çakılabileceğini düşünebilir miydiniz Zaten son bir haftadır bizim TV kanallarındaki askeri uzmanların aklına da bu ihtimal gelmemiş olmalı ki, 3 helikopterlerin peşpeşe düşüşü, kum fırtınalarıyla falan açıklanmaya çalışılıyordu. Neyse ki Irak televizyonu Apache’nin nasıl düşürüldüğünü dünyaya ilan etti. 
     
Çiftçinin av tüfeği      King Cobra’lardan bile daha üstün teknoloji ve üstün vurucu güce sahip Apache helitopteri, Irak’ta bir köyün üzerinden geçerken, kendi tarlasında çalışan 70 yaşındaki bir çiftçinin av tüfeğinden çıkan mermiyle düşürülmüştü. Bu açıklamanın ardından bizim askeri uzmanlar da, o çok marifetli helikopterlerin tek bir mermiyle düşürülmesinin mümkün olduğunu teyid ettiler. 
     70 yaşındaki Iraklı çiftçi, Bush yönetiminin Irak’taki toplu cinayetlerinin seyrini değiştiren kahraman olarak tarihe bile geçebilir belki Bunu zaman gösterecek. Ancak şimdiden, tüfeğinden çıkan bir mermiyle dünya borsalarını tepetaklak ettiğini iftiharla torunlarına anlatabilir Zira ABD’nin kolay başarı sağlayacağı hesabıyla yükselen dünya borsaları, işlerin sarpa saracağı anlaşılınca hep birlikte tepetaklak gidiverdiler. 
     
AKP milletvekilleri      AKP milletvekilleri de, 1 Mart günü Ankara’da kapalı kapılar ardında tezkereye hayır derken, Amerikan vatandaşlarının Bush yönetimine olan güven duygusunu sarsabileceklerini herhalde akıllarının ucundan bile geçirmemişlerdir. Uzun vadede Türk demokrasisi için çok hayırlı olacak bu tarihi adım, meğer sadece Türk kamuoyunu ve ABD işgalinin seyrini değil, Atlantik’i aşarak Amerikan kamuoyunu bile etkilemiş. 
     Dün sabah Çiğdem Anat’ın CNN Türk’teki programına Amerika’dan telefonla katılan Şikago Üniversitesi Ortadoğu Araştırmaları Merkezi öğretim görevlisi Evrim Binbaş’ı dinleyince öğrendim. Amerika’nın 2 sağlam müttefiki olarak kabul edilen Meksika ve Türkiye’nin bu savaşta Bush yönetimini desteklememeleri üzerine Amerikan kamuoyunda, "Acaba bu savaşta bir yanlışlık mı var Bush yönetimi hata mı yapıyor " sorusu daha fazla sorulur olmuş. 
     
Meksika ve Türkiye      Amerikan halkının Meksika ve Türkiye’nin tavrına bakarak savaşı sorgular noktaya nasıl geldiği de ilginç. Binbaş’ın verdiği bilgiye göre şöyle bir fikir yürütme olmuş Meksika, ticaretinin yüzde 80’ini Amerika ile yapıyor. Amerika olmadan soluk bile alamaz. Buna rağmen bu savaşa hayır diyor. Türkiye’de de ekonomi çok zor durumda. Amerika’dan yüklü bir yardım geleceği halde ABD’ye destek verilmiyorsa bu işte bir terslik olabilir " 
     Bu akıl yürütme, Amerikan halkının olaylara tamamen maddi açıdan baktığının da yeni bir örneği. Dolayısıyla şaşırtıcı değil. 
     
Dünya kamuoyu      Bush çetesinin Irak’taki bu toplu cinayet girişiminden sonra dünya aynı dünya olmayacak. BM, AB ve NATO’dan geriye ne kalacağı da pek belli değil. Ama şu kesin ki dünyada yeni ittifaklar oluşurken belirleyici olan tek ölçü, paranın ve silahın gücü olmayacak. Gücünü giderek gösteren dünya kamuoyu da bu yeniden yapılanmada söz sahibi olacak. 
     
     







</TEXT>
</DOC>
