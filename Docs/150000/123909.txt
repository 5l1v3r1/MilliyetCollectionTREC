<DOC>
<DOCNO> 123909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun07.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin Irak operasyonuna askeri desteği zayıfladı 
</HEADLINE>
<TEXT>

     İngiltere'nin, ABD'nin olası Irak operasyonuna vereceği askeri desteğinin zayıfladığı iddia edildi. 
     The Daily Telegraph gazetesi, Başbakan Tony Blair'in gün geçtikçe dozunu artırdığı harekat konusundaki açıklamalarına rağmen, ordunun şu ana kadar hiçbir adım atmadığını yazdı. 
     ABD'nin Körfez'de askeri yığınak yaptığı sırada İngiltere'nin bölgeye henüz hiçbir ağır silah ya da ekipman göndermediğine dikkat çeken gazete, Blair'in asker ve ekipman gönderme konusunda gönülsüz davrandığını, bu adımın kendisi için siyasi sonuçlarından korktuğunu savundu. 
     İtfaiyecilerin grevleri nedeniyle asker sayısının azalmasının, Hazine'nin büyük askeri operasyon için gerekli parayı vermekte gönülsüz davranmasının ve İşçi Partisi içindeki büyük muhalefetin İngiltere'nin bu konuda ağırdan almasının nedeni olduğunu yazan gazete, hükümetin, büyük askeri güç yerine küçük sembolik bir güç gönderme fikri üzerinde tartıştığını iddia etti. 
     Gazete ayrıca bir hükümet yetkilisinin, ''ABD'nin İngiltere'ye yalnızca siyasi açıdan ihtiyacı olduğu, askeri açıdan ABD'nin böyle bir operasyonu tek başına yapabileceği'' sözlerine yer verdi. 
     Uzmanların, muhtemel Irak operasyonunun Nisan'dan önce başlamış olması gerektiği görüşünü de aktaran gazete, Ocak ayında başlayacak bir operasyona İngiltere'nin asker göndermeyi yetiştiremeyeceğini, hafif silahlarla donatılmış 25 bin askerin bölgeye naklinin dahi en erken Şubat'ı bulacağını belirtti. 
     





</TEXT>
</DOC>
