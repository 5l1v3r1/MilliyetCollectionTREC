<DOC>
<DOCNO> 116212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur11.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller Kimse dışarıdan başbakan atayamaz 
</HEADLINE>
<TEXT>

     DYP Genel Başkanı Tansu Çiller, AKP'nin başbakan adayıyla ilgili tartışmaları değerlendirirken "Kimse dışarıdan başbakan atayamaz, bunlar mümkün değil. Cumhurbaşkanı'nın yetkisindedir" dedi. 
     İzmir'e hareketinden önce Atatürk Havalimanı'nda, soruları yanıtlayan çiller, AKP Genel Başkanı Recep Tayyip Erdoğan'ın, 29 Ekim resepsiyonuna korumasıyla katılmasına ilişkin soru üzerine milleti sağduyuya davet ettiğini belirterek şöyle konuştu 
     "Önemli olan 3 Kasım değil, önemli olan 4 Kasım. Türkiye çok ciddi sıkıntılar içinde. Türkiye'nin bu tür görüntülere ihtiyacı yok. Türkiye'nin, hemen milletin hizmetine koşacak bir hükümete ihtiyacı var. İşsizlik almış götürmüş. Anadolu'da savaş sonrası gibi açlık ve kıtlık var. Bir büyük uğraşın içine gireceğiz. İşi heyecanla kimseye vermesinler, işi ehline versinler. sağduyu ile düşünsünler. 
     Bu görüntüler hiç hayra alamet değil, daha sonrasının işaretleri... Türkiye'nin bu tür çekişmelere değil, hizmete ihtiyacı var. Bir büyük devlet gibi duruşa ihtiyaç duyuyor. Önümüzde Kopenhag var. Denildiği gibi Kopenhag'ta her şeyin iyi gittiği falan da yok. Çok ciddi el atmak lazım oraya. 
     Bu tür görüntüler, ayın 4'ünden sonraki çekişmeler, devletin tepesindeki karmaşa, Türkiye için hayırlı değil. Onun için ben, milletimizi öfke ile değil sağduyu ile düşünmeye davet ediyorum. 
     21. yüzyıl kadro işidir. Yani ekonominin başı başbakandır. Kimse dışarıdan başbakan atayamaz, bunlar mümkün değil. Cumhurbaşkanı'nın yetkisindedir. Eğer bir şey çıkmazsa tekrar seçime gitmeye zorlanabilir. Ancak bunlar Türkiye'de olmasın isterim. Her şeyden evvel ülkem için olsun istemem." 
     





</TEXT>
</DOC>
