<DOC>
<DOCNO> 116954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/soneko18.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı Özilhan Seçim sonucu sürpriz olmadı 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, seçimlerin sonucunun herhangi bir sürpriz olmadığını belirterek, ''Perşembe'nin gelişi, Çarşamba'dan belliydi'' dedi. 
     Özilhan, CNN Türk'e yaptığı açıklamada, dün gerçekleştirilen erken genel seçimin tam bir demokratik olgunluk içinde gerçekleşmesini memnuniyetle karşıladıklarını söyledi. 
     Birinci parti olan ve parlamentoda tek başına iktidar çoğunluğunu sağlayan AK Parti'yi başarısından dolayı kutladıklarını bildiren Özilhan, ''Bu seçimin tek galibi vardır o da Adalet ve Kalkınma Partisi'dir'' dedi. 
     Seçmen kitlesinin yaklaşık yüzde 40'ının parlamentoda temsil edilmediği göz önüne alındığında, yeni hükümetin önümüzdeki dönemde en önemli adımının Seçim ve Siyasi Partiler Yasası'nın değiştirilmesi olduğuna inandığını kaydeden Özilhan, hükümetin ulusal meselelerin çözümünde bir mutabakat arayışına girmesi gerektiğini belirtti. 
     
     ''IMF İLE YAPILAN PROGRAMA SIKI SIKI YAPIŞMALI'' 
     Yeni hükümetin önünde iki tane ana konu bulunduğunu ifade eden Tuncay Özilhan, şöyle devam etti 
     ''Bir tanesi ekonomik program, bir tanesi de Avrupa Birliği AB . Tabii bunun önünde yönetim ilkeleriyle ilgili, Türkiye'nin beklediği, Cumhuriyetimizin temel ilkeleri ve yönetim kuralları titizlikle gözetilmeli. Muhalefet denetimi ve kamuoyu tepkileri, demokrasinin sağlıklı bir şekilde işlemesinin vazgeçilmez şartıdır ve Türkiye'de demokratikleşme süreci genişlemeli ve derinleşmelidir diyoruz. 
     Ekonomik programla ilgili de Güçlü ekonomiye geçiş programı, makro ekonomik istikrarın güçlendirilmesi amacıyla IMF ile yapılmış bulunan programa sıkı sıkıya bu hükümetin yapışması gerekir diyorum. 
     Yapısal ekonomik reformların ki bundan evvelki hükümet hakikaten çok önemli yapısal reformlar geçirdi ve bunların meyvalarını alamadan da sandık onları cezalandırdı. Şimdi bundan AK Parti faydalanacak ama daha tamamlanması gereken reformlar var. 
     Ayrıca bunların uygulamaya geçirilmesi var ve dolayısıyla da bununla da ilgili yeni hükümetin önemli adımlar atması gerekir diyorum. Bu ekonomik reformlar da hem siyasi hem de ekonomik istikrarın pekiştirilmesine katkıda bulunacak. '' 
     
     YURTDIŞI PİYASALARA GÜVEN VERMELİ 
     Özilhan, yeni hükümetin ivedilikle yurtdışı piyasalarda kendini kabul ettirmesi ve o güveni vermesi gerektiğini de vurgulayarak, ''Bununla da ilgili önemli adımlar atılmasında fayda mülahaza ediyoruz'' dedi. 
     Tuncay Özilhan, Türkiye'nin AB ile ilişkilerde zaman açısından sıkışmış durumda olduğunu ifade ederek, şunları kaydetti 
     ''Aralık ayının 12'sine kadar Ağustos'ta çıkarılan yasalardaki uygulamalarda önemli adım atmasında fayda mülahaza görüyoruz ve bununla ilgili de AK Parti'nin ileri gelenlerinin Avrupa'da, Brüksel'de, AB ülkelerinin merkezlerinde de kendilerini daha iyi anlatmaları gerekir.'' 
     





</TEXT>
</DOC>
