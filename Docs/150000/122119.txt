<DOC>
<DOCNO> 122119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun24.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya Başbakanı Kopenhag'da Türkiye için olumlu mesaj çıkabilir 
</HEADLINE>
<TEXT>

     İspanya Başbakanı Jose Maria Aznar, Kopenhag Zirvesi'nde Türkiye için olumlu bir mesaj çıkabileceğine inandığını söyledi. 
     Aznar, Atina'da yayınlanan To Vima gazetesindeki demecinde, Türkiye ile AB'nin aralarındaki yakın işbirliğini sürdürme konusunda özgüven hissetmeleri gerektiğini belirterek, ''Hepimiz Türkiye gibi önemli bir müttefikimizle iyi ilişkilerin sürdürülmesinin gerekliliğini takdir ediyoruz'' dedi. 
     Türkiye'de oluşan yeni hükümetin Avrupa ile yakınlaşma konusunda teminatı bulunduğunu kaydeden Aznar, ''Bu nedenle Kopenhag'da, Türkiye'nin Avrupa ailesiyle yakınlaşma sürecini güçlendirecek olumlu bir mesaj çıkabileceğine inanıyorum'' diye konuştu. 
     Avrupa Ordusu konusuna da değinen Aznar, AB'ın NATO ile olan ilişkilerini düzene sokmasındaki önemin altını çizerek, ''Türkiye'nin de aynı görüşte olduğuna ve bu konuda yakın zamanda bir sonuca varabilmemiz için bizlere yardımcı olacağına inanıyorum'' dedi. 
     Bu arada Aznar, Yunanistan anamuhalefet Yeni Demokrasi Partisi'nin YDP Korfu Kerkira adasında düzenlediği Merkez Demokrat Partiler toplantısında yaptığı açıklamada, Kıbrıs'taki siyasi sorununun çözümünün Rum kesiminin AB üyeliği için bir koşul oluşturmadığını söyledi. 
     Aznar, ''Kıbrıs'ın üyeliği için herhangi bir önkoşul yoktur. Kriterleri yerine getirirse Kopenhag'da üyeliğe kabul edilecektir'' dedi. 
     Türkiye'ye Kopenhag zirvesinde üyelik müzakerelerine başlanması için ''somut zaman çerçevesi'' verilmesinden yana olduğunu söyleyen Aznar, ''Konsey'in Türkiye'ye güçlü ve somut bir dostluk mesajı göndermesini ve Türkiye'nin üyelik müzakerelerine başlaması için bu mesajın somut zaman çerçevesine dönüşmesini umuyorum'' diye konuştu. 
     Öte yandan, aynı toplantıya katılan Portekiz Başbakanı Juan Manolo Durao Baroso da yaptığı açıklamada, Kıbrıs'ın Rum kesimi üyeliği için önkoşul bulunmamakla birlikte AB'ın ''sorun ithal'' etmemek için Ada'daki siyasi sorunun çözülmesini tercih ettiğini belirtti. 
     Portekiz Başbakanı Baroso, Kopenhag'da Türkiye'ye müzakere tarihi verilmesi konusunda net tavır alınmasının gereğini de vurguladı. 
     





</TEXT>
</DOC>
