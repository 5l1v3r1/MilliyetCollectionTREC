<DOC>
<DOCNO> 144026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur22.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti yöneticileri tezkere için endişeli değil 
</HEADLINE>
<TEXT>

     AK Parti Grup Başkanvekili Salih Kapusuz, bugün TBMM Genel Kurulu'nda görüşülecek olan Başbakanlık Tezkeresi'nin içeriğinin değiştirilmesi konusunda bir talep bulunmadığını söyledi. 
     AK Parti Grup toplantısı öncesinde gazetecilerin sorularını yanıtlayan Kapusuz, TBMM'nin, tezkere üzerinde değişiklik yapma yetkisi bulunduğunu, bunun görüşmeler sırasında verilecek önergelerle gerçekleştirilebileceğini belirtti. Kapusuz, ''Ancak, tezkerede değişiklik talebi yok'' dedi. 
     Genel Kurul'daki görüşmelerin yine kapalı olacağını belirten Kapusuz, bu nedenle oylamanın açık olma olasılığının da bulunmadığını vurguladı. 
     Genel Kurul öncesinde toplanan Ak Parti Grubu'nda, Başbakanlık Tezkeresi üzerinde bilgi alınacağını ve müzakere yapılacağına işaret eden Kapusuz, ''tezkere konusunda hiçbir endişeye gerek olmadığını'' kaydetti. 
     Kapusuz, milletvekillerinin hür iradeleriyle ortaya çıkacak TBMM kararına saygılı olduklarını belirtti. 
     





</TEXT>
</DOC>
