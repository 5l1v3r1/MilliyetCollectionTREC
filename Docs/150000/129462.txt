<DOC>
<DOCNO> 129462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/yazar/zbirand.html </URL>
<DATE> 2003/01/08/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Yakış'ın sözlerini tercüme edersek... 
</HEADLINE>
<TEXT>

     Dışişleri bakanı Yaşar Yakış, son günlerde yazılı ve görsel basının karşısına sık sık çıkmaya başladı. Her dışişleri bakanı gibi de, kelimelerini büyük bir dikkatle seçiyor. Haklı olarak elini fazla göstermemeye çalışıyor. 
     Yakış, Pazartesi günkü MANŞET programının CNN TÜRK konuğu idi. 
     Ben bu yazımda, dışişleri bakanının diğer meslekdaşlarıma söylediklerinin, hem ekran karşısında, hem ekran dışındaki konuşmalarımızın bir "özet tercümesini" yansıtmak istiyorum. 
     "Özet tercüme" bakanın medya'ya mesajlarını, gerçekte ne demek istediğini, yalın şekilde ortaya koymaktır. Yani, diplomatik nüanslardan yalıtıldıktan sonra, Türk dışişleri bakanının ne düşündüğünü "tahmin etmektir". Dolayısıyle aşağıda okuyacaklarınız, bakanı bağlamıyor. Ben, onun sözlerinden yola çıkıp, Türkiye'nin genel yaklaşımını sizlere "anlaşılır bir dille" yansıtmaya çalışacağım. 
     Hatam olursa, eminim dışişleri sözcüleri yarın derhal açıklama yollarlar. Onu da size yansıtırım. Böylece, hepimizdeki kafa karışıklığını belirli bir oranda gidemiş oluruz. 
     
     
     
IRAK'TA ZOR BİR DENGE SÖZ KONUSU      1. Hükümetin ilk haftalarında Irak konusunda ABD'ye sanki çok daha olumlu sinyaller verilirken, şimdi tutumunu sertleştirdiği gibi bir izlenim çıkıyorsa, bu Irak harekatı için Türkiye'den beklentilerin, yeni yeni ortaya konmasındandır. ABD Türkiye'den beklentilerini somutlaştırdıkça, Türk hükümeti de tutumunu saptamakta ince ayar yapmaktadır. Hükümet, kamuoyu baskısını son haftalarda daha çok hissetmeye başlamıştır. 
     
     TÜRKİYE NE VERECEK 
     2. Türkiye, ABD'ye üslerini ve limanlarını açacak, hava koridorlarından yararlandıracak, kurtarma vs gibi, 1 inci körfez harekatında verdiği desteği tekrarlayacaktır. Bu konuda bir tartışma veya anlaşmazlık yoktur. 
     
     ÜSLERİN KEŞFİ BAŞLAYACAK 
     3. Türkiye, üslerde keşif ve modernizasyon çalışmalarına itiraz etmemektedir. Ancak bu görevle fazla sayıda ABD askeri görevlendirilirse, bunların Türk hukukuna uymaları gerekmektedir. Washington henüz kararını vermemiştir. Bu konunun da önümüzdeki günlerde çözülmesi beklenmektedir. 
     
     TBMM ONAYI ŞARTI 
     4. Hükümet, yukardaki faaliyetler için, TBMM'den onay isteyecektir. Eski kararların arkasına saklanmayacaktır. 
     
     2 İNCİ CEPHE YOK 
     5. Türkiye, ABD'nin Kuzey Irak üzerinden 2 inci bir cephe açması ve binlerce askerini Türk topraklarına indirip Kuzey Irak'a sevketmek veya üzerinden transit geçirmek gibi önerilerine kesinlikle red yanıtı vermiştir. Gerekçe olarak, bu kararın TBMM'den geçirilemeyeceği ve toplumda tepki yaratacağı gösterilmiştir. 
     
     KUZEY IRAK'A GİRME KOŞULU 
     6. Türkiye, ABD'ye, Kuzey Irak'ta bir kargaşa çıkması, Kürt devleti kurulması, Türkmenlere karşı bir harekete girişilmesi, Musul-Kerkük petrollerinin Irak merkezi hükümeti dışında bir başka gücün eline geçme olasılığı durumlarında müdahele edebileceğini bildirmiş, ABD'de böyle bir müdaheleyi istemediğini açıkça söylemiştir. 
     
     GÜVENCE VE FON 
     7. Türkiye, savaş sırasında, ekonomisinin iflas durumuna düşme olasılığına karşı, Başkan Bush'tan açık bir destek güvencesi istemektedir. Ayrıca, miktarı ve içeriği ne kadarı hibe, ne kadarı kredi, ne kadarı ticari ödün olacağı asker borç silme oranı dahil belli bir fon oluşturulması beklenmektedir. Ancak bu konuda henüz kesin bir anlaşmaya varılmamıştır. Görüşler arasında fark olmamasına rağmen, bu konunun büyük bir sorun yaratmayacağı görüşü hakimdir. 
     
     BM KARARI ŞART OLMAYABİLİR 
     8. Türkiye, eğer BM denetçileri, somut bir delil bulamazlar ve Güvenlik Konseyinden yeni bir karar çıkmasa dahi, ABD'nin olası bir askeri harekatına destek verip vermemek konusundaki kararını son dakikada verecek. BM kararı koşulunu şimdiden koymayacak. 
     
     KARAR İÇİN ACELE YOK 
     9. ABD'nin bastırmasına rağmen, Ankara siyasi kararını 27 Ocak'tan önce vermeyecektir. İşi aceleye getiriyormuş ve ABD ile el ele Irak'a giriliyormuş izlenimi yaratmak istenmiyor. 
     
     
     
KIBRIS'TA KARGAŞA VAR MI      - Türkiye'deki sivil Çankaya-Dışişleri Bakanlığı- Başbakanlık ve askeri kurumlar arasında henüz tam bir görüş birliği oluşturulamamıştır. Birbirlerine dayanarak her kurum 2 inci Annan planı ile ilgili olarak bir tutum saptama, değişiklik gerekiyorsa nerelerde yapılmasını istediklerini tespit sürecindedirler. Bu hafta sonuna kadar, Ankara tutumunu belirlemiş olacaktır. 
     - Başbakan Gül ile Tayyip Erdoğan arasında görüş veya yaklaşım farkı yoktur. 
     - Ankara ile Denktaş arasında da temel bir görüş ayrılığı veya yaklaşım farkılığı bulunmamaktadır . 
     - Denktaş'ın istifası istenmemekte, tercihte edilmemektedir. Eğer hem başkanlık, hem müzakerecilikten istifa ederse, bu süreç sekteye uğrar. 
     - 28 Şubat son tarih değildir.14 Nisan'a kadar çözüm aranabilir. 
     - Türkiye için şimdi Rumların tutumu önem kazanmaktadır. Görüşmelerin gidişini bu yaklaşım büyük oranda etkileyecektir. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







AKP ve asker 


Tutarsızlıklar konçertosu 


Talihsiz giriş... 


Turpun büyüğü... 


Yine kaynak nerede sorusu 


Gri katsayı 


Eğitimin en önemli sorunu 1 


Üniversite reformu 1 


Türkiye Böyle Kuruldu’ 


Ankara’nın tavrı ABD’nin planlarını bozuyor 


Politikacılar mevkilerini kötüye kullanmasa... 


Hoşluklar ve tuhaflıklar 


Kardeşimiz MÜSİAD’dan IMF efendi’ye 


Ne kadınlar vurdum Zaten yoktular 


İç borç ve banka sorununu unuttuk 


</TEXT>
</DOC>
