<DOC>
<DOCNO> 112687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/spor/yurundul.html </URL>
<DATE> 2002/10/13/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Rüştü mucizesi 
</HEADLINE>
<TEXT>

     Makedonya karşısında senelerdir görülmemiş, kabus gibi bir ilk yarı yaşadık. Her zaman vurguladığımız bir konu var. Günümüz futbolunda rakibinizden kalite yönünden üstün dahi olsanız, eğer motivasyonunuz yetersizse ve oyun disiplinine uymazsınız, beklemediğiniz saha içi tablosuyla karşılaşırsınız. İşte dün gece bu görüntü şekillendi. 
     Hatalar zinciriyle acemice çok erken gol yiyen Milli Takımımız, konsantrasyon eksikliğine bir de panik eklenince, oyun disiplinini tamamen kaybetti. Koşan, etkili pres yapan, skor avantajını da göz önüne alıp, geride kalabalık duvar örerek, kontratak planlarını işlerliğe koymaya çalışan rakip önünde ofansif etkinlik sağlayamadığımız gibi, takım savunmamız da felç oldu. Hücum girişimlerinde sürekli top kaybettik. Hava hakimiyetli defans dengesini bozacak, arkadaşlarına yüzünü dönecek forvet kimliğinde bir oyuncunun bulunmaması da kondisyon sıkıntısının bir diğer nedeniydi. Rakip ataklara, orta saha defans bütünleşmesini sağlayamadığımız için geniş alanda yakalandık. Ve kalemizde sekiz tane net gol tehlikesi yaşadık. Bu olumsuz tabloda Rüştü mucizesi gerçekleşti. Uzun zamandır idman yapamayan, sakatlık problemi ile uğraşan, acı çeken Rüştü, inanılmazı başararak, mükemmel refleksleriyle kurtarıcı rol üstlendi. Öyle kritik bir ilk yarıydı ki, beraberlik golünden sonra da toparlanamadık. 
     İkinci yarıya Şenol Güneş, çok yerinde bir değişikle başladı. İlk yarıda defansif ve oyunu yönlendirme açısından ön libero görevini hiç yapamayan Tugay’ı çıkartıp, Emre’yi bu bölgeye çekti. Bu devrenin suskun isimlerinden Emre ise ikinci yarıdaki mükemmel performansıyla oyunun rengini değiştirdi. Nihat’ın galibiyet golünden sonra iyice rahatladık. Artık risk alan rakip karşısında bulunan geniş alan oyuncularımızın istediği ortamdı. Ama girdiğimiz pozisyonları değerlendiremedik. İlk yarının aksine, bir pozisyon dışında, kalemizde tehlike yaşamadan bu zor geceyi bitirdik. Ama bu ilk 45 dakika kulağımıza küpe olmalı. 
     Danimarkalı hakem, çok başarılı bir yönetim gösterdi. 
     



 SPOR 





























</TEXT>
</DOC>
