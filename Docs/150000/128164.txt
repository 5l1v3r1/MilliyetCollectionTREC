<DOC>
<DOCNO> 128164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur23.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin evine beyaz eşya getiren aracı çaldı... 
</HEADLINE>
<TEXT>

     Konya'da Emniyet Müdürlüğü Hırsızlık Büro Amirliği'nde görevli bir komiserin evine beyaz eşya getiren araç, evin önünde çalındı. 
     Edinilen bilgiye göre, Mehmet Yıldırım 33 , 42 BT 032 plakalı servis aracıyla Fatih Mahallesi Dağsaray Sokak'ta oturan Hırsızlık Büro Amirliği'nde görevli bir komiserin evine buzdolabı götürdü. 
     Yıldırım buzdolabını taşırken, apartmanın önüne park ettiği kontak anahtarı üzerinde unutulan aracı Adem A. 18 çalıştırarak kaçırdı. 
     Olayın polis telsizlerinden anons edilmesinden sonra 42 BT 032 plakalı, üzerinde beyaz eşya yüklü aracın yakalanması için çalışma başlatıldı. 
     Araç, yaklaşık 15 dakika süren kovalamaca sonrasında Mehmet Akif Mahallesi Mihrivefa Sokak'ta durdurulurken, kaçmak isteyen Adem A. yakalandı. Adem A'nın üzerinden kuru sıkı tabanca ile bir adet bıçak çıktı. 
     Adem A, sorgulanmak üzere evinin önünden kamyonet çaldığı komiserin çalıştığı Hırsızlık Masası ekiplerine teslim edilirken, üzerinde buzdolabı, çamaşır makinesi, fırın, çay makinası ve aspiratör bulunan araç yapılan işlemlerin ardından sahibine verildi. 
     
</TEXT>
</DOC>
