<DOC>
<DOCNO> 104083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sontur15.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet ile memur sendikaları anlaşamadı... 
</HEADLINE>
<TEXT>

     Cumhuriyet tarihinde ilk kez toplu görüşme masasına oturan hükümet ve memur sendikaları 1 Ocak 2003'ten itibaren geçerli olacak memur maaşının belirlenmesi konusunda anlaşamadı. Hükümetin görüşme masasına rakam getirmemesi ve sendikaların öncelikle eylül ayında yapılacak iyileştirmenin karara bağlanmasını istemesi dolayısıyla anlaşmazlık çıktığı belirtiliyor. 
     15 Ağustos'ta ilk kez hükümetle masaya oturan 11 
     işkolunda 8'i Kamu-Sen, 3'ü KESK'e bağlı sendikalar, bugün hükümetle bir kez daha uzlaşma masasına oturdu. Ancak, uzlaşma yerine anlaşmazlık çıktı. Devlet Bakanı Mehmet Keçeciler başkanlığında KESK Başkanı Sami Evren ve Kamu-Sen Başkanı Bircan Akyıldız'ın da katıldığı görüşme saat 10.00'da başladı. Görüşmeler 2.5 saat sürdü. Görüşmeler 
     sırasında KESK ve Kamu-Sen Başkanları arasındaki anlaşmazlığın su yüzüne çıktığı ve tartışmalar yaşandığı, Keçeciler'in ise başkanları ikna ederek ortak açıklama yaptığı belirtiliyor. 
     Devlet Bakanı Mehmet Keçeciler, 631 sayılı Kanun Hükmünde Kararname ile Bakanlar Kuruluna tanınan yetki kapsamında eylül ayında kamu persanolenin maaşlarında yapılacak iyileştirme konusunun toplu görüşmelerin kapsamı dışında kaldığını belirterek, bu düzenlemelerin Maliye Bakanlığı tarafından yapılacağını söyledi. Sendikaların bu konuyla devlet memurlarını ilgilendirdiği için yakından ilgili olduğunu ifade eden Keçeciler, "Ama bu konu bizim toplu görüşme masamızın mevzuu değildir" dedi. Kamu Çalışınları Sendikaları Yasası'nın 28'inci maddesinde toplu görüşme masasında nelerin görüşüleceğini hükme bağlandığına işaret eden Keçeciler, "Eylül ayında bir iyileştirme yapılacak ama bu iyileştirme bizim görüşmelerin konusu değil. Sendikalar ise 15 Eylül'de yapılacak bu iyileştirmenin de toplu görüşmeler çerçevesinde müzakere edilmesinden yanalar" dedi. 
     Keçeciler, bu görüşmelerin ve eylül ayında yapılacak iyileştirmelerin geçen yıl kararlaştırıldığını ve yasalar çıkarıldığını ve bu yasalarda sürenin 15-30 Ağustos olarak belirlendiğini anımsatarak, "Biz kanunları çıkardığımızda 3 Kasım'da seçim yapılacağı belli değildi. Sonuç itibariyle bunun seçimlerle karıştırılmaması gerektiğini özellikle ifade ediyorum" dedi. 
     
     UZLAŞMA İSTEDİ 

     Keçeciler, tam bir anlaşmayla sonuçlandırılamayan görüşmelerin tıkandığı ve anlaşmazlık olduğu yönünde olumsuz bir yaklaşım olmaması gerektiğini belirtirken, "Uzlaşma olacak gibi çaba sarfedelim" dedi. Memur sendikalarına işçi sendikalarıyla yaptıkları ve uzlaşmacı görüşmeleri örnek gösteren Keçeciler, "İşçi sendikalarının liderlerine sorun. 
     Mücadele ettikleri zamanlarda, uzlaşma yaptıkları zamanlara göre daha zararlı çıktılar" dedi. Uzlaşmadan umutlu olduğunu ifade eden Keçeciler, "Sendikaların ülkeseverliğini biliyorum. Sorumlu davranışlarının şahidiyim. Biz problemleri mümkün olduğu kadar masa başında çözmek için çaba safediyoruz" diye konuştu. Ülkenin dengelerinin herkes tarafından bilindiğini ve bunu korumanın herkesin görevi olduğunu söyleyen Keçeciler, "Kamu görevlilerine azamisini vermek için büyük bir gayret içindeyiz. Bu çabalar devam ediyor. Uzlaşma yok diye somut bişey yoktur. Çalışılıyor çaba harcanıyor. Alt komisyon toplantısından sonra bir yere varacağız. Perşembe günü de tekrar görüşeceğiz" dedi. 
     Keçeciler, yarın alt komisyonu toplantıya çağıracağını, çarşamba günü gelişmeleri Bakanlar Kurulu'nda gündeme getireceğini ve perşembe günü de sendikalarla tekrar biraraya gelerek 30 Ağustosta da görüşmelerin bitirileceğini söyledi. 
     
     HÜKÜMET RAKAM TELAFUZ ETMİYOR 

     Kamu-Sen Genel Başkanı Bircan Akyıldız, toplu görüşmelerin yürütüldüğü 11 gündür siyasi iradenin kamu çalışanlarının taleplerine net bir cevap vermemesine ve rakam telafuz etmemesine tepki gösterdi. Akyıldız, bu rakamın bu güne kadar tartışılıp konuşulabilmesi gerektiğine işarete ederken, "Bundan sonraki toplantıda özellikle ve öncelikle eylül ayında her çalışan için talep edilen 250 milyon liranın kabul edildiği ya da buna benzer bir rakamın telafuz edildiğini görmedikçe toplu görüşme masasında diğer konularla ilgili değerlendirmeleri geriye bırakacağız" dedi. 
     Siyasi iradenin net olarak ortaya çıkmasını ve kumu çalışanlarıyla ilgili açıklama yapmasını beklediklerini ifade eden Akyıldız, siyasi iradenin perşembe gününe kadar netleşmesini istediklerini söyledi. Akyıldız, "Toplu görüşme masası bizim anladığımız anlamda bulandırılmaktadır. 
     Perşembe çok net bir ifadeyle karşılaşmazsak toplu görüşmelerin imzalanmayacağını söylemek istiyorum" dedi. 
     Akyıldız, kamu çalışanlarının bu güne kadar gaspedilen haklarını istediğini, bunun seçimle de bir ilgisi bulunmadığını söyledi. Akyıldız, taleplerinin yerine getirilmemesi durumunda 31 Ağustos'tan itibaren alanlarda olacaklarını da bildirdi. 
     KESK Başkanı Sami Evren ise Evren ise kamu çalışanlarının bütçeden alacakları payın artırılmasını, bunun da yüzdelik artışlarla çözülemeyeceğini söylerken, "Bu nedenle de Eylül ayında yapılcak iyileştirmenin üzerine 2003 yılı zammını görüşebiliriz. Aksi halde görüşmelerin sağlıklı sonuçlanamayacağı açık" dedi. Evren, bu yöndeki taleplerinin gerçekleşmemesi durumunda mücadele edeceklerini söyledi. 
     Evren, görüşmelerin hükümetin hiçbir rakam telafuz etmemesi dolayısıyla tıkandığını belirtirken, bunu doğru bulmadıklarını ve rakam telafuz edilmesini beklediklerini bildirdi. 
     





</TEXT>
</DOC>
