<DOC>
<DOCNO> 105811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/magazin/amag.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Reina bir model’ 
</HEADLINE>
<TEXT>

Bir gün önce Alevi Party’ yapılan mekanda Models’i izledik. Gedikli Reina’cılar işine bakıyor’, acemiler ise hafif ürkek takılıyordu 
     ALİ EYÜBOĞLU 

     Reina’da önceki gece Cem Radyo’nun, dün gece de Radyo 5’in partisi vardı. Sözcülüğünü İzzettin Doğan’ın yaptığı Aleviler platformu’, partilere "Oyumuz altı koşulumuzu yerine getirene" diye mesaj gönderdikten sonra soluğu Reina’daki partide aldı. Bir gece önce bağlamaların çalınıp türkülerin okunduğu Reina’da, bir gece sonra ise üç güzel mankenden oluşan Models’in şovu vardı... 
     Konser 22.30’da başlayacaktı ama öyle olmadı. Oturanlar kadar, ayakta yolcu almadan kalkmayan minibüscüler gibi Reina’cılar da metre kareye üç müşteri düşene kadar Models’i sahneye çıkartmadı. Onlar sahneye çıkana kadar etrafa söyle bir süzelim dedik. Dev ekranda "12 Dev Adam"ın Angola maçı vardı ama maç kimin umurunda Herkes kendi havasında, herkes kendi maçında. 
     
     Tekno Reina’yı bozar 
     Bazıları belli ki Radyo 5’in davetlisi, Reina’ya ilk kez geldi. Onlar ürkek bakışlarla etrafı süzüp, "Burada durmayalım, yolu kapatmayalım" diye birbirini ikaz ederken, barın müdavimleri başka bir alemde, etrafı kesmekle meşguller. Çoğu garsonları, barmenleri ismen tanıyor. Onca yıldır gece gezerim, ilk kez gördüm. Barda yanımda duran iki kadından sarışını, içkisinden aldığı her yudumdan sonra parlatıcı sürüp rujunu tazeledi. 
     1.5 saat sonra Models sahneye çıktı. Eğri oturup, doğruyu yazmak lazım kızlar güzel, kıyafetler hoş. Üçünün de göbeği açıkta. Sahnede orkestra falan yok ama Cem Yılmaz’dan işi kapmışlar. Alttan müziği veriyorlar, onlar da sıraları gelince şarkıyı söylüyor. Sesleri de, parçaları da Petek Dinçöz’ünkiler gibi, yani tam Eurovisionluk ’ 
     Play back’e "canlı" havası katmak için şarkı aralarında ha bire konuştular. Çok eğlendiklerini, İstanbul’u çok sevdiklerini falan söylediler ama nankörler, "Şiş kebap, raki güzel, biz yine gelecek" demediler. 
     Onlara tanınan 30 dakika içinde beş altı parça söyleyip, indiler ve Reinacılar yine kendi havalarına döndü. Tekno ağırlıklı müzik Reinacılara göre değil. Ama bir zurna, bir darbuka, bir bağlama çaldı mı, herkes anında Asena. Turlarken bir köşede "ruj tikli" sarışınla, kumral arkadaşına rastladım. Konser sırasında yuvarlanıp, kapaklarını bulmuşlar. 
     01.30 sularında dışarı çıktım, görevliye teslim ettiğim otomobili getirmesi için fişimi verdim. Yarım saat sonra otomobil geldi. Park hizmetinin bedeli 10 milyon ama fiş, mafiş... Denetmenleri bar kasalarına oturtan Defterdar Kadir Boy, park işine de bir göz attırsa, hazine bayağı kazançlı çıkacak. Biraz ileryince otomobilin dört camının da açık olduğunu, koltuktakilerin arka cama tıkıştırıldığını gördüm. Ve otomobili teslim ederken görevlinin, "Telefon, cüzdan ve değerli eşyanızı yanınıza alın" uyarısının boş yere yapmadığını anladım. 
     
     



 MAGAZİN 













</TEXT>
</DOC>
