<DOC>
<DOCNO> 104880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur16.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet ile memur sendikaları arasında ipler gerildi... 
</HEADLINE>
<TEXT>

     Hükümetin, memur sendikalarına, kamu çalışanlarının maaşlarına Eylül ayından geçerli olmak üzere 35 milyon lira zam yapılması önerisinde bulunduğu bildirildi. 
     Türkiye Kamu-Sen Genel Başkanı Bircan Akyıldız ve KESK Genel Başkanı Sami Evren, hükümetin önerisinin isteklerini karşılamadığını belirterek, taleplerinin değerlendirilmesi için hükümete 2 saat süre verdiklerini bildirerek, toplu görüşmeden ayrıldılar. 
     Toplu görüşmeden ayrılan KESK Genel Başkanı Sami Evren, 15 günden bu yana sürdürülen toplu görüşmelerde iyi niyetli tavırlarına karşın sonuç alamadıklarını bildirdi. Taleplerinin yerine getirilmesi için 2 saat süre verdiklerini belirten Evren, bu sürede taleplerinin dikkate alınmaması halinde mutabakat metnini imzalamayacaklarını söyledi. 
     Hükümetin önerdiği 35 milyon liralık zammın, kamu çalışanlarının bu yılın 4 aylık enflasyon farkı olduğunu anlatan Evren, taleplerinin karşılanmaması halinde 1 Eylül'den itibaren ''isteksiz'' çalışacaklarını, 16 Eylül'de de bordro yakma eyleminde bulunacaklarını söyledi. 
     Türkiye Kamu-Sen Genel Başkanı Bircan Akyıldız ise 15 Ağustos'tan bu yana sürdürülen toplu görüşmelerde iyi niyetli davranmalarına karşın, hükümetten iyileştirme rakamı gelmemesini bu iyi niyetin suiistimali olarak değerlendirdiklerini bildirdi. 
     Kamu çalışanlarının ''çok öfkeli oldukları'' anlatan Akyıldız, yarın, Abdi İpekçi Parkı'nda düzenleyecekleri mitinge tüm kamu çalışanlarının katılmasını istedi. Akyıldız, ''35 milyon lira gibi bir rakamın telaffuz edilmesini protesto ediyoruz. Sandıkta hesaplaşacağız'' diye konuştu. 
     Akyıldız, bir soru üzerine, hükümetin 2003 yılında kamu çalışanlarının maaşına kümülatif olarak yüzde 20 oranında zam yapılmasını önerdiğini de bildirdi. 
     Bircan Akyıldız, hükümetin önerdiği 35 milyon liralık zammın kamu çalışanlarının 3 yıllık reel kaybını karşılamadığını söyledi. 
     Öte yandan, Türkiye Kamu-Sen'e bağlı bir grup memur, Başbakanlık Merkez Binası'nın Güvenpark tarafındaki girişine gelerek, hükümetin toplu görüşmede sendikalara önerisini protesto ettiler. 
     Memurlara seslenen Türkiye Kamu-Sen Genel Başkanı Akyıldız, mutabakata varılmazsa uyuşmazlık metnini imzalamaya hazır olduklarını söyledi. Burada, ''Memuruz, haklıyız, kazanacağız'' ve ''Memur, sandıkta hesap soracak'' diye alkışlayarak bağıran memurlar, saat 18.00'da tekrar gelmek üzere sendikalarına gittiler. 
     





</TEXT>
</DOC>
