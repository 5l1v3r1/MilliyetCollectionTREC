<DOC>
<DOCNO> 103884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sontur12.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2 bin 107 lise birincisi aday açıkta kaldı 
</HEADLINE>
<TEXT>

     Öğrenci Seçme Sınavı ÖSS yerleştirme sonuçlarına göre, lise birincisi 2 bin 107 aday açıkta kaldı. 
     Öğrenci Seçme ve Yerleştirme Merkezi ÖSYM Başkanı Dr. Fethi Toker, 16 Haziran 2002 tarihinde gerçekleştirilen ÖSS'ye giren ve sınavı geçerli sayılan 1 milyon 489 bin 243 adaydan 1 milyon 34 bin 6'ünün 105 ve daha fazla puan alarak yükseköğretim programları arasından tercih yapmaya hak kazandığını söyledi. 
     2002-ÖSS'ye başvuran 6 bin 236 okul birincisi adaydan 3 bin 582'sinin kız, 2 bin 654'ünün erkek olduğu belirlendi. Ayrıca, 32'si kız, 24'ü erkek olmak üzere 56 okul birincisi de sınavsız geçiş için başvurdu. 
     Lise birincisi adaylardan 3 bin 477'si lisans, 600'ü ön lisans, 108'i Açıköğretim olmak üzere toplam 4 bin 185'i bir yükseköğretim programına kayıt yaptırmaya hak kazandı. Üniversiteyi kazanamayan okul birincisi adayların 1149'unun kız, 958'inin erkek olduğu saptandı. 
     Toker, bazı okulların ÖSS puan ortalamasının düşük olduğunu belirterek, bu okulların birincilerinin üniversiteye yerleşemediğini, bazı lise birincilerinin ise yüksek puanı bulunan bölümleri tercih ettikleri için açıkta kaldıklarını bildirdi. 
     Merkezi yerleştirme sonucunda örgün yükseköğretim programlarının lisans programlarına 169 bin 835, ön lisans programlarına 158 bin 895 olmak üzere 328 bin 730 aday yerleştirildi. Merkezi yerleştirme işlemleri sonucunda örgün lisans programlarında 17 bin 895, ön lisans programlarında da 37 bin 714 olmak üzere toplam 55 bin 609 kontenjan boş kaldı. 
     Lisans programlarında boş kalan yükseköğretim programlarının genellikle Alman Dili ve Edebiyatı, Arap Dili ve Edebiyatı, Bulgar Dili ve Edebiyatı, Fars Dili ve Edebiyatı, Hindoloji, Hungaroloji, Urdu Dili ve Edebiyatı, Yunan Dili ve Edebiyatı, Çin Dili ve Edebiyatı, Kore Dili ve Edebiyatı, Almanca Öğretmenliği ve Arapça Öğretmenliği gibi bölümler olduğu belirlendi. 
     Toker, lise mezunları ile meslek lisesi mezunlarından 2002-ÖSS'de 105 ve daha yüksek puan alan adayların, ek yerleştirme sırasında istedikleri takdirde bu programları tercihleri arasında gösterebileceklerini bildirdi. 
     2002-ÖSS yerleştirme sonuçlarına göre Açıköğretim programlarına 107 bin 754'ü lisans, 177 bin 641'i ön lisans olmak üzere toplam 285 bin 395 aday yerleştirildi. 
     





</TEXT>
</DOC>
