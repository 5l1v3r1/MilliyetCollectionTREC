<DOC>
<DOCNO> 124065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/guncel/gun99.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Kıvrıkoğlu davası kararı 29 Ocak’ta      MİNE G. KIRIKKANAT Paris 

     Eski Genelkurmay Başkanı emekli Orgeneral Hüseyin Kıvrıkoğlu’nun, fotoğrafını Saint Lazare Garı’nda Türkiye’nin "özgür basın düşmanı" suçlamasıyla ayaklar altına seren Sınır Tanımayan Gazeteciler Örgütü’ne RSF karşı açtığı 100 bin euroluk tazminat davası karara kaldı. Karar 29 Ocak 2003’te taraflara yazılı olarak bildirilecek. 
     Davanın ikinci ve son duruşması dün Paris Adliyesi’nde görüldü. Duruşmada, Kıvrıkoğlu’nun avukatı Prof. Armand Boukris, RSF’yi müvekkilinin "izinsiz fotoğrafını, onur kırıcı ve yalana dayalı bir suçlamayla" kullanmakla suçladı. 
     RSF’nin avukatı Jean Martin ise mahkemeye Türkiye’de basın özgürlüğünün ordu tarafından engellendiğini ve demokrasi olmadığını savunan işadamı-gazeteci Erol Özkoray’ın yazılı tanıklığını sundu. Kıvrıkoğlu’nun avukatı da Milliyet Paris Temsilcisi Radikal Yazarı Mine G. Kırıkkanat’ın yazılı tanıklığını verdi. Boukris, Kıvrıkoğlu’na yöneltilen "predateur" sıfatının "yırtıcı ve leş yiyen hayvan" anlamına geldiğini belirterek, hakaretin ağırlığını vurguladı. 
     Karşı tarafın avukatı genelkurmay başkanının MGK’ya başkanlık yaptığını, devleti idare ettiğini de öne sürdü. 
     
Evcil, eski dostunu evinde ağırladı...      FATMA H. ALAGÖZ DHA 

     Cezaevinden geçen ay tahliye olan Alaattin Çakıcı, arkadaşı Erol Evcil’le Bursa’da buluştu. Çakıcı için Mudanya yolundaki bir et lokantasını kapatan Evcil, konuğunu gece de evinde ağırladı. Geçen 29 Kasım’da Kocaeli F Tipi Cezaevi’nden tahliye olan Çakıcı, 4 yıllık mahk miyetin acısını çıkartıyor. Önceki gün korumalarıyla Bursa’ya gelen Çakıcı, önce akrabalarını ziyaret etti. 
     
     İZMİR VE BODRUM’A GİDECEK 
     Çakıcı, daha sonra, cezaevinden tutuksuz yargılanmak üzere salıverilen Evcil’in Çekirge semtindeki evine gitti ve geceyi orada geçirdi. Uludağ’da eşi Uğur Kılıç’ı öldürtmekle suçlanan Çakıcı, bu olaydan sonra Bursa’ya ilk kez gelmiş oldu. Dün sabah Bursa’dan ayrılan Çakıcı’nın İzmir’e, oradan da Bodrum’a giderek arkadaşı Yüksel Çağlar’la görüşeceği öğrenildi. 
     



 GÜNCEL 















</TEXT>
</DOC>
