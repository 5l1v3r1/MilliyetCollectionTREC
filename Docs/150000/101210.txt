<DOC>
<DOCNO> 101210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/ekonomi/eko03.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa Derviş’i izleyecek 
</HEADLINE>
<TEXT>

Kemal Derviş’in istifası beklenen bir gelişme olduğu için geçen hafta fiyatlara bir miktar yansımıştı. Bu nedenle piyasalarda istifa nedeniyle büyük bir dalgalanma beklenmiyor. Piyasa, Kemal Derviş’in siyasetteki arayışlarına kilitlinmiş durumda 
     Songül HATISARU 

     Kemal Derviş’in beklenen istifası piyasada fiyatlara bir miktar yansımış durumda. Derviş’in hem DSP’nin tavrı, hem de yaklaşan seçimlere hazırlık için istifası bekleniyordu. Ancak Derviş’in istifası, seçim ortamında Hazine’nin başından ayrılması anlamına geldiğinden piyasalarda kısa vadeli bir olumsuzluk yaratabilir. Ancak bu etki çok kısa süreli olacaktır. 
     Piyasa esas olarak, Derviş’in AKP’nin rüzgarını kesmeye, seçim sonrasında toplumun beklentilerini yansıtacak ve siyasi istikrarı sağlamaya yönelik arayışlarına kilitlenmiş durumda. Bu nedenle Derviş’in bu hafta atacağı adımlar, ittifak arayışlarının sonucu piyasalar tarafından yakından takip edilecek. Derviş seçim sonrasına odaklı, geniş tabanlı bir hükümet için ittifak arayışlarına yönelik çalışmalarına bir süre daha devam edecek gibi görünüyor. Ancak kimsenin koltuğunu bırakma eğiliminde olmadığı Ankara’da görünen o ki, Derviş geniş bir katılımla YTP’ye geçip ben elimden geleni yaptım’ mesajını verecek. 
     Türkiye’nin çok parçalı siyasi tablosunda hedeflenen ittifakın oluşabilmesinin zorluğunu piyasalar görüyor. Borsadaki yatay bekle gör tavrıda bu öngörünün sonucu. Piyasanın AB yasalarının çıkmasına verdiği tepkinin sınırlı kalması da bununla açıklanabilir. Ancak Derviş’in geniş bir katılımla YTP’ye katılması piyasalar açısından yeni bir beklenti doğuracaktır. Piyasa ard arda yaşadığı iki ekonomik krizin arkasından gelen siyasi belirsizlik ortamından sonra seçimin istikrar getirmesini istiyor. Fakat seçim sonrasında, anayasal düzenle uyumu, AB için gerekli uygulamalar, ekonomik yaklaşımı kuşkuyla karşılanan Ak Parti’nin anketlerde birinci parti olarak görülmesi tedirginliği artırıyor. 
     Ak Parti lideri Tayyip Erdoğan her ne kadar 28 Şubat sürecinin aşıldığını ve AB sürecine girildiğini söylesede piyasa ekonomik görüşlerinden emin olamadığı bu partiye kuşkuyla bakıyor. Piyasa AB ve IMF’le ilişkilere yaklaşımı nedeniyle seçim sonrasında AKP, MHP, DYP’nin ağırlıkta olacağı bir Meclis senaryosundan da çok hoşlanmıyor. Eylülün ilk yarısına kadar yatay seyretmesi beklenen piyasa anketlere göre hareketlenebilir. Piyasa AKP’nin karşısında ekonomik ve sosyal görüşlerini bildiği güçlü bir alternatif görebilirse seçimi önceden satın alabilir. Piyasanın eylülün ilk haftasına kadar 10.000 - 12.000 kanalı içinde haraket etmesi bekleniyor. 
     
Piyasanın nabzını tutan uzmanlar istifayı yorumladı      İbrahim Haselçin Bumerang Men. Değ. Yön. Kur. Üyesi 
     İstifa önce olumsuz etkiler 
     Piyasa Derviş’in istifasından bir miktar olumsuz etkilenir. Derviş şu ana kadar Hazine’den sorumlu olduğu için seçim ekonomisi uygulamaları, proğrama uyulması konusundaki tereddütler doğabilir. Ancak beklendiği için bu istifanın etkisi kısa olacaktır. Bundan sonra Derviş’in siyasetteki arayışlarının seçim sonuçlarını etkileyecek düzeye gelmesi satın alma isteğine dönüşebilir piyasada. Geniş bir katılım ve mutabakatla YTP’ye katılması, AKP’nin gücünü keseceği beklentisini yaratacağından piyasalarda olumlu algılanacaktır. 4 Kasım sabahına endeksli bir Türkiye olacak bundan sonra. 
     
     Şule Mansuri Abn Amro Bank Hazine Müdürü 
     Olumsuz etkilemez 
     Piyasa Sayın Derviş’in istifası beklentisini fiyatlara yansıtmıştı. Bu nedenle faizlerde bir hareketlenme beklemiyorum, faizler şu anki seviyelerini korur. Borsada şu anda içinde bulunduğu seviyelerde hareket eder. Bundan sonra beklenen diğer bir gelişme olan Derviş’in Yeni Türkiye Partisi’ne geçmeside piyasalar üzerinde bir etki yapmayacak. Piyasalarda asıl hareket yaratacak ve iyimserliği artıracak gelişme Derviş’in geniş tabanlı bir hükümet oluşturma vizyonunda alacağı yol olacak. Seçim sonrası senaryolar netleşinceye kadar piyasalar yatay seyrine devam edecek gibi görünüyor. 
     
     Ömer Dilber Hak Men. Kıy. Borsa İşlemleri Müd. 
     Köhler bizi rahatlattı 
     Derviş’in istifası piyasaları çok fazla olumsuz algılanmayacak. Piyasa bu beklentiyi satın aldı. IMF Başkanı Horst Köhler geçen hafta, "Derviş’in istifası piyasaları çok fazla etkilemeyecek" sözleri de bunu gösteriyordu. Ancak kısa vadeli bir etki yaratması beklenebilir. Bundan sonra seçime odaklanacağız. Borsa bir süre daha yatay seyrine devam edecek gibi görünüyor. 10.000 altına bir sarkma olabilir kısa vadede. Ancak borsada seçimden önce yukarı yönlü bir hareket bekliyorum. Piyasa yabancıların gelmemesinin etkisiyle 11.000 seviyelerinde erken bir realizasyon yaşadı. 
     
Yüksek faiz, borsaya para girişini engelliyor      Erken seçim kararının alınmasından sonra yaşanan kademeli düşüşte faizler son iki haftada 10 puan kadar geriledi. Ancak faizlerdeki düşüşün hala sınırlı kaldığı görülüyor. Merkez Bankası’nın geçen hafta gecelik faizleri iki puan indirmeside genel faiz seviyesi üzerinde beklenen gevşemeyi yapamadı. 
     Faizlerin yüksek kalması, paranın buradan çözülüp borsaya gelmesini de erteliyor. Merkez Bankası’nın beklenti anketinde, yılsonu ortalama bileşik faiz oranı beklentisi yüzde 52. Bu beklenti paralelinde bakıldığında içinde bulunduğumuz seviyeler faize yatırım yapmak isteyenler için hala çok cazip. 3 Kasım’dan önceki bonoların bileşik faiz seviyesi yüzde 56-57 seviyelerinde. Seçim sonrası itfa tarihli bonoların bileşik getirisi ise yaklaşık 65-68 aralığında. Seçim riskini almak istemeyen yatırımcılar için kısa vadede hala 16 reel getiri sözkonusu. Ancak özellikle seçim riskini göze alabilenler için paranın yönü 2000 yılı başlarında 3.17’i senti gören ve şu an 0.65 sent seviyelerine gerilemiş borsada. 
     Bu noktada borsada gözler 4 kasım sabahı oluşacak seçim sonuçları ve Irak’ta yaşanacak gelişmelerde olacak. 
     
Yerlisi de, yabancısı da onu’ bekliyor      AB uyum yasalarının çıkmasına piyasanın tepkisi sınırlı kaldı. 11.000’de gerçekleşen k r realizasyonları nedeniyle piyasa zayıfladı. Kemal Derviş’in istifası nedeniyle endeks 10.000’e kadar gerileyebilir. Ancak bu seviyelerde oluşacak maliyetlerle yukarı doğru bir hareket beklenebilir. 
     Piyasada yeni beklenti oluşuturacak faktörse Kemal Derviş’in YTP’ye geniş tabanlı katılımı olacak. Yabancı yatırımcının seçim sonrasına ilişkin tablonun netleşmemesi nedeniyle piyasaya dönmemesi de piyasanın seyrinde etkili. Borsanın yatay seyrinde Irak tedirginliği ve AB’ye katılacak yeni üyelerin onaylanacağı aralık ayındaki zirvede Kıbrıs konusunda yaşanması muhtemel gelişmelerde etkili. Ancak piyasanın iyimser bir havayı da koruma eğiliminde olduğu gözden kaçmıyor. 
     



 EKONOMİ 

















</TEXT>
</DOC>
