<DOC>
<DOCNO> 139719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo15.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Şamil Sam'ın ismi ölümsüzleşiyor... 
</HEADLINE>
<TEXT>

     Profesyonel ağır sıklet Avrupa Boks Şampiyonu Sinan Şamil Sam'ın isminin, Bakırköy'de bir parka verileceği açıklandı. 
     Ataköy'de bulunan Yunus Emre Kültür Merkezi'nde Sinan Şamil Sam'ı kabul eden Bakırköy Belediye Başkanı Ahmet Bahadırlı, belediye meclis üyelerinden Erol Korkut'un önerisiyle, başarılı boksörün isminin, büstünün de yer alacağı bir parka verilmesinin kabul edildiğini açıkladı. 
     Sam'ın Avrupa Şampiyonu olduğu unvan maçı sonrası kendisini tutamayarak hıçkıra hıçkıra ağladığını kaydeden Bahadırlı, ''Bu duyguyu daha önce de Süreyya Ayhan'ın 1500 metrede Avrupa Şampiyonu olduğu zaman yaşamıştım'' dedi. 
     Türk halkına yaşattığı sevincin kendisini fazlasıyla mutlu ettiğini belirten Sinan Şamil Sam ise ''Sinan, Mike Tyson ile dövüşmek istiyor'' biçiminde basına yansıyan haberlere değinerek, ''Şimdilik önümüzde Tyson ile bir maç gözükmüyor. Tyson şimdi 37 yaşında ama gerçek bir ekol. Ayrıca ben ondan niye maç isteyeyim ki, o benden maç istesin. Eğer bir teklif gelirse de dövüşürüm'' diye konuştu. 
     





</TEXT>
</DOC>
