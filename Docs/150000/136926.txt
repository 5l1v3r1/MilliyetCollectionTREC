<DOC>
<DOCNO> 136926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun26.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma'daki savaş karşıtı gösteriye 1 milyon kişi katıldı... 
</HEADLINE>
<TEXT>

     İtalya'nın başkenti Roma'da yaklaşık 1 milyon savaş karşıtı barış için yürüdü. 
     Ülkenin 45 kentindeki gösterilere en yoğun katılım başkentte oldu. Roma'daki gösterilere yaklaşık 500 sivil toplum örgütü ve büyük bölümü sol partilerden 125 milletvekili de katıldı. 
     Savaş karşıtlarının bir bölümü, 30 tren ve 3000 otobüs ile diğer şehirlerden Roma'ya geldi. Kentte 2500 güvenlik mensubu görev yaptı. 
     Yürüyüş güzergahı üzerine kurulan dev ekranlarda dünyanın çeşitli kentlerinde düzenlenen savaş karşıtı gösterilerin görüntülerine yer verildi, savaş ile ilgili belgeseller yayınlandı. 
     Göstericiler, Irak'a olası operasyon nedeniyle ABD'yi sert dille eleştirdiler. 
     Bu arada İçişleri Bakanlığı, gösteri nedeniyle ABD, İngiltere ve Türkiye'nin Roma Büyükelçilikleri ile Başbakanlık binası önünde geniş güvenlik önlemleri aldı. 
     Öte yandan, İtalyan devlet televizyonu Rai 1'in öğlen haberlerinde barış yürüyüşünü 4. haber olarak vermesi sol parlamenterler tarafından tepkiyle karşılandı. Milletvekilleri, Başbakan Silvio Berlusconi hükümetinin atadığı Rai Yönetim Kurulu'nu istifaya çağırdılar. 
     





</TEXT>
</DOC>
