<DOC>
<DOCNO> 109284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sondun03.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 6 yaşındaki çocuğa okulda kaplan saldırdı 
</HEADLINE>
<TEXT>

     ABD'de bir okulda düzenlenen etkinlik sırasında, 6 yaşındaki bir çocuğa kaplan saldırdı. 
     Kaplan tarafından başından ısırılan çocuğun hastaneye kaldırıldığı bildirildi. 
     California eyaletinin Scotts Valley kentinde meydana gelen olay sırasında kaplanın, bakıcısı tarafından, etkinliğin yapıldığı oditoryumdan çıkarılmakta olduğu belirtildi. Kaplanın, bakıcısının elinden kurtularak çocuğun başını ağzına aldığı kaydedildi. 
     Başına dikiş atılan küçük öğrencinin durumunun iyi olduğu ve hastane personeliyle şakalaştığı haber verildi. Kaplanın, okul yararına dergi satan çocuklara ödül olması için salona getirildiği öğrenildi. Okul sözcüsü, olay sırasında salonda 150 dolayında çocuk bulunduğunu belirtti. 
     
     KAPLANIN CANI OYUN OYNAMAK İSTEMİŞ 
     Olaydan sonra ''Zoo to You'' adlı hayvanat bahçesine kapatılan kaplanla ilgili açıklama yapan bir bakıcı, ''kaplanın çocuğun başını saldırı amacıyla yakalamadığını, canının oyun oynamak istediğini'' söyledi. 
     Bakıcı, ''kaplan çocukları oyun oynarken görünce o da oyuna katılmak istedi'' dedi. 
     





</TEXT>
</DOC>
