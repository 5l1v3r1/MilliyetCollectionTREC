<DOC>
<DOCNO> 144003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sonspo34.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler Birliği İstanbul'da toplandı... 
</HEADLINE>
<TEXT>

     Birinci Süper Futbol Ligi'nde mücadele eden kulüplerin oluşturduğu Kulüpler Birliği'nin toplantısı, İstanbul'da yapıldı. 
     Futbol Federasyonu'nun 4. Levent'teki merkezinde yaklaşık 4 saat süren toplantıda, tribün olayları, seyirci kontenjanı ve Irak'ta yaşanan savaş konusu görüşüldü. 
     Toplantı sonrasında bir açıklama yapan Futbol Federasyonu Başkanvekili Ata Aksu, Türkiye'nin savaş hali içinde bulunmadığını, bu nedenle herhangi bir kaygı duyulmadan liglerin belirlendiği gibi süreceğini söyledi. 
     Gündemdeki öteki konular hakkında da bilgi veren Aksu, şöyle konuştu 
     ''Maçların mobil telefonlardan yayını konusunda da görüşmeler yapıldı. Küresel mobil sistemleri, pazarlama ve teknikleri, maçların yayın hakkının dağıtımı konusunda fikir alışverişinde bulunduk. Bunun yasal durumlarını inceleme kararı aldık. Son dönemde, 'Futbol Federasyonu bu konuda yetkili midir ' diye bir tartışma başladı. Bu konuda sorun yok. Federasyon her türlü zorluğa rağmen, zaten havuz sisteminde de kararlı ve yetkisini kullanmaktadır.'' Aksu, statlarda meydana gelen olaylar konusunda da şunları söyledi 
     ''Son günlerde yoğunlaşan ve bazı kulüplerin ceza almasına neden olan tribün olayları da gündeme geldi. Bu konuda düzenlemeleri gözden geçireceğiz. Tribün olaylarıyla ilgili ceza kanunlarında neler yapılabilir, ona bakacağız. İçişleri Bakanı'ndan randevu alıp bu konuyu görüşeceğiz. Spordan sorumlu bakanlığın da bu konuda çalışmaları var. Onlarla da görüşeceğiz. Artık bu konuları çözmek istiyoruz. Kulüp yöneticileri bu konuda hassas olacak. Teknik adamlara ve sporcularına hassasiyeti iletecekler, tahrik edici olaylardan kaçınacaklar.'' Aksu, toplantıda ayrıca PAF Ligi uygulamasının yanısıra ''Rezerv Ligi'' konusunda da görüşmeler yaptıklarını sözlerine ekledi. 
     
     AYDIN ''SEYİRCİSİZ MAÇ CEZASI İSTEMİYORUZ'' 
     Kulüpler Birliği ve Ankaragücü Kulübü Başkanı Cemal Aydın, kulüp yöneticileri olarak seyircisiz maç oynatılma cezası istemediklerini ve bunu federasyona ilettiklerini söyledi. 
     Aydın, bazı durumlarda olayların kulüplerin kontrolünde olamayacağını savunarak, ''Bazen karşı takımın taraftarları ya da o kulübün kötü niyetli taraftarları olay çıkarabiliyor. Kulüpler Birliği olarak, seyircisiz maç oynatılma cezasını istemiyoruz. Böyle bir ceza verilecekse, o zaman antrenman sahasında maç yapalım'' dedi. 
     Birlik olarak seyirci kontenjanını yeniden istediklerini kaydeden Aydın, ''Futbol Federasyonu'ndan, seyirci kontenjanının yeniden gözden geçirilmesini istedik. Bu uygulamanın gelecek sezondan itibaren tekrar yapılması isteğimizi ilettik. Seyirci kontenjanı ne kadar olur bilinmez. Ama prensip olarak, konuk ekip ne kadar kontenjan isterse, o kadarının verilmesi doğru olur'' diye konuştu. 
     Maçların cep telefonlarından yayını konusunun da toplantıda ele alındığını ifade eden Aydın, yasal olarak nasıl gerçekleştirilebileceği konusunda hukukçulara araştırmalar yaptırdıklarını söyledi. 
     Aydın, ''Bunun, hakkımız olup olmadığını söylemek için erken. Durum inceleniyor'' dedi. 
     Aydın, lig maçlarıyla ilgili yayıncı kuruluşun, geçen aylardaki ödemeleri konusunda sorun yaşadığını, ancak ödemenin yapıldığını, bu ayki alacaklarının ise henüz kendilerine ödenmediğini sözlerine ekledi. 
     Bu arada Gençlerbirliği ve Gaziantepspor Kulübü yöneticilerinin, Kulüpler Birliği toplantısına mazeret bildirmeden katılmadıkları kaydedildi. 
     
     DÜRÜST ''CEZAYA İTİRAZ EDECEĞİZ'' 
     Kulüpler Birliği toplantısına katılan Galatasaray Kulübü Asbaşkanı ve Basın Sözcüsü Ali Dürüst, PFDK'nın kendilerine verdiği 1 maç seyircisiz oynama cezasına itiraz edeceklerini söyledi. 
     Dürüst, toplantıdan çıkarken yaptığı açıklamada, Fenerbahçe maçında çıkan olaylar nedeniyle Galatasaray'a verilen 1 maç seyircisiz oynama cezasını ağır bulduklarını belirterek, ''Cezaya itirazımız olacak. Bu kararı ağır bulduk. 2 tane su şişesi atmakla böyle ceza verilmez. Arkadaşlar gerekli başvuruyu yapacak'' dedi. 
     





</TEXT>
</DOC>
