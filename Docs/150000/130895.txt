<DOC>
<DOCNO> 130895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/siyaset/siy05.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’dan özeleştiri Sistemi anlayamadım 
</HEADLINE>
<TEXT>

Mesut Yılmaz, "Savunma ve dış ilişkilerde TBMM’nin fazla bilgisi yoktur. Sistem böyle kurulmuş. Bunu çözememek bende uhde kaldı" dedi 
     HAKAN ŞANLITÜRK Ankara 

     Aktif siyasete nokta koyan ANAP eski Genel Başkanı Mesut Yılmaz, ayrılma kararına gerekçe olarak "şevkini yitirmesini" gösterdi. ANAP’ın başında kalmasının yarar getireceğine inanmadığını belirten Yılmaz, yakın çalışma arkadaşlarıyla ilgili eleştiriler konusunda "Ben gidersem o çember de olmaz" dedi. 
     Seçimlerinde partisinin aldığı başarısız sonuç üzerine aktif siyaseti bırakma kararı alan Yılmaz’ın, veda niteliğinde şu görüşleri dile getirdiği kaydedildi 
     "Seçim neticesi yenilgi değil, hezimettir. ANAP bu sonucu hak etmemiştir. Bu sonuçta en ezici etken ekonomik krizdir. Diğer faktörler teferruattır. Bizim gibi bir ekonomik program uygulayan partiler hiçbir ülkede seçim kazanamadı. Yine aynı şartlarda hükümete girsem, aynı şeyleri yapardım. Parti kaybetti ancak ülke kazandı. Bu riski göğüslemek gerekliydi. Birçok büyük işe imza attık." 
     
     Tabu konular 
     "Türkiye’de savunma ve dış ilişkiler konusunda Meclis’in ve milletvekillerinin fazla bilgisi yoktur. Sistem böyle kurulmuştur. Bu sistem tartışmaya açılmalıdır. Milli güvenlik, savunma ve dış ilişkiler bir tabu gibi gösterilir. Bu işi çözemedim, anlayamadım. Bu konuyu çözememek bende uhde kaldı." 
     
     CHP-MHP ile olmaz 
     "AKP’nin alternatifi sol olamaz. CHP, lehindeki tüm faktörlere rağmen yüzde 19 oy alabildi. AKP’nin alternatifi MHP de olamaz. Çünkü aksiyonel partidir. MHP çekirdek kitlesine indi. Alternatif merkez sağın içinden çıkacaktır. Genç Parti ise midenin isyanından payını aldı." 
     
Titiz ve Güzel’i istiyor      ANAP’ın dördüncü lideri Ali Talip Özdemir dün resmen işbaşı yaptı. ANAP Genel Merkezi’ne giden ve kendisi için kurban kesilmesine müsaade etmeyen Özdemir, ANAP’sız bir Türk siyasetinin düşünülemeyeceğini söyledi. Özdemir şöyle konuştu "Böyle bir süreçte ANAP’ın vizyonuyla, siyasi deneyimleriyle yapıcı ve yol gösterici muhalefetiyle sürece katkıda bulunması gerekir. ANAP, ortak aklın ve kollektif vizyonun partisi olacaktır. ANAP yeniden işbaşı yapmıştır. Biz merkeziz, merkezde birliğe açığız." Mesut Yılmaz’ın yanı sıra DYP Genel Başkanı Mehmet Ağar’ın da kendisini tebrik ettiğini bildiren Özdemir, Tınaz Titiz ve Hasan Celal Güzel gibi birçok isimle de temasta bulunduklarını aktardı. 
     



 SİYASET 














</TEXT>
</DOC>
