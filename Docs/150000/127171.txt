<DOC>
<DOCNO> 127171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/spor/spo01.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YASİN ÇIKMAZI 
</HEADLINE>
<TEXT>

Beşiktaş’ın genç yıldızı 1 trilyona yönetimle el sıkıştı, peşinatta anlaşamadı. Menajer Sinan Engin’in, pazarlığa menajerini yollayan Yasin’e kızdığı öğrenildi 
     BİLAL MEŞE 

     Son anda bozuldu 
     BEŞİKTAŞ’IN altyapısından yetişen, bu sezon ilk on birin kalıcı isimlerinden olan Yasin Sülün, yönetimle transfer pazarlığına oturdu. Genç futbolcu, ilk temaslar sonrasında iki yıllığına bir trilyon karşılığında anlaşma sağladı. Ancak görüşmenin sonunda beklenmedik bir gelişme oldu. Yasin’in istediği peşinatı, yönetim vermeyince anlaşma bozuldu. 
     
     Menajere tepki 
     YENİ imzanın ertelenmesinin perde arkasında, peşinatın yanı sıra, menajer geriliminin de yattığı iddia edildi. Yasin’in, görüşmelere menajerini yollamasının menajer Sinan Engin’in tepkisini çektiği öğrenildi. Engin’in Yasin’e, "Görüşmelere menajerin değil, kendin geleceksin" dediği, genç futbolcunun ise, "Bunu herkes yapmıyor mu " cevabını verdiği öğrenildi. 
     
     Kalmak istiyorum’ 
     KULÜBE yıllarını verdiğini açıklayan Yasin’in yakın çevresine de kalmak için her türlü fedakarlığı yapacağını söylediği iddia edildi. Başarılı oyuncunun, "Kulübümden ayrılmayı hiçbir zaman düşünmedim, aklımın ucundan geçirmedim. Biraz hoşgörü ve anlayış bekliyorum" ifadelerini kullandığı açıklandı. Yöneticilerin krizi çözmek için kolları sıvadığı öğrenildi. 
     
Lucescu’ya kontenjanFederasyonun iki imzaya izin vermesi üzerine Başkan Bilgili, Rumen hocadan liste istedi 
     YÖNETİM transfer için çalışmalarını hızlandırdı. Başkan Serdar Bilgili, Futbol Federasyonu’nun bir yıl içinde futbolculara iki imza atabilmeleri için verdiği izinin ardından Transfer Komitesini topladı. Romanya’ya giden Lucescu ile de görüşen Bilgili’nin takıma takviye için isim listesi istediği öğrenildi. Bilgili, iki futbolcu alabileceklerini Luce’ye iletti. 
     LUCESCU’NUN Noel tatilini transfer politikasını belirlemek için erken kesip İstanbul’a döneceği açıklandı. Rumen hocanın yılbaşından hemen bir gün sonra çalışmalara başlaması bekleniyor. Öte yandan Siyah - Beyazlı yöneticiler, menajerler aracılığıyla boşta olan futbolcuları da takibe aldı. Lucescu’ya bazı isimlerin de önerileceği iddia edildi. 
     
Büyük buluşmaSakarya Beşiktaşlılar Derneği’nin açılışında efsane Başkan Süleyman Seba ile Serdar Bilgili ilk kez bir araya geldi, ikili barış mesajları verdi 
     SAKARYA Beşiktaşlılar Derneği’nin açılışını Beşiktaş’ın efsane Başkanı Süleyman Seba ile Kulüp Başkanı Serdar Bilgili birlikte yaptı. Dernek Başkanı Erol Girişken’in ricası üzerine buluşan Seba ve Bilgili, ilk kez bir araya geldi. Serdar Bilgili, "Benim Başkan olmamdaki en büyük sebep ve hocam Süleyman ağabey ile birlikte olmanın onurunu yaşıyorum" diye konuştu. 
     ONURSAL Başkan Süleyman Seba ise birlik ve beraberlik içinde olmaktan son derece mutlu olduğunu açıkladı. Seba, "Beşiktaş 100’üncü yılında üç şampiyonluğu birden yaşayacaktır. 2003 yılı Beşiktaş için önemli bir yıl olacaktır" diye konuştu. Açılışa İsmail Ünal, Deniz Atalay ve Ahmet Kavalcı ile eski yöneticilerden Fahrettin Curoğlu da katıldı. 
     
Gözü koltukta Beşiktaş’ın Fransız oyuncusu Nouma, futbolu bıraktıktan sonra yönetime gireceğini ve Başkan olacağını iddia etti 
     Yine şov yaptı 
     BEŞİKTAŞLILAR için Pascal Nouma’nın yeri ne kadar özelse, Fransız yıldız için de Beşiktaş o kadar özel. Siyah - Beyazlı formayı giymekten büyük keyif aldığını açıklayan Nouma, şimdi de gelecek için önemli hedeflerinin olduğunu açıkladı. Nouma, "Futbolu bırakınca da Beşiktaş’tan kopmayacağım" dedi. 
     
     Masayı istiyor 
     YAKIN bir zaman içinde Başkan Serdar Bilgili ile görüşeceğini vurgulayan Nouma, ilk etapta kongre üyesi olacağını bildirdi. Nouma, "Kongre üyesi olduktan sonra, yönetime gireceğim. Ve bir gün Beşiktaş Kulübü’ne başkan olacağım. Hizmetlerim ömür boyu sürecek" sözleriyle dikkat çekti. 
     
Program yoğun      Kartal’a sıkı kamp 
     LİGİN 18 maçlık bölümünü zirvede tamamlayan Beşiktaş, ikinci yarı hazırlıklarını yoğun bir kamp programıyla değerlendirecek. 7 Ocak’ta kolları sıvayacak olan Siyah - Beyazlı takım, Antalya’da iki ayrı yerde kamp yapacak. 11 Ocak’ta Antalya’ya gidecek olan Kartal, iki hazırlık maçı oynayacak. 16 Ocak’ta da İstanbul’a dönüp, Ümraniye’de yüksek tempoyu koruyacak. 
     
     Luce’den durmak yok 
     FUTBOLCULARA verilecek iki günlük iznin ardından Beşiktaş, 19 Ocak’ta yeniden topbaşı yapacak ve 21 Ocak’ta tekrar Antalya’da kampa girecek. Beşiktaş, 27 Ocak’ta sona erecek kamp süresince 3 hazırlık maçı daha oynayacak. Siyah - Beyazlı takım 29 Ocak’ta İstanbul’a döndükten sonra tesislerinde 2 Şubat’ta oynanacak olan Fenerbahçe maçına bilenecek. 
     



 SPOR 


























</TEXT>
</DOC>
