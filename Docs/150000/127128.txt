<DOC>
<DOCNO> 127128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/ekonomi/eko01.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecikme faizini frenleyecek tasarı ocak ayında Meclis’te 
</HEADLINE>
<TEXT>

Tüketici Yasası’nda yapılacak düzenlemeyle, gecikme faizi kredi faizinin yüzde 50 fazlasıyla sınırlandırılıyor. Artırım 30 gün önceden bildirilecek 
     Sanayi ve Ticaret Bakanı Ali Coşkun Tüketici Yasası’ndaki değişikliğin iki hafta içinde TBMM’ye sunulacağını bildirdi. Değişiklik tasarısı tüketici kredisi kullananlara taksitlerini vadesinde ödeyememeleri durumunda uygulanan gecikme faizi oranını, kredi faizinin yüzde 50 fazlasını geçmeyecek biçimde sınırlandırıyor. 
     Kredi kartı faiz oranı artırımının 30 gün önceden tüketiciye bildirilmesi ve yeni faiz oranının geriye dönük olarak uygulanmayacağına ilişkin düzenleme yapılıyor. Tüketici kredisinin yabancı para birimi cinsinden kullanılması durumunda, geri ödemeye ilişkin taksitlerin ve toplam kredi tutarının hesaplanmasında, hangi tarihteki kurun dikkate alınacağına ilişkin bilginin sözleşmede yer alması koşulu getiriliyor. 
     Alışveriş merkezlerinde raf etiketinde belirtilen fiyatla kasa fiyatı arasında farklılık olması durumunda satışın tüketici lehine olan fiyat üzerinden yapılması öngörülüyor. Konutlar ve elektronik ortamdaki maddi olmayan mallar da yasa kapsamına alınıyor. 
     
     Asgari garanti iki yıl olacak 
     Açık ayıp taşıyan mal veya hizmetlerin satıcı veya sağlayıcıya bildirim süresi 30 güne çıkarılıyor. Bir seri malın ayıplı olduğunun mahkeme kararıyla belirlenmesi durumunda, kararın firmaya bildiriminden itibaren üç ay içinde aybın ortadan kaldırılması veya toplatılmasına ilişkin düzenleme getiriliyor. Sanayi mallarında asgari garanti süresi bir yıldan iki yıla çıkarılıyor. 
     
Tek taraflı fesih      Tüketicilere, isteklerini yazılı olarak bildirmeleri koşuluyla taraf oldukları her türlü abonelik sözleşmesine son verebilme olanağı sağlanıyor. Sözleşmelerde yer alan tüketici aleyhine koşullara ilişkin düzenleme yapılarak, bu tür hükümlerin geçersiz olması sağlanıyor. Taksitli satışlarda temerrüde düşen tüketiciye sağlanan haklar genişletiliyor. Kapıdan satışlar ile bazı kampanyalı satışlar Bakanlığın iznine bağlanıyor. 
     



 EKONOMİ 






















</TEXT>
</DOC>
