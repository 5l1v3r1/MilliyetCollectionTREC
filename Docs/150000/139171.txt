<DOC>
<DOCNO> 139171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko19.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Kurul üyeleri için Ankara'da konaklama ücreti ödenmiyor 
</HEADLINE>
<TEXT>

     Bankacılık Düzenleme ve Denetleme Kurumu BDDK , Kurul Başkan ve üyeleri için, Kurum bütçesinden Ankara'da konaklama ücreti ödenmediği bildirildi. 
     BDDK'dan yapılan açıklamada, bazı basın organlarında çıkan Kurum ile ilgili haberlerin, kamuoyunu yanıltıcı nitelikte olduğu ifade edildi. 
     Açıklamada, Kurum'un devletin yetkili organları tarafından denetlendiği, ayrıca Çukuroava Grubu ile yapılan sözleşmenin yasalara uygun olarak açıklandığı vurgulandı. 
     BDDK Kurumu Başkan ve üyelerinin Ankara'da konaklamaları için, bugüne kadar BDDK ve Tasarruf Mevduatı Sigorta Fonu TMSF bütçesinden hiç bir otel veya kuruluşa, ne faaliyet gideri ne de başka bir gider altında ödeme yapılmadığı ifade edilen açıklamada, bu şekildeki konaklama bedellerinin tamamının, Başkan ve üyelerin kendileri tarafından karşılandığı bildirildi. 
     TMSF birimlerinin büyük çoğunluğunun İstanbul'da olduğu, Fon kapsamına alınan bankaların oluşan alacaklarının İstanbul'da takip edildiği hatırlatılan açıklamada, bu işlerle ilgili kişilerin Yönetim Kurulu toplantısı için Ankara'ya çağrılmasının maliyetleri artıracağı ve etkinliği azalatacağının görülmesi yüzünden, TMSF Yönetim Kurulu'nun karar amaçlı toplantılarının önemli bir bölümünün İstanbul'da gerçekleştirildiği ifade edildi. 
     Açıklamada, ''ancak bugüne kadar Kurul Başkan ve Üyeleri, İstanbul'daki toplantılar nedeniyle, çok istisnai durumlar haricinde hiç gündelik almamış ve kendileri için Kurum bütçesinden hiç bir konaklama gideri de ödenmemiştir'' denildi. 
     
     BDDK'NIN DENETLENMESİ 
     BDDK'nın tüm eylem, işlem ve kararları ile harcamaların denetimine sahip olduğu belirtilen açıklamada, Kurum'un siyasi olanlar da dahil olmak üzere dış etkilerden uzak karar alabilmesi, Kurul kararlarının bağımsız kurumlar tarafından denetlenmesini gerektiği ifade edildi. 
     Bu nedenle, sadece yargı yolunun açık tutulduğu kaydedilen açıklamada, ''ayrıca Cumhurbaşkanı Devlet Denetleme Kurulu vasıtasıyla Kurum her türlü işlemleri nedeniyle denetlenmektedir'' denildi. Açıklamada şu görüşlere yer verildi 
     ''Öte yandan 4389 sayılı Bankalar Kanunu, Kurumun harcamalarına yönelik mali denetimin Sayıştay denetçisi, Başbakanlık müfettişi ve Maliye müfettişinden oluşan 3 kişilik bir komisyonca yapılmasını düzenlemiştir. Ancak 4743 sayılı Kanunla bahse konu denetimin, Başbakanlık tarafından belirlenen Başbakanlık Müfettişi, Başbakanlık Yüksek Denetleme Kurumu denetçisi ve Maliye Müfettişinden oluşan bir komisyon tarafından yapılacağı yönünde değişiklik yapılmıştır. Bu değişiklik, Anayasa Mahkemesi tarafından iptal edilmekle birlikte, gerekçeli karar henüz Resmi Gazete'de yayımlanmamıştır. 
     Yıllık raporlar ibra için ilgili Bakan tarafından Bakanlar Kurulu'na sunulmaktadır. Bankalar Kanunu'nun ilgili maddesi çerçevesinde BDDK'nın yıllık hesapları ile harcamalarına ilişkin işlemler her yıl denetlenmektedir.'' 
     
     ÇUKUROVA GRUBU İLE YAPILAN SÖZLEŞME 
     Açıklamada, Çukurova Grubu ile yapılan sözleşmeye de değinildi. Sözleşmenin ardından, Bankalar Kanunu'na göre ''ticari sır '' kapsamına giren konular hariç, sözleşme detayları ile sözleşmenin felsefesi hakkında basın-yayın kuruluşlarını bilgilendirmek amacıyla basın toplantısı düzenlendiği hatırlatılan açıklamada, yapılan sözleşmede Çukurova Grubu'na vergi muafiyetinin tanınmasının söz konusu olmadığı bildirildi. 
     Vergi muafiyetinin Anayasa gereğince ancak yasa ile tanınabilecek bir hak olduğu vurgulanan açıklamada, bu tür sözleşmelerle herhangi bir muafiyet tanınmasının mümkün olmadığı kaydedildi. 
     Sözleşme hükümlerinin titizlikle uygulanması için gereken tedbirlerin alındığı belirtilen açıklamada, Kurum Başkanının borçlu herhangi bir medya grubu ile hiç bir maça gitmediği gibi, bir maçta kimlerin bulunabileceği konusunda herhangi bir tasarruf yetkisinin bulunmadığı ifade edildi. 
     





</TEXT>
</DOC>
