<DOC>
<DOCNO> 115108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur02.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Radyo ve televizyondan propaganda 27 Ekim'de başlıyor 
</HEADLINE>
<TEXT>

     3 Kasım seçimlerine katılan siyasi partilerin radyo ve televizyondan propaganda konuşmaları 27 Ekim Pazar günü başlayacak. 
     YSK'nın belirlediği esaslar çerçevesinde, propaganda hakkını kullanmayacağını bildiren Genç Parti dışında, seçime katılan 17 siyasi parti adına radyo ve televizyondan 27 Ekim Pazar günü yayınlanacak 10'ar dakikalık ilk gün konuşmaları saat 18.16'da başlayacak. 
     Her konuşma arasında birer dakika vokalsiz müzik yayını yapılacak ve konuşma aralarında vatandaşların nasıl oy kullanacağını anlatan 2 drama yer alacak. İlk gün konuşmaları 21.'te sona erecek. 
     Seçime katılan 17 siyasi partinin radyo ve televizyondaki ilk konuşmalarının sırası şöyle 
     MHP, YTP, DSP, YP, ÖDP, CHP, DEHAP, İP, BTP, Millet Partisi, ANAP, LDP, SP, BBP, AK Parti, DYP ve TKP. 
     Siyasi partilerin 10'ar dakikalık son gün konuşmaları ise 2 Kasım Cumartesi günü, 14.21-17.37 saatleri arasında yayınlanacak. Seçim günü yasaklarından önceki son propaganda konuşmaları ise şu sıraya göre olacak 
     YTP, ANAP, SP, TKP, BBP, DSP, CHP, İP, DYP, YP, ÖDP, BTP, Millet Partisi, DEHAP, LDP, AK Parti ve MHP. 
     Siyasi partiler adına yapılacak propaganda konuşmaları banttan yayınlanacak, ancak LDP'nin, 27 Ekim'deki ilk konuşmasını canlı olarak yapacağı öğrenildi. 
     
     GÖRÜNTÜLÜ PROPAGANDA 
     TBMM'de grubu bulunan MHP, ANAP, DSP, DYP, AK Parti, SP ve YTP'nin 20 dakikaya ek olarak 10'ar dakikalık konuşma hakları daha bulunuyor. Anamuhalefet partisi DYP 40 dakika propaganda yapacak. İktidarın büyük ortağı MHP'nin toplam 50 dakika, koalisyonun diğer ortakları ANAP ve DSP'nin de toplam 45'er dakikalık konuşma hakları var. 
     MHP'nin 30 dakikalık ek propagandası 31 Ekim ve 1 Kasım'da, DSP'nin 25 dakika ek propagandası 28, 30, 31 Ekim ve 1 Kasım'da, ANAP'ın 25 dakika ek propagandası 29, 31 Ekim ve 1 Kasım'da, DYP'nin 20 dakika ek propagandası 31 Ekim ve 1 Kasım'da, SP'nin 10 dakika ek propagandası 31 Ekim'de, AK Parti'nin 10 dakika ek propagandası 31 Ekim ve 1 Kasım'da ve YTP'nin de 10 dakika ek propagandası 1 Kasım'da yayınlanacak. 
     Ek propaganda da DSP 11 dakika, ANAP 6 dakika 40 saniye, DYP ve MHP 10'ar dakika, SP 5 dakika, AK Parti 4 dakika görüntü kullanacak. Siyasi partilerin propaganda konuşmaları, TRT-1 Televizyonu ve Radyo 1 ile Antalya, Diyarbakır, Erzurum, Trabzon, Çukurova radyo istasyonlarından aynı zamanda yayınlanacak. 
     
     ÖZEL RADYO VE TELEVİZYONLAR 
     Özel radyo ve televizyon kuruluşları, bu propaganda konuşmalarını bütün konuşmaları yayınlamak koşuluyla aynı gün ve saatte yayınlayabilecekler. 
     Bu kuruluşlar, TRT'de yayınlanacak konuşmalar dışında siyasi parti propaganda konuşmaları yayınlayamayacakları gibi, propagandaya ilişkin herhangi bir yayın da yapamayacaklar. 
     





</TEXT>
</DOC>
