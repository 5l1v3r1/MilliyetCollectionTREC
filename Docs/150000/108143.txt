<DOC>
<DOCNO> 108143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sontur19.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Barajın indirilmesine, seçimin ertelenmesine karşıyız" 
</HEADLINE>
<TEXT>

     DYP Genel Başkanı Tansu Çiller, seçimlerin ertelenmesine ve barajın düşürülmesine kesinlikle karşı olduklarını belirterek, ''Bunu bize yaptırabilmek için önümüze konulabilecek her türlü hükümet modeli, bizim reddedeceğimiz bir hükümet modelidir'' dedi. 
     Çiller, Akgün Otel'de, eski başbakan Adnan Menderes ile eski bakanlar Fatin Rüştü Zorlu ve Hasan Polatkan'ı anmak için düzenlenen toplantıda, gazetecilerin sorularını yanıtladı. 
     ''Bazı partiler, barajın düşürülmesi ve seçim sisteminin değiştirilmesi için çalışmalar yapıyor. Bu konuda ne düşünüyorsunuz '' şeklindeki soru üzerine Çiller, Türkiye'nin, siyasi istikrara ihtiyacının bulunduğunu ve bu nedenle barajın düşürülmesine karşı olduklarını yineledi. 
     Türkiye'de, 50'den fazla siyasi parti olduğunu ve bunların 30'a yakınının seçimlere katılacağını vurgulayan Çiller, ''Böyle bir ortamda yüzde 5 barajına inmek veya yüzde 10 barajını 1-2 puan dahi indirmek, Türkiye'de siyasi istikrarsızlığı kurumsallaştırır. 
     Seçimlerin ertelenmesine, barajın bir puan dahi olsa indirilmesine kesinlikle karşıyız'' diye konuştu. 
     Çiller, milletin barajın düşürülmesi gibi bir talebinin olmadığını dile getirerek, ''3 partili koalisyonlarla gelinen nokta ortada iken, bu defa 5-6 partili koalisyonlar Türkiye'yi ne hale sokar Millet bunu çok net olarak görüyor'' dedi. 
     Seçim ve Siyasi Partiler Yasası'nı değiştirmek için 3.5 yıldır çalışmalar yaptıklarını hatırlatan Çiller, şöyle devam etti 
     ''O zaman akılları neredeydi. Şimdi yapıyorlarsa oyun içinde oyun var demektir. 'Bu oyun ne' diye sorarsanız, seçimi erteletme meselesidir. Seçimden korkmaktadırlar. Çünkü bu hükümeti millet sandığa gömecektir. Milletten korkuyorlar, kaçıyorlar. Devamlı da birkaç partiyi daha bu olayın içine sürüklemeye çalışıyorlar. Milletin aklını karıştırıyorlar. Seçimlerin ertelenmesine, barajın bir puan dahi olsa indirilmesine kesinlikle karşıyız. Bunu bize yaptırabilmek için önümüze konulabilecek her türlü hükümet modeli, bizim reddedeceğimiz bir hükümet modelidir. Çünkü seçimlerin ertelenmesine millet razı değil. Milletin razı olmadığı bir noktada milletten kaçmak mümkün değildir. Korkunun da ecele faydası yoktur.'' Çiller, ''Erdoğan'ın milletvekilliği adaylığı ile ilgili ne düşünüyorsunuz '' sorusu üzerine, kuvvetler ayrılığı prensibinin demokrasinin vazgeçilmez bir unsuru olduğunu vurguladı. 
     ''Yargının işini, yargıya bırakmak lazım. Ancak biz genelde siyasetçileri siyaset meydanında yenmeyi severiz'' diyen Çiller, ''Bu, yargı kararını saygıyla karşılamadığımız anlamına gelmez'' dedi. 
     





</TEXT>
</DOC>
