<DOC>
<DOCNO> 123926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun24.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Bush'a Irak konusunda kısmi destek verdi 
</HEADLINE>
<TEXT>

     AK Parti Genel Başkanı Recep Tayyip Erdoğan'ın, ABD Başkanı George Bush ile Beyaz Saray'da yaptığı görüşmede, Irak konusunda kısmı destek önerdiği bildirildi. 
     New York Times gazetesinin haberine göre, kısmi destek üslerin kullanılmasını içerirken, Türk topraklarında Amerikan askeri konuşlandırılması konusu çözüme kavuşmadı. Gazete buna rağmen, ''Amerikalı yetkililerin, olası bir savaş sırasında kuzeyden ikinci bir cephe açılarak Saddam kuvvetlerinin ikiye bölünmesinin sağlanmasının mümkün olduğuna inandıklarını'' yazdı. 
     Türkiye'nin, Irak'la ilgili BM kararını uygulanması konusunda gereken desteği vereceğini vurgulayan gazete, BM kararının, Irak'ın tasarıyı ihlali durumunda ciddi sonuçlar tehdidi taşıdığına dikkati çekti. 
     
     ERDOĞAN TAAHHÜTTE BULUNMADI 

     Beyaz Saray yetkililerinin açıklamalarında, Erdoğan'ın taahhütleri konusunda çok dikkatli sözcükler kullandıklarına da işaret eden New York Times, ''üst düzey yetkililer, Beyaz Saray'daki görüşmede Erdoğan'ın herhangi bir taahhütte bulunmadığını doğruladılar, ancak Başkan Bush'un da asker ve uçak konuşlandırılması konusunda fazla spesifik konuşmamaya özen gosterdigini ifade ettiler'' diye yazdı. 
     Gazete, buna karşılık başkan Bush'un, Türkiye'nin AB üyeliğini tüm gücüyle desteklemeye söz verdiğini, ayrıca geniş çaplı ekonomik destek vaadinde bulunduğunu kaydetti. ''Liderliğiniz ve partinizin elde ettiği sağlam zaferden çok etkilendik'' ifadesini kullanan Bush'un, Erdoğan'a, ''özgürlük ve demokrasiye bağlılığınızdan ötürü size teşekkür ederiz'' dediği haberde yer aldı. 
     
     SORULARI NEDEN YANITLAMADILAR 

     New York Times, gazetecilerin ''Türkiye, Irak konusunda ne gibi yükümlülük altına girdi '' sorusunu soracaklarını bildikleri için Bush ve Erdoğan'ın gazetecilerin sorularını yanıtlamadıklarını da öne sürdü. Gazete, ABD'nin Türk topraklarında ya da yakınında asker konuşlandırmak istemesinin gerekçesinin, Kuzey Irak'taki Kürtleri saldırılardan korumak olduğunu da savundu. 
     Gazeteye göre, ABD Savunma Bakan Yardımcısı Paul Wolfowitz, Kuzey Irak'a girecek Amerikan askerlerinin Türkiye'den geçmek zorunda olduklarına dikkati çekerken, Türk yetkililer, çok sayıda Amerikan askerinin Türk topraklarında konuşlandırılmasının Türk halkına izah edilemeyeceğini ilettiler. 
     
</TEXT>
</DOC>
