<DOC>
<DOCNO> 123231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/guncel/gun02.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sekiz yıl’ sınıf geçti 
</HEADLINE>
<TEXT>

8 yıllık zorunlu eğitimin yürürlüğe girmesi sonucu, sınıfta kalan öğrenci sayısının azaldığı belirtildi... 
     ANKARA Milliyet 

     İlköğretim okullarında eğitim - öğretim süresinin sekiz yıla çıkartıldığı 1997-1998 döneminden bu yana öğrenci sayısı artarken, sınıfta kalanların sayısı azaldı. 
     Milli Eğitim Bakanlığı, ilköğretim öğrencilerinin son 5 yıldaki başarı durumlarını tespit etti. Buna göre, son 5 yılda toplam 2 milyon 238 bin 533 öğrenci sınıf geçme başarısını gösteremedi. Son 5 yılın verileri, öğrencilerin en fazla 1. sınıf ile ilköğretimin ikinci kademesine geçtikleri 6. sınıfta zorlandıklarını ortaya koyarken, sınıf tekrarlayanların 935 bin 487’sini köylerde okuyan öğrencilerin oluşturduğu bildirildi. 
     1997-1998 eğitim - öğretim yılında 1. sınıfta okuyan toplam 1 milyon 360 bin 941 öğrenciden 135 bin 237’si, 6. sınıfta okuyan 854 bin 303 öğrenciden 123 bin 945’i sınıf tekrarladı. Geçen eğitim- öğretim yılında ise, 10 milyon 157 bin 910 öğrenciden 359 bin 911’i sınıf tekrarlamak zorunda kaldı. 
     Güneydoğu Anadolu Bölgesi’nde sınıfta kalma oranının diğer bölgelerden daha yüksek olduğu da tespit edildi. 
     



 GÜNCEL 





















</TEXT>
</DOC>
