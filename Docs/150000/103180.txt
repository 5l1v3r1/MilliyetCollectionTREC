<DOC>
<DOCNO> 103180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo09.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, milli oyunculardan yoksun çalıştı 
</HEADLINE>
<TEXT>

     Galatasaray, Bursaspor ile yapacağı 3. hafta maçının hazırlıklarını, bu sabah gerçekleştirdiği idmanla sürdürdü. 
     Teknik direktör Fatih Terim yönetiminde, Florya Metin Oktay Tesisleri'nde yapılan ve yaklaşık 1.5 saat süren idmanda sarı-kırmızılılar, koşunun ardından, yarım alanda çekişmeli geçen çift kale maç yaptı. 
     İdman maçında futbolcularını 3 gruba ayıran Terim, oyuncularını sık sık uyardı. Fatih Terim'in oyuncularına yaptığı ''Kolay geçilme ama faul de yapma'' uyarısı dikkati çekerken, sarı-kırmızılı futbolcuların oldukça hırslı ve istekli oldukları gözlendi. 
     İdmana, milli takım aday kadrosunda bulunan futbolcular ile kendisine kulüp arayan Serkan katılmadı. 
     Galatasaray, Bursaspor maçı hazırlıklarını, bu akşam yapacağı idmanla sürdürecek. 
     





</TEXT>
</DOC>
