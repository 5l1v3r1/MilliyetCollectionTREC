<DOC>
<DOCNO> 114708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur23.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li adaya sahte gazeteyle şantaj 
</HEADLINE>
<TEXT>

     AKP Bitlis Milletvekili adayı Vahit Kiler aleyhine bastırıldığı ve bu yolla "şantaj yapıldığı" belirtilen "Yurt Ekspres" adlı gazete dağıtılmadan ele geçirilirken olayla ilgili iki kişi tutuklandı. 
     Mehmet Tayfun, Kiler'e telefonla ulaşmaya çalıştı. Telefona cevap veren Kiler'in danışmanına "Elimde Vahit Kiler'e zarar verebilecek bir kaynak var" diyen Tayfun, görüşme talebinde bulundu. Tayfun, ikinci arayışında Belediye Su İşleri Müdürlüğü karşısındaki kum tepesinin üzerine bırakacağı zarfın alınmasını istedi, alınan zarfta "Yurt Ekspres" adlı gazetenin fotokopisi bulundu. 
     Tayfun üçüncü görüşme talebinde de "Elimde binlerce gazete var. Taleplerim yerine getirilmediği takdirde seçime üç gün kala gazeteleri halka dağıtacağım" dedi. Bunun üzerine Tayfun'un görüşme talebi AKP'ilerce kabul edilerek durum güvenlik güçlerine bildirildi. 
     Buluşma için Bitlis Askeri Gazinosu'nun önüne gelen Tayfun, yakalandı. Tayfun'un gazetenin Muş'ta bulunan Toplu Matbaacılık'ta basıldığını açıklaması üzerine, Toplu Matbaacılık sahibi Fatih Toplu ve matbaa ustası Mustafa Söylemez gözaltına alındı. Matbaadadaki aramalarda "Yurt Ekspres" adlı gazeteden bin adet ele geçirildi. 
     Tayfun ve Söylemez "Neşir yoluyla çıkar temin etme amaçlı tehdit" suçlamasıyla tutuklanırken, olayla ilgisi olmadığı belirlenen Toplu serbest bırakıldı. 
     Kiler, yapılanların yıpratma amacı taşıdığını belirterek "Yakalanan kişi DYP eski gençlik kolları başkanı ve bu olay da yıpratma amaçlı propaganda. Biz çirkin siyasetlerin yapılacağını tahmin ediyorduk ama bu kadarını beklemiyorduk" dedi. 
     Hazırlanan 19 Temmuz 2002 tarihli "Yurt Ekspres" adlı gazetede, Vahit Kiler'le yapılan sözde röportajda, Bitlislilere hakaret içeren ifadeler bulunduğu belirtildi. 
     





</TEXT>
</DOC>
