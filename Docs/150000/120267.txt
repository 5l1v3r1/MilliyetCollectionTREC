<DOC>
<DOCNO> 120267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur16.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Halime Nine, adada tek başına yaşıyor... 
</HEADLINE>
<TEXT>

     Hatay'ın Kırıkhan ilçesinde, yaşlı bir kadın, daha önce bir köyün bulunduğu küçük gölün ortasındaki terk edilmiş adada, tek başına yaşam mücadelesi veriyor. 
     Kırıkhan'ın Gölbaşı olarak bölgesindeki küçük gölün ortasında yer alan adada yaşayanların, ihtiyaçlarının tekneyle karşılanması konusundaki sıkıntılar nedeniyle çeşitli zamanlarda taşınmaları sonucu, 69 yaşındaki Halime Suat tek başına kaldı. 
     Eski adıyla Gölbaşı Köyü'nün şu andaki tek sakini Halime Suat ise evinden ayrılmak istemedi. Halime Ninenin 9 çocuğu ve torunları da gölün yakınlarındaki köyde yaşıyor ve zaman zaman ziyaretlerine geliyorlar. 
     Herhangi bir sosyal güvencesi olmayan Halime Nine, küçük tarlasında sebze-meyve yetiştiriyor, gölden tuttuğu balıklarla besleniyor. 
     Bu arada, Kırıkhan Belediye Başkanı İsmail Turan, adada yaşam mücadelesi veren Halime Suat'ı ziyaret ederek, getirdiği yardım paketini verdi. 
     Turan, ''Halime Ninenin olağanüstü yaşam mücadelesine saygı duyuyoruz. Elimizden geldiği kadar ona yardımda bulunmaya çalışacağız'' dedi. 
     





</TEXT>
</DOC>
