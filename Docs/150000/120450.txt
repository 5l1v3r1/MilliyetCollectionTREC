<DOC>
<DOCNO> 120450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo03.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Adanaspor ligde yarın 39. randevuda... 
</HEADLINE>
<TEXT>

     Beşiktaş ile Adanaspor, yarın yapacakları karşılaşmayla birlikte, Birinci Futbol Ligi'nde 39. kez karşı karşıya gelecek. 
     Ligde ilk olarak 30 Ekim 1971'de İstanbul'da 0-0 berabere sona eren maçta karşılaşan 2 ekibin bugüne dek yaptığı 38 maçta, Beşiktaş 17, Adanaspor ise 7 galibiyet alırken, taraflar 14 karşılaşma da ise eşitliği bozamadı. 
     ''Kara Kartallar''ın toplam 43 golüne, ''Toros Kaplanları'' 26 golle karşılık verdi. 
     Son olarak 2000-01 sezonunda karşılaşan 2 ekibin Adana'da yaptığı maç 1-1 berabere bitmiş, İstanbul'da ise Beşiktaş 2-1 kazanmıştı. 
     
     İSTANBUL'DAKİ MAÇLAR 
     Beşiktaş ile Adanaspor arasında İstanbul'da yapılan lig maçlarında, siyah-beyazlı takımın üstünlüğü bulunuyor. 
     Siyah-beyazlılar, İstanbul'da şimdiye dek 19 kez konuk ettiği Adanaspor'u 11 kez yenerken, turuncu-beyazlılar ise deplasmanda 2 kez güçlü rakibini yenme başarısını gösterdi. İstanbul'daki 6 maç da berabere sonuçlandı. 
     İstanbul'daki maçlarda Beşiktaş 27, Adanaspor ise 10 gol attı. 
     





</TEXT>
</DOC>
