<DOC>
<DOCNO> 121384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo06.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın rakibi Dinamo Kiev'in 15 yabancısı var... 
</HEADLINE>
<TEXT>

     UEFA Kupası 3. turunda yarın Beşiktaş ile karşılaşacak olan Ukrayna temsilcisi Dinamo Kiev'in kadrosunda toplam 15 yabancı futbolcu bulunuyor. 
     Dinamo Kiev'in UEFA'ya bildirdiği 27 kişilik kadroda, 12 Ukraynalı futbolcunun yanı sıra Hırvatistan, Romanya, Belarus ve Brezilya'dan 2, Macaristan, Yugoslavya, Fas, Bulgaristan, Slovakya, Nijerya ve Özbekistan'dan 1'er oyuncu yer alıyor. 
     23.6 yaş ortalamasına sahip Dinamo Kiev'in en yaşlı futbolcusu, orta alanda oynayan 30 yaşındaki Andriy Husin. En gençleri ise 17 yaşında olan Dmytro Vorobey ve Olexandr Aliyev. 
     
     KADRO 

     Dinamo Kiev'in kadrosu şöyle 
Kaleciler Olexandr Shovkovskiy, Vitaliy Reva, Rustam Khudzhamov 
Savunma Yuriy Dmytulin, Olexandr Radchenko, Laszlo Bodnar Macaristan , Andriy Nesmachniy, Goran Gavrancic Yugoslavya , Goran Sablic Hırvatistan 
Orta saha Aleksandr Khatskevich Belarus , Badr El Kaddouri Fas , Florin Cernat Romanya , Gueorgui Peev Bulgaristan , Andriy Husin, Tiberiu Ghiane Romanya , Vasyl Kardash, Tomas Brusko Slovakya , Igor Skoba, Jerko Leko Hırvatistan 
Forvet Olexandr Melaschenko, Valentin Belkevich Belarus , Diogo Rincon Brezilya , Maxim Shatskikh Özbekistan , Leandro Brezilya , Lucky Idahor Nijerya , Dmytro Vorobey, Olexandr Aliyev. 

     
     BU SEZON AVRUPA'DA 10 MAÇ OYNADI 

     Maçlarını 82 bin kişilik Kiev Olimpiyat Stadı'nda yapan Dinamo Kiev, bu sezon 4'ü ön eleme, 6'sı da Avrupa Şampiyonlar Ligi grup karşılaşmaları olmak üzere 10 maç yaptı. 
     Bu 10 karşılaşmanın 5'ini kazanan, 2'sinde berabere kalan Dinamo Kiev, 3 kez de yenildi. 
     Şampiyonlar Ligi E Grubu'nda İtalya'nın FC Juventus, İngiltere'nin Newcastle United ve Hollanda'nın Feyenoord Rotterdam takımlarıyla aynı grupta bulunan Ukrayna ekibi 6 maçta, 2 galibiyet, 1 beraberlik ve 3 yenilgiyle 7 puan topladı ve 3. sırada yer alarak UEFA Kupası'na katıldı. 
     Dinamo Kiev, ön eleme turlarında ise ilk olarak Ermenistan'ın Pyunik 4-0, 2-2 , daha sonra da Bulgaristan'ın Levski Sofya 1-0, 1-0 takımlarını eledi. 
     
     DİNAMO KİEV'İN TÜRK TAKIMLARINA YENİLGİSİ YOK 

     Beşiktaş'ın rakibi Dinamo Kiev'in Türk takımlarına karşı yenilgisi bulunmuyor. 
     Daha önce Beşiktaş ve Bursaspor ile birer kez eşleşen Ukrayna temsilcisi, oynadığı 4 maçı da kazanıp, turları geçen taraf olmuştu. 
     Beşiktaş, 1986-87 sezonunda Avrupa Şampiyon Kulüpler Kupası 3. turunda Dinamo Kiev ile eşleşmiş, İstanbul'daki kötü hava koşulları nedeniyle İzmir'de yapılan maçı 5-0 kazanan Dinamo Kiev, sahasındaki maçta da 2-0 galip gelerek tur atlamıştı. 
     Ukrayna ekibi ayrıca, 1974-75 sezonunda Avrupa Kupa Galipleri Kupası'nın çeyrek finalinde Bursaspor'u 1-0 ve 2-0'lık sonuçlarla elemişti. 
     
     AVRUPA SÜPER KUPASI VE AVRUPA KUPA GALİPLERİ KUPALARI SAHİBİ 

     Dinamo Kiev, geçmişinde uluslararası başarılara sahip bir kulüp. 
     Ukrayna ekibi, eski SSCB döneminde Avrupa Kupa Galipleri Kupası ve Avrupa Süper Kupası'nı müzesine götürdü. 1975 yılında Avrupa Süper Kupası'nı kazanan Dinamo Kiev, 1974-75 ve 1985-86 sezonlarında da Avrupa Kupa Galipleri Kupası'nı kazanma başarısını gösterdi. 
     Dinamo Kiev'in Avrupa'daki başarıları arasında Şampiyon Kulüpler Kupası'nda 1976-77 ve 1986-87 sezonlarıyla, Şampiyonlar Ligi'nde 1998-99 sezonlarında yarı final oynaması da yer alıyor. 
     Dinamo Kiev, Ukrayna Premier Ligi'nde de 13'ü eski SCBB döneminde olmak üzere 22 kez şampiyonluk elde ederken, 14 kez de kupa şampiyonu oldu. 
     
     AVRUPA'DA GOLCÜLERİ 

     Dinamo Kiev'in bu sezon Avrupa kupalarında en golcü ismi Maksim Shatskikh. Özbek futbolcu 4'ü ön eleme olmak üzere Avrupa Şampiyonlar Ligi'ndeki toplam 10 maçta fileri toplam 5 kez havalandırdı. 
     Rumen oyuncu Florin Cernat 3, Belaruslu Aleksandr Khatskevich ise 2 gol kaydetti. 
     Ayrıca, Belkevich, Leandro, Bodnar ve Melaschenko'nun da Avrupa kupalarında bu sezon 1'er golü bulunuyor. 

     
</TEXT>
</DOC>
