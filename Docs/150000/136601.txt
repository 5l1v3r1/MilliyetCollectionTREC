<DOC>
<DOCNO> 136601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur05.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'de etkili olan fırtına vapur seferlerini aksatıyor... 
</HEADLINE>
<TEXT>

     Çanakkale'de etkili olan fırtına ve kar yağışı, kara ve deniz ulaşımını olumsuz yönde etkilemeye devam ediyor. 
     Çanakkale Boğazı'nda hızı zaman zaman saatte 70 kilometreye ulaşan fırtına nedeniyle Gelibolu-Lapseki, Çanakkale-Gökçeada, Kabatepe-Gökçeada araba vapuru seferleri yapılamadı. Çanakkale-Eceabat ve Geyikli-Bozcaada seferlerinde ise herhangi aksama yaşanmadığı bildirildi. 
     Yetkililer, kar yağışı nedeniyle Gelibolu'dan İstanbul ve Edirne yönüne gidecek araçlara, Korudağı'ndaki kar ve buzlanma nedeniyle zincir takma zorunluluğu getirildiğini ve zincirsiz araçların yola çıkmasına izin verilmediğini belirttiler. 
     Öte yandan, Çanakkale il merkezinde devam eden kar yağışı nedeniyle, trafik ekipleri sürücüleri zincir takmadan yola çıkmamaları konusunda uyarıyorlar. 

     
</TEXT>
</DOC>
