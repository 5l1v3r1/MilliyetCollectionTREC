<DOC>
<DOCNO> 108526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sonspo15.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BEŞİKTAŞ 2 - SARAJEVO 2 
</HEADLINE>
<TEXT>

     Beşiktaş, UEFA Kupası 1. tur ilk maçında, Bosna-Hersek'in Sarajevo takımı ile 2 - 2 berabere kaldı. 
     
     ilk yarı 

     Rövanş için avantajlı bir skor elde etmek amacıyla maça hızlı başlayan Beşiktaş, ilk dakikalardan itibaren tüm hatlarıyla rakip kaleye yüklendi. Özellikle savunmanın arkasına atılan uzun paslarda forvet oyuncularını topla buluşturmayı amaçlayan siyah-beyazlılar, oyunun ilk bölümünde girdikleri birçok net gol pozisyonunu değerlendiremedi. Beklediği gole 31. dakikada Pancu ile ulaşan Beşiktaş, hemen iki dakika sonra Ahmet Dursun ile farkı ikiye çıkardı. Savunmasında, üzerine fazla gelmeyen rakibi nedeniyle zorlanmayan Beşiktaş, devreyi 2-0 önde tamamladı. 
     Sarajevo ise ilk yarıda vasat bir görüntü çizdi. Bosna-Hersek ekibi, savunma ağırlıklı bir oyun ortaya koyarken, Beşiktaş'ın iki golüne engel olamadı. 
     4. dakikada Yasin Sülün'ün savunmanın arkasına attığı mükemmel pasta topla buluşan Kaan Dobra'nın, öne çıkan kaleci Krak'ın üzerinden yaptığı aşırtma vuruşta, meşin yuvarlak az farkla yandan auta çıktı. 
     8. dakikada Sergen'in sağdan ortasında, Ronaldo ceza alanı içinde kafayı vurdu. Top kalecide kaldı. 
     9. dakikada Beşiktaş mutlak bir golden oldu. Pancu'nun kafayla aşırdığı topla müsait durumda buluşan Ahmet Dursun, kaleci Krak'la karşı karşıya kaldığı pozisyonda meşin yuvarlağı auta atarak takımını bir golden etti. 
     13. dakikada Zago'nun sağdan ortasında, Pancu'nun ceza alanı içinden yaptığı kafa vuruşunda top yan direği sıyırarak auta gitti. 
     28. dakikada Yasin Sülün'ün pasında topla ceza alanı içinde buluşan Kaan Dobra'nın vuruşunda, savunmaya çarpan meşin yuvarlak kornere çıktı. 
     31. dakikada Beşiktaş beklediği gole ulaştı. Bu dakikada ceza yayı üzerinde topla buluşan Pancu'nun vuruşunda, yan direğin içine çarpan top filelere gitti 1-0 
     33. dakikada Sergen'in sağdan ortasında, ön direkte topu kontrol eden Ahmet Dursun'un yatarak vuruşunda, meşin yuvarlak ikinci kez Sarajevo ağlarıyla buluştu 2-0 
     40. dakikada Yasin'in pasında topla ceza alanı içinde müsait durumda buluşan Ronaldo, kaleye vurmak yerine Ahmet Dursun'a pas vermeyi tercih edince, savunma araya girdi ve Beşiktaş bir golden oldu. 
     Kalan dakikalarda skor değişmedi ve Beşiktaş ilk yarıyı 2-0 önde kapadı. 
     
     İkinci yarı 

     Siyah-beyazlılar, ikinci yarıya Ali Eren'in yerine Ahmet Yıldırım'ı , Sarajevo ise Skoro'nun yerine Osmanhodjic'i alarak başladı. 
     Beşiktaş ikinci yarıda, ilk 45 dakikada ortaya koyduğu futbolun tamamen tersi bir performans sergiledi. Bu yarıda bir türlü organize olamayan siyah-beyazlılar, zaman zaman savunmada da boşluklar verdi. Konuk ekip savunmada bulduğu açıklarla 2 gol atıp eşitliği sağlarken, Beşiktaş tüm baskısına rağmen bu yarıda gol atmayı başaramadı ve rövanş maçı için kötü bir sonuçla sahadan ayrıldı. 
     Sarajevo ise ikinci 45 dakikada daha ataktı. Gol bulmak amacıyla Beşiktaş kalesine yüklenen Bosna-Hersek ekibi, özellikle ikinci yarıda oyuna giren Osmanhodjic'in organize ettiği ataklarda tehlikeler yarattı ve İstanbul'dan 2-2 beraberlikle ayrılarak, rövanş için avantajlı bir skor elde etti. 
     59. dakikada, öne çıkan Cordoba'nın kısa düşen vuruşunda topla buluşan Pelak'ın şutunda, meşin yuvarlak az farkla auta çıktı. 
     63. dakikada, Pelak'ın pasında ceza alanında topla buluşan Obuca, meşin yuvarlağı kaleci Cordoba'nın solundan filelere göndererek, farkı bire indirdi 2-1 
     64. dakikada, Yasin Sülün'ün uzun pasında, topla ceza alanı sol çaprazında buluşan Sergen'in sert şutunda, kaleci Krak meşin yuvarlağı yumruklayarak uzaklaştırdı. 
     68. dakikada, Beşiktaş'ta Yasin Sülün sarı kart gördü. 
     73. dakikada, Beşiktaş'da Kaan Dobra yerini Zafer'e bıraktı. 
     79. dakikada, ani gelişen Sarajevo atağında, topla ceza alanı içinde buluşan Osmanhodjic, meşin yuvarlağı ağlara göndererek, skoru eşitledi 2-2 
     80. dakikada, Sarajevo'da Krupinac sarı kart gördü. 
     Aynı dakikada, Sergen'in korner atışında Ronaldo arka direkte boş pozisyonda kafayı vurdu, ancak top auta çıktı. 
     84. dakikada, Beşiktaş'ta İbrahim'in yerine Tayfur oyuna girdi. 
     89. dakikada, Sarajevo'da İhtijarevic'in yerine Dudo oyuna dahi oldu. 
     90. dakikada, Zafer'in ceza alanı dışından sert şutunda top yandan auta gitti. 
     Uzatma dakikalarında Sarajevo'da Obuca'nın yerine Smjecanin oyuna girdi. 
     Maçın son anlarında Sergen'in ceza alanı dışından kullandığı serbest atışta, kaleci Krak son anda uzanıp, topu köşeden tokatlayarak uzaklaştırdı. 
     Karşılaşma, 2-2'lik beraberlikle sona ererken, Beşiktaş tur şansını da zora soktu. 
     





</TEXT>
</DOC>
