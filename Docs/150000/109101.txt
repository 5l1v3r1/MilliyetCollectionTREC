<DOC>
<DOCNO> 109101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sondun09.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta Mevlana rüzgarı... 
</HEADLINE>
<TEXT>

     Ünlü Türk modacısı Atıl Kutoğlu, Mevlana'dan esinlenerek hazırladığı 2003 ilkbahar yaz koleksiyonunu New York moda haftasında tanıttı. 
     ''Times Square'' televizyon stüdyolarında düzenlenen defilede Kutoğlu, Mevlevilerin kıyafetlerini anımsatan kreasyonlarıyla dünya modasına yenilik getirdi. Beyaz rengin hakim olduğu koleksiyonda modacının hazırladığı lycra karışımlı giysiler ve beyaz derinin kullanıldığı kreasyonlar ilgi çekti. 
     İstanbul Tekstil ve Konfeksiyon İhracatçı Birlikleri İTKİB sponsorluğunda düzenlenen ve ''Turkısh Leather'' sloganıyla Türk derisinin tanıtımını amaçlayan defilede, deri giysilerle birlikte uluslararası Dupont firması tarafından en yeni teknolojilerle geliştirilen lycra-karışımlı kumaşlardan hazırlanmış kreasyonlar moda eleştirmenlerinden tam not aldı. 
     
     ŞALVAR VE TRANSPARAN 

     Bu arada, Kutoğlu'nun 2003 yazı için mistik ve sade bir şıklık önermesi modaseverler tarafından ilgiyle karşılandı. Son dönemin hareketli, bol detaylı, çok renkli akımlarına tamamen ters düşen sade ama keskin çizgiyi yeğleyen Atıl Kutoğlu, koleksiyonunda uzun kaftanlara, ayak bileklerine kadar inen volanlı eteklere, ilginç kesimli cepken ceketlere yer verdi. 
     Doğuyla batıyı bu giysilerde bir kez daha buluşturan Kutoğlu'nun, şalvarlarla birlikte transparan gece kıyafetlerine de bolca yer verdiği dikkat çekti. 
     Ünlü mankenlerin görev aldığı defileye, uluslararası basın ve televizyon ekiplerinin yanı sıra Amerikan ve Türk sosyetesi de büyük ilgi gösterdi. Defileyi izleyen dünya basını ve tv'leri arasında CNN, ABC, NY-1, METRO, ORF, ZDF gibi kanallarla WWD, VOGUE, ELLE, HARPER'S BAZAAR, MARIE CLAIRE, ESSENCE, PAPER, NYLON gibi dergilerin temsilcileri bulunuyordu. 
     15 ünlü mankenin görev aldığı defilede, Kutoğlu'nun 60 kadar kreasyonu sergilendi. 

     
</TEXT>
</DOC>
