<DOC>
<DOCNO> 147076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo24.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Ulusoy Masraflar tarafımdan karşılanacaktır... 
</HEADLINE>
<TEXT>

     Türkiye'nin 12. Avrupa Futbol Şampiyonası 7. Eleme Grubu'nda İngiltere ile yapacağı maça saatler kalırken, Futbol Federasyonu Başkanı Haluk Ulusoy, yazılı bir açıklama yaparak, bu karşılaşma için kafilede yer alan konukların tüm masraflarının kendisi tarafından karşılanacağını açıkladı. 
     Futbol Federasyonu'ndan Haluk Ulusoy imzasıyla yapılan yazılı açıklamada, ''İngiltere maçı için kafilede yer alan misafirlerin tüm masrafları tarafımdan karşılanacaktır'' denildi. 
     Açıklamada, ayrıca şu görüşlere yer verildi 
     ''Kafilemizde yer alan siyasilerimize ve özellikle sanatçılarımıza yönelik eleştirileri anlamakta güçlük çekmekteyim. Birkaç gündür sürdürülen ve kendi iç hesaplaşmalarına yönelik bu kampanyanın sahipleri bilmektedir ki diğer maç seyahatlerinde olduğu gibi, örneğin Dünya Kupası, bu maç seyahatinde de misafirlerimin tüm giderleri tarafımdan karşılanacaktır. Tek üzüntüm ve endişem, haksız ve mesnetsiz bu kampanyanın böylesine bir tarihi maç öncesinde burada bulunuş sebebimizin önüne geçmesidir.'' İngiltere ile yapılacak maç konusunda da açıklamalarda bulunan Ulusoy, şu görüşlere yer verdi 
     ''Bugüne kadar bırakın galip gelmeyi, gol dahi atamadığımız İngiltere ile karşılaşacak olan A Milli Takımımız, inşallah bu gece bir zafer daha elde ederek, ülkemizi ve kendilerinden dualarını esirgemeyenleri sevince boğacaklardır. Arkamızda 70 milyonluk ülkemiz insanının ve yurtdışında yaşayan milyonların desteğinin hissiyle bizim ve evlatlarımızın bu zafere inancı tamdır.'' 

     
</TEXT>
</DOC>
