<DOC>
<DOCNO> 120769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun18.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Eroğlu Planı kabul etmemiz mümkün değil... 
</HEADLINE>
<TEXT>

     Kuzey Kıbrıs Türk Cumhuriyeti Başbakanı Derviş Eroğlu, BM Genel Sekreteri Kofi Annan'ın planının tek yanlı olarak hazırlandığını belirterek, Türk tarafının bu planı kabul etmesinin mümkün olmadığını söyledi. 
     Eroğlu, Atina'da yayınlanan Elefterotipia gazetesindeki demecinde, Annan'ın planının sadece Rum tarafını tatmin etmek için hazırlandığını belirtti. 
     Kıbrıslı Türklerin geçmişte zor dönemler yaşadığını ve yeniden göçmen durumuna düşmeyi kabul etmeyeceklerini kaydeden Eroğlu, ''Tekrar böyle sorunlar olursa Yunanistan ile Türkiye'nin başı ağrıyacaktır ve ilk fırsatta Türk-Yunan ilişkileri bozulacaktır'' diye konuştu. 
     Eroğlu, demecinde, ''Kıbrıs'taki fanatik ortama rağmen iki toplumun birarada varolabileceklerine inandığını'' da belirtti. 
     KKTC Turizm ve Çevre Bakanı Serdar Denktaş da Elefterotipia gazetesine verdiği demecinde, Kıbrıs'ta Kopenhag zirvesine kadar herhangi bir anlaşma sağlanmasının mümkün olmadığını söyledi. 
     Türk tarafının bu konuda kesin karara varabilmesi için, önce New York'ta bulunan Cumhurbaşkanı Rauf Denktaş'ın Kıbrıs'a dönmesi gerektiğini belirten Denktaş, bunun da zaman alacağını kaydetti. Denktaş, ''Kopenhag zirvesinden önce gelişme beklemeyin, böyle bir şey olmayacak'' dedi. 
     Kopenhag zirvesine kadar bir anlaşma imzalanması konusunda neden acele edildiğine bir anlam veremediğini belirten Denktaş, aceleci bir çözümün ileride olumsuz sonuçlar getirebileceğine işaret etti. 
     Denktaş, ''İsrail ile Filistin bunu yaptılar. Bu, beni sevmediğim bir kızla evlenmeye zorlamak gibi bir şey. Böyle bir durumda ne olur Birlikte yaşarız, ancak bir süre sonra kavga edip ayrılırız. Bıraksınlar önce birbirimize aşık olalım'' diye konuştu. 

     
</TEXT>
</DOC>
