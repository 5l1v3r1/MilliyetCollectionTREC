<DOC>
<DOCNO> 128104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko23.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Akademisyenler 2003 yılını değerlendiriyor... 
</HEADLINE>
<TEXT>

     Marmara Üniversitesi MÜ İşletme Bölüm Başkanı Prof. Dr. Osman Altuğ, 2003 yılında enflasyonun düşürüldüğünü, ancak işsizlik ve vergi artışları gibi iki yeni ''canavar'' yaratıldığını savunarak, ''2004'de milyonlarca kişiye iş bulmalıyız'' dedi. 
     Altuğ, bütçe ve ödemeler dengesindeki açıkların giderek büyüdüğünü belirterek, ''Bu modeli uyguladığımız sürece Türkiye kalkınamaz'' görüşünü dile getirdi. 
     2004 yılı bütçesinin yatırımları değil, faiz ödemesini öngördüğünü belirten Altuğ, önümüzdeki yıl vergi ve bürokrasinin daha az olması, ekonominin de kayıt altına alınması gerektiğini kaydetti. 
     
     İSTİHDAMA YÖNELİK ÇALIŞMALAR YAPILMALI 
     Boğaziçi Üniversitesi BÜ İşletme Bölümü Öğretim Üyesi Prof. Dr. Güven Alpay da 2003 yılında parasal hedefler ve mali disiplinin sağlandığına işaret ederek, Acil Eylem Planı'na ilişkin tedbirlerin başarılı sonuçlar verdiğini, enflasyon ve faizle ilgili hedeflerde olumlu gelişmeler yaşandığını söyledi. 
     Reel ekonomi ile ilgili hedeflerde rahatlama olmasına karşın istihdam ve refahla ilgili hususlarda bir gelişme sağlanamadığına dikkat çeken Alpay, artık Türkiye'de istihdama yönelik çalışmalar yapılması gerektiğini kaydetti. 
     Yatırımlarda ise olumlu gelişmeler bulunmadığını aktaran Alpay, ''Hükümetin verdiği o kadar olumlu sinyale rağmen hala doğrudan yabancı sermaye yatırımı yok'' diye konuştu. 
     2004'de borç ödemelerinin çok büyük olduğunu belirten Alpay, şunları kaydetti 
     ''Çok kritik, çok önemli bir dönem yaşayacağız. Önümüzdeki yıl 2003'den çok daha kritik olacak. 2004 için çok optimist de değilim.'' Alpay, 2004 yılında enflasyon hedefinin tutturulabileceğini de belirtti. 
     
     PERFORMANSLAR TATMİN EDİCİ 
     İstanbul Üniversitesi İÜ İktisat Fakültesi Öğretim Üyesi Prof. Dr. Merih Paya, 2003 yılı için hava durumu benzetmesini kullanarak, ''parçalı-bulutlu'' geçtiğini, buna karşın enflasyon konusundaki gelişmenin küçümsenmemesi gerektiğini söyledi. 
     Paya, şunları kaydetti 
     ''Performanslar son derece tatmin edici. Enflasyon konusundaki gelişme son derece olumlu. Sorun, bunun sürdürülebilir olup olmadığı noktasında. Bu, hükümetin 2004'deki tutumuna bağlı. Hükümet enflasyon konusundaki performansını sürdürse bile gelecek sene durum aynı şekilde devam edecek. Yani bütçe tasarısından, dar gelirli kesim üzerinde önemli bir baskı olacağı şeklinde bir izlenim ediniyoruz.'' Paya, 2004'ün de kritik bir yıl olmaya devam edeceğini söyledi. 
     İstanbul Üniversitesi İktisat Fakültesi Öğretim Üyesi Prof. Dr. Esfender Korkmaz da 2003 yılında tüketimdeki artışın kriz döneminde ertelenen tüketimin devreye girmesi sayesinde gerçekleştiğini, 2004 için ekonomide aynı canlanmayı beklemenin mümkün olmadığını ifade ederek, ''Önümüzdeki yıl için iyimser değilim, kötümser de değilim'' dedi. 
     
</TEXT>
</DOC>
