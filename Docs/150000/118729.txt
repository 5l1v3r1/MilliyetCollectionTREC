<DOC>
<DOCNO> 118729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/dunya/dun02.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar kabul ediyor 
</HEADLINE>
<TEXT>

Rum Dışişleri Bakanı Kasulides Plana olumlu bakıyoruz. 
     DIŞ HABERLER SERVİSİ 

     B M Genel Sekreteri Kofi Annan tarafından geçtiğimiz pazartesi günü eşzamanlı olarak KKTC ve Rum Yönetimi’ne sunulan çözüm planının "görüşme zemini oluşturmasına" Rum tarafı olumlu bakarken KKTC, taraflara verilen bir haftalık yanıt süresinin uzatılmasını istiyor. 
     Kıbrıs Rum Yönetimi Dışişleri Bakanı Yannakis Kasulides, dün yaptığı açıklamada, çözüm planını görüşmeyi kabul edeceklerini belirterek, "İlk bakışta, Annan’ın sunduğu çözüm planının görüşme zemini olmasına Rum tarafının cevabının olumlu olacağını" söyledi. 
     Yunanistan Başbakanı Kostas Simitis de, Annan planının görüşüldüğü dünkü bakanlar kurulunda yaptığı konuşmada, BM’nin şimdiye kadar ilk kez kapsamlı bir çözüm planı sunduğuna dikkati çekti. Simitis, "Bu, alışılagelmiş bir hareket değildir ve tekrarlanması zordur. BM, otoritesini sonuç alamayacağı çabalara girişerek sarsmak istemez. Bu bakımdan, belki de çözüm için son bir fırsatla karşı karşıyayız. Böyle bir fırsat bir daha gelmeyebilir" dedi. 
     Simitis, değerlendirmenin, duygusal değil, Kıbrıs’ın Rum Kesimi AB üyeliği konusu dikkate alınarak yapılması gerektiğine dikkati çekti. 
     
     Eroğlu Süremiz az 
     KKTC Başbakanı Derviş Eroğlu ise, planın değerlendirmeye alındığı dünkü KKTC Bakanlar Kurulu toplantısına girmeden önce gazetecilere yaptığı açıklamada, BM Genel Sekreteri Kofi Annan’a yanıt vermek için pazartesi gününe kadar süreleri olduğunu belirterek, "bu sürenin az olduğu dikkate alınıp Genel Sekreter’den daha fazla süre istendiğini" bildirdi. 
     



 DÜNYA 













</TEXT>
</DOC>
