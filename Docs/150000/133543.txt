<DOC>
<DOCNO> 133543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/guncel/gun90.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin Duruş 
</HEADLINE>
<TEXT>

     Alper Mestçi - Hüseyin Özcan 
serindurus milliyet.com.tr Fax 0212 505 69 19 

     Kainatta en çok bulunan iki element hidrojen ve aptallıktır. Fakat bu sıralama ile değil... 
Brian Pickrell 

Gökkuşağını yakalamak      Farz edin ki, yıllık geliri dolar bazında 20.000’ leri aşmış yabancı bir ülkenin vatandaşısınız. Paranız bol, fakat heyecan kıt hayatınızda. Patlıyorsunuz sıkıntıdan. Tam da o sırada Türk Vatandaşlığının 20.000 dolara satılacağı şeklinde bir haber gördünüz gazetelerde. Bir de baktınız olay gerçek oldu, işte hayatınızı gökkuşağına çevirme şansına eriştiniz. Nasıl mı 
     1 Önce 20.000 dolar verip Türk Vatandaşlığına geçin... 
     2 Kendinize bir isim beğenin ve ilk kavganızı o ismi bin tane neden gösterip vermeyen memurla yapın ve onun uygun gördüğü bir ismi alıp 
     gidin... 
     3 İşlek bir caddede, güpegündüz koca bir çantayla yürüyün ve ilk kapkaç olayınızı yaşayın... 
     4 Kapkaççılara direnirken hafiften yaralanın ve hemen yanınızdaki SSK hastanesine girin... 
     5 Bekleyen 2600 kişiyi ölmek üzere olduğunuza inandırıp bir şekilde doktora ulaşın ve sigortalı olmadığınız için orada size bakamayacaklarını öğrenin... 
     6 Dün girdiğiniz iş yerinin kriz nedeniyle kapandığını öğrenip işsiz kalın... 
     7 Üç günlük yeni memleketiniz hakkında her akşam seyrettiğiniz manken, popçu ve onlarla aşk yaşayanlardan daha fazla bilgi -en azından başbakanının ismi gibi- sahibi olduğunuza ilk günlerdeki kadar şaşırmadığınıza şaşırın... 
     8 "Yeni mem-leketimi bir dolaşayım" diyerekten ne kadar ILS cihazsız havaalanı olan il varsa oralara uçakla gidin... 
     9 "Bu kadar heyecan yeter, bankadaki paramdan biraz çekeyim" deyip bankaya gidin ve hortumlanan bankaya el konulduğunu öğrenip kös kös geri dönün... 
     10 Kaptırdığınız çantada asıl ülkenizin pasaportu da gittiği için Türk pasaportuyla ülkenizden vize almaya çalışın ve alamadan geri dönün... 
     
Gereksiz bilgiler      Dünyada, diğer tüm hayvan türlerinin toplamından fazla böcek türü vardır... 
     Türkiye’de, diğer tüm meslektekilerin toplamından daha fazla manken vardır... 
     
     Hihihoo... 
     "Biz 1.80 boyunda 90-60-90 grubuna giren mankenleriz. 
     O, 2 boy 5 metre 190-100 hihihoo..." 
</TEXT>
</DOC>
