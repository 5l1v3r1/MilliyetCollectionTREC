<DOC>
<DOCNO> 130297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/spor/spo04.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ROTA AVRUPA 
</HEADLINE>
<TEXT>

Trabzon Başkanı Özkan Sümer, hayallerinin Şampiyonlar Ligi veya UEFA’da Türkiye’yi temsil etmek olduğunu söyledi, "Çekirdek kadro oturuyor" dedi 
     BERKUK ÜNYAY 

     Hedefler büyük 
     TRABZON Başkanı Özkan Sümer sessizliğini bozdu, Bordo - Mavili kulübün hedeflerini anlattı. İlk yarının son haftalarında üst sıralara tırmandıklarını hatırlatan Sümer, "Biz UEFA’yı, Şampiyonlar Ligi’ni hedefledik. Trabzon’un her zaman bir hedefi vardır. Belki bu sene şampiyonluğu fazla telaffuz etmemiş olabiliriz, ama Avrupa’ya çıkmak istiyoruz" diye konuştu. 
     
     Arayış sürüyor 
     TRANSFER girişimlerinin devam ettiğini de açıklayan Sümer, iyi bir kadroya sahip olduklarını söyledi. Sümer sözlerini şöyle sürdürdü "Bir takım transfer teşebbüslerimiz oldu. Eğer transfer yapacak olursak bu takımın yetersiz olduğunu göstermez. Biz sadece daha iyi nasıl olabiliriz, onun hesabı ve çalışması içindeyiz. Yapımıza uygun bir futbolcuya ihtiyacımız var." 
     
     Kimseyi satmam’ 
     SÜMER yeni yapılanmanın önemli bir adım olduğunu da vurguladı. Trabzonspor Başkanı, teklif gelmesi durumunda yıldızlarını satmayı düşünmediklerini de açıklayıp, "Bu kadroyu korumak zorundayız. Bu nedenle de ne Türkiye’den ne de Avrupa’dan herhangi bir futbolcumuz için gelen teklifi değerlendirmeyiz. Zaten hiç kimse için de teklif almadık" dedi. 
     
     Gökdeniz dertleşti 
     FATİH’E kaptanlığı devrettikten sonra huzursuzluk yaşadığı yönünde çıkan haberler Gökdeniz’in keyfini kaçırdı. Yıldız futbolcu, teknik direktör Samet Aybaba ile başbaşa bir görüşme yaptı. Gökdeniz’in tecrübeli teknik adama, "Tutumlarımda bir değişiklik söz konusu değil. Kaptanlığı sorun etmem" dediği öğrenildi. 
     
     Rakip Sebat 
     TRABZONSPOR hazırlık maçında bugün saat 15.30’da ikinci lig ekiplerinden A.Sebatspor ile karşılaşacak. Samet Aybaba’nın bu karşılaşmada genç oyuncularına forma şansı vermesi bekleniyor. Bu arada kolundaki alçılar alınan Erdinç’in Antalya’daki hazırlık maçlarında forma giyemeyeceği açıklandı. 
     
     Yoğun tempo 
     ÖNCEKİ gün teknik heyetin verdiği yarım günlük izinle dinlenen Trabzonsporlu futbolcuların, dün adeta pestili çıktı. Bordo - Mavili takım yaptığı çift antrenmanla hazırlıklarını sürdürdü. Sabah erken saatlerde yorucu bir kros antrenmanı yapan Karadeniz ekibi, daha sonra odalarına çekilip dinlendi. Takım öğlen idmanında ise kıran kırana bir çift kale maç yaptı. 
     
     



 SPOR 


























</TEXT>
</DOC>
