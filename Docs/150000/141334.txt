<DOC>
<DOCNO> 141334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur06.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Verel'i vurdular... 
</HEADLINE>
<TEXT>

     Spor yazarı ve Fenerbahçe Spor Kulübü eski futbolcusu Engin Verel, Kadıköy'deki evinin önünde, kimliği belirsiz bir kişinin silahlı saldırısına uğradı. Kalça ve baldırına isabet eden üç kurşunla yaralanan Verel, oğlu Can tarafından hastaneye kaldırıldı. 
     Kalamış'ta Sarı Lacivertliler Derneği'nin düzenlediği toplatıya katılan Fanatik Gazetesi spor yazarı ve Fenerbahçe Spor Kulübü eski futbolcusu Engin Verel, gece geç saatlerde 34 EV 082 plakalı otomobiliyle evine dönmek üzere yola çıktı. Saat 03.30 sıralarında, evinin bulunduğu Feneryolu Bedri Rahmi Eyüpoğlu Sokak 14 numaradaki Seren Apartmanı'na gelen Verel, aracını park ettikten sonra binanın giriş kapısına yöneldi. Bu sırada ismi henüz belirlenemeyen uzun boylu, siyah elbiseli ve şapkalı olduğu öğrenilen bir kişi apartman kapısının girişindeki Verel'e arkadan üç el ateş etti. Verel yere düşerken, saldırgan olay yerinden yaya olarak kaçarak uzaklaştı. 
     Verel'in haber vermesiyle dışarı çıkan oğlu Can Verel kanlar içindeki babasını hemen otomobille Özel Acıbadem Hastanesi'ne kaldırdı. Tedavi altına alınan Verel'in sağ kalça ve baldırına üç kurşunun isabet ettiği belirlendi. Yapılan başarılı bir ameliyatla kalçadaki iki kurşun alınırken, baldırına isabet eden bir kurşunun daha sonra yapılacak ameliyatla alınacağı bildirildi. 
     
     Yardımına oğlu koştu 

     Saldırının şokunun uzun süre üzerinden atamayan Can Verel, babasının hiç düşmanının bulunmadığını belirterek, "Ben evde yatıyordum. Birkaç el silah sesini duyunca uyandım. Bu sırada babam bana telefon açarak, 'oğlum apartman girişinde vuruldum. Gel beni al dedi'. Bende hemen evden fırladım. Dışarı çıktığımda babam yerde yatıyordu. Arabayla hastaneye getirdim" dedi. Can Verel bir soru üzerine babasının hiç tehdit telefonu almadığını söyledi. 
     Öte yandan saldırı olayını haber alan Fanatik Gazetesi Genel Yayın Yönetmeni Necil Ülgen ve Kanal D Spor Müdürü İlker Yasin hastaneye geldiler. Ülgen ve Yasin doktorlardan Verel'in sağlık durumu ile ilgili bilgi aldı. Hastane çıkışında üzgün olduğu gözlenen İlker Yasin, Verel ile görüştüğünü ve sağlık durumunun iyi olduğunu ifade etti. Yasin, "Yapılan çok yanlış, dostu ve meslektaşı olarak üzgünüz. Bugün ona yapılan saldırı yarın hepimize yapılabilir. Hayati tehlikesi yok, üç kurşundan ikisi çıkartıldı. Son kurşunun ise bacağında dolaştığından daha sonra yapılacak ameliyatla çıkartılacak. Akşam saatlerinde yemekte beraberdik, çok yazık" dedi. 
     Saldırı olayı ile ilgili olarak soruşturma başlatan polis ekipleri, olayın meydana geldiği yerde üç adet boşkovan bulunduğunu belirtiler. Verel'in verdiği eşgaller doğrultusunda çevrede geniş çaplı arama başlatıldığını söyleyen yetkililer, soruşturmanın derinleştirilerek devam edeceğini kaydettiler. 

     
</TEXT>
</DOC>
