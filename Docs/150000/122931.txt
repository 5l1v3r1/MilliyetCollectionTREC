<DOC>
<DOCNO> 122931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/siyaset/siy09.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan, çocuklara bayram yaptırdı 
</HEADLINE>
<TEXT>

     ESRA ALUS İstanbul 

     Ulaştırma Bakanı Binali Yıldırım, memleketi Erzincan ve Erzurum’da yaşayan 11 başarılı öğrenciyi İstanbul’da gezdirdi. Öğrenciler hayatlarında ilk kez deniz görüp uçağa bindi. "Bayram Düşü" projesi kapsamında trenle İstanbul’a gelen öğrenciler, önce Acıbadem PTT Konukevi’nde Bakan Yıldırım ile bayramlaştı. Bugüne kadar memleketlerinin dışına hiç çıkmamış olan öğrenciler, bayramın ilk gününde denizle tanıştı. Denizin kendilerini heyecanlandırdığını söyleyen öğrenciler, Kadıköy’den Bakırköy’e deniz otobüsüyle yolculuk yaptı. Gezinin son bölümü ise havada geçti. 30 dakika kadar Free Bird Havayolları’na ait uçakla İstanbul semalarında gezen öğrenciler, pilotlar tarafından kokpite de alınarak, mekanizmalar hakkında bilgilendirildi. Çocuklar havaalanında Başbakan Abdullah Gül’le de tanıştı. Gezinin ardından duygu yüklü bir gün geçirdiklerini söyleyen Yıldırım, "Bugünü yaşarken, çocukların bulunduğu yaşlara gittim. O zamanki yaşam günlerim birer birer gözümün önüne geldi" dedi. 
     



 SİYASET 




















</TEXT>
</DOC>
