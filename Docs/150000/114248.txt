<DOC>
<DOCNO> 114248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo07.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta yedekler ve sakatlar çalıştı... 
</HEADLINE>
<TEXT>

     Denizlispor'u deplasmanda 2-1 yenerek haftayı 3 puanla kapayan Beşiktaş'ta, dünkü maçta forma giyemeyen oyuncular ve sakatlığı bulunan futbolcular bugün BJK Nevzat Demir Tesisleri'nde çalıştı. 
     Teknik Direktör Mircea Lucescu'nun yer almadığı idmanda futbolcuları, antrenör Feyyaz Uçar çalıştırdı. İdmana, Denizlispor maçında sonradan oyuna giren oyuncular da katılırken, dünkü karşılaşmada 90 dakika forma giyen Sergen, izinli olmasına rağmen, kendi isteğiyle antrenmana katıldı. 
     Sergen, sakatlığı süren Ahmet Dursun ile birlikte koşu yapmakla yetinirken, diğer futbolcular ise kondisyon ve pas çalışmasının ardından, yarı sahada çift kale maç oynadı. 
     Kulüp Doktoru Ayhan Optur, Ahmet Dursun'u, bu hafta içinde takıma vermeyi planladıklarını kaydederek, ''İdmanlardaki durumuna göre Malatyaspor maçında oynayıp oynayamayacağına karar vereceğiz. Ancak bizim için önemli olan Alaves ile oynanacak UEFA Kupası maçında Ahmet'e forma giydirmek'' dedi. 
     Beşiktaş, yarın tam kadro yapacağı antrenmanla Malatyaspor maçının hazırlıklarını sürdürecek. 
     





</TEXT>
</DOC>
