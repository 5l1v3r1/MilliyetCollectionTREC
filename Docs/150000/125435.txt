<DOC>
<DOCNO> 125435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo06.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Hidayet 5 sayı attı, Kings 95-86 kazandı... 
</HEADLINE>
<TEXT>

     ABD Profesyonel Basketbol Ligi NBA'de Batı Konferansı Pasifik Grubu lideri Sacramento Kings, aynı grupta 2. sırada bulunan Phoenix Suns'ı 95-86 yenerken, Hidayet Türkoğlu 5 sayı attı. 
     Sacramento'daki maçta son çeyrekte üst üste 10 sayı atarak bu sezon evinde 13-0'lık bir galibiyet serisi yakalayan Sacramento Kings'de, Chris Webber 27 sayı attı ve 12 ribaund aldı. 
     Son 17 maçta 15. galibiyetine ulaşan Kings'de skora, Bobby Jackson 19 sayı ekledi. 
     Sacramento Kings'de oyuna sonradan giren Hidayet Türkoğlu, toplam 16 dakika sahada kaldı. 1 kez denediği 3 sayılık atışta topu çemberden geçiren Hidayet, 4 şuttan 2'sini değerlendirerek 5 sayı attı. Hidayet Türkoğlu, ayrıca hepsi savunmadan 4 ribaunt aldı. 
     Phoenix Suns'da ise yedek oyuncu Casey Jacobsen, 15 sayıyla en skorer oyuncu olurken, oyuna sonradan giren Shawn Marion 14 sayı gerçekleştirdi. 
     Gecenin bir diğer maçında, Doğu Konferansı Atlantik Grubu beşincisi Washington Wizards, Merkez Grubu dördüncüsü Atlanta Hawks'ı deplasmanda 109-99 yendi. NBA Ligi'nin yıldız oyuncularından Michael Jordan bu sezon en skorer oyunu çıkarırken, 38 dakikada gerçekleştirdiği 30 sayı ve 3 ribauntla kariyerinin en kötü maçlarından birini oynadı. Üst üste 2. galibiyetini alan Wizards'da Jordan'dan sonra en çok sayı üreten oyuncu 23 sayıyla Jerry Stackhouse oldu, Larry Hughes da rakip potaya 20 sayı bıraktı. 
     Hawks'da ise Glenn Robinson 33, Şerif Abdürrahim de 20 sayı ve 10 ribaunt gerçekleştirdi. 
     
</TEXT>
</DOC>
