<DOC>
<DOCNO> 120739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/yazar/cemal.html </URL>
<DATE> 2002/11/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türban, bankacı, şair, Havel, Kertesz 
</HEADLINE>
<TEXT>

     Böyle yazı yazılır mı Bazen oluyor. Çıfıt çarşısı gibi bir dosya. Ordan burdan kesilmiş kupürler. Kargacık burgacık bazı notlar. 
     Belki bir gün bir yazı çıkar diye çiziktirdiğim düşünce kırıntıları... 
     Esin kaynağı arayışı belki de. 
     Vaclav Havel’in bir sözü 
     "Daha insancıl bir dünya... Bankacılar kadar şairlerin sesinin de güçlü ve gür çıktığı bir dünya..." 
     Ben de hayal ediyorum. 
     Şairlerin, yazarların, sanatçıların horlanmadığı, seslerine daha çok kulak verildiği güzel bir dünya, duyarlı bir dünya. 
     Bir özlem... 
     Bunun için ekonomik yatırım yetmiyor. Kültüre yatırım da şart. 
     Farklılığın korku değil, zenginlik ve yaratıcılık kaynağı olduğunu insanoğluna anlatmanın yolu, iç dünyaları kültürle terbiye etmekten geçiyor çünkü. 
     Dil, din, inanç, köken ayrılıklarının artık bu yüzyılda insanları birbirinden ayıran duvarlar değil, köprüler olabileceği konusunda insanoğlunu ikna edebilmek için kültürü, demokrasi eğitimini önemsemek gerekiyor. 
     Çeşitlilik kavga kaynağı olmasın. 
     Bırak, herkes kendi gibi olsun 
     Öteki diye dışlanmasın. 
     Herkesin sana benzemesi gerekmiyor. Zaten mümkün değil ki bu. 
     Herkesin kendi olması özgürlüğünün tanındığı bir dünya, daha güzel bir dünyadır. Daha adaletli bir dünyadır. Demokrasinin bir hayat tarzı olarak yerleşmesi bu değil mi zaten 
     Bir başka deyişle 
     "Kendini tarif özgürlüğü..." 
     Macar romancı Imre Kertesz’in bir sözü bu. Geçen ay Nobel Edebiyat Ödülü’nü alan Yahudi ama laik Yahudi yazar. Ne çok haberini, yazısını kesmişim. 
     Elimde de Türkçeye çevrilmiş bir romanı, Kadersizlik Can Yayınları . İkinci Dünya Savaşı yıllarında, daha çocukken Hitler’in ölüm kamplarından, Auschwitz’den kurtuluşunu ve kurtulamayan ana babasını, Yahudilerin sevilmediği bir toplumda nasıl yaşadıklarını anlatıyor. 
     İngiliz The Guardian gazetesinde koca bir sayfa yazısı çıkmış. Sürgündeki dil başlığını taşıyor. Uzun uzun kendini tarif özgürlüğü üzerinde durmuş. 
     Batı demokrasilerinde de devlet otoritesinden kaynaklanan ayrımcılığın, toplumda kendini ayrıcalıklı görme illetinin, ötekine üstün görme küstahlıklarının bugün bile sona ermediğini belirtiyor. İnsan ruhunu kirleten tutum ve uygulamalar diye yakınıyor bütün bunlardan. 
     Ayrımcılık... 
     Yabancı düşmanlığı... 
     Ya da insanın kendi memleketinde dışlanmışlık duygusu tatmadan yaşaması... Kendi yurdunda sürgün olmadan yaşaması... Bu her zaman olmuyor. Yaşamak için acı çeken insanların kaderi birçok yerde kolay değişmiyor. 
     Yine Macar romancıdan 
     "Siyasetle kültür birbirine düşman olmamalı. Kültürü boşlamış bir siyaset yalnızca despotizm, baskı, zulüm üretir." 
     İdeolojilerin insanoğlunu nasıl nefret ve yalanda yaşattığı, insanoğluna nasıl cehennem tuzakları kurduğu malum. Özellikle geçen yüzyıl tarihinin kanlı sayfaları bunlarla dolu... 
     Montesquieu’nün sözü ne güzel 
     "Önce insanım, sonra Fransız " 
     Herkesin tek bir kalıba dökülmek istendiği totaliter düzenlerin ikisini, Nazizm’le Komünizm’i büyük acılarla kendi hayatında iliğine kadar yaşamış bir yazarın sesine kulak vermek, onun duyarlığını anlamaya ve nakletmeye çalışmak bir insanlık görevi... 
     Geçmiş yeniden yaşanabilir mi 
     "Geçmiş yeniden yaşansa hiç roman yazılabilir miydi " diye yanıtlamış Macar romancı bu soruyu. 
     Geçmiş yeniden yaşanmaz. 
     Ama bugünleri aydınlatır. 
     Kendini tarif özgürlüğü... 
     Kendi gibi olma özgürlüğü... 
     Türbanı da başörtüsünü de rahat bırakalım 
     Kimse kimsenin hayat tarzına karışmasın. Laik demokratik cumhuriyet düzeninde herkese yetecek kadar yer var çünkü. Demokrasinin içini zenginleştirmeye bakalım, bu yeter. Fanatizme dur demenin yolu demokrasiden geçiyor. Demokrasinin terbiyevi tarafına güvenmek en iyisi... 
     Farklılıklar korku kaynağı olmasın. 
     Bırakın herkes kendi gibi olsun. Huzur ve barış daha kolay gelir o zaman. 
     İyi pazarlar 
     
     







Bir dokun, bin ah işit... 


Avrupalı olmak 


Yeniden yargılama 


Türban, bankacı, şair, Havel, Kertesz 


Boş çerçeve 


Yeniden o kanlı bahçede 


Mumcu, anadolu liselerinden memnun 


Doğru yöne bak... Bay Doğru’ çok yakınında... 


Gülmek, nükte, hiciv, şaka... 


Sorumlu muhalif Derviş 


Tek elden değil, beş koldan ekonomi yönetimi 


Yine olmadı Niye olmadı 1 


Artık özgür olun 


Siyasi irade ekonomide başarının garantisi mi 


Bitmeyen göç 


Hemşerim Yunanistan 


</TEXT>
</DOC>
