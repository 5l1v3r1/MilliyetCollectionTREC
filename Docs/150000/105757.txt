<DOC>
<DOCNO> 105757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur04.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi emeklilerinin Eylül ayı aylıkları belirlendi... 
</HEADLINE>
<TEXT>

     İşçi emeklilerinin Eylül ayı aylıkları belirlendi. 
     En düşük işçi emekli aylığı 234 milyon 76 bin 100 lira, ortalama aylık 262 milyon 699 bin 670 lira, en yüksek aylık ise 450 milyon 795 bin 367 lira oldu. 
     4447 Sayılı Sosyal Güvenlik Yasası uyarınca, DİE tarafından Ağustos ayına ilişkin olarak açıklanan yüzde 2.2 oranındaki Tüketici Fiyatları Endeksi'nin aylıklara yansıtılması sonucu, en düşük işçi emekli aylığı 4 milyon 937 bin 862 lira artışla 229 milyon 138 bin 236 liradan 234 milyon 76 bin 100 liraya çıktı. 
     Ortalama aylık ise 5 milyon 554 bin 25 lira artışla, 257 milyon 145 bin 645 liradan, 262 milyon 699 bin 670 liraya, en yüksek aylık ise, 9 milyon 603 bin 51 lira artışla 441 milyon 192 bin 316 liradan 450 milyon 795 bin 367 liraya yükseldi. 
     Yaklaşık 3 milyon 700 bin işçi emeklisi, dul ve yetimi, Eylül ayı aylıklarını SSK Başkanlığı tarafından açıklanacak tarihlerde ilgili banka şubelerinden alabilecekler. 
     Bu arada, Türkiye İşçi Emeklileri Derneği Genel Sekreteri Gazi Aykırı, işçi emekli aylıklarının iyileştirme yapılması gereken öncelikli kesim olmasına karşın, bu konuda verilen taahhütlerin yerine getirilmediğini belirterek, işçi emeklilerinin açlık sınırının altında gelire sahip olduğunu kaydetti. 
     Aykırı, açlık sınırının 350 milyon lira olduğu bir ortamda, son artışla işçi emeklisinin 234 milyon lira aylık aldığına dikkat çekerek, 4447 sayılı yasanın, memur emeklilerine yapılacak iyileştirmenin işçi emeklilerine de yansıtılması için Bakanlar Kurulu'na yetki verdiğini anımsattı. 
     Aykırı, memurlar ve memur emekli maaşlarına yapılacak iyileştirmenin, işçi emeklilerine yansıtılmasını talep ettiklerini belirterek, bu konuyu Başbakan ve bakanlara ileteceklerini bildirdi. 
     





</TEXT>
</DOC>
