<DOC>
<DOCNO> 124947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun13.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen Komutan "Yalnız Kurt" dövülerek mi öldürüldü 
</HEADLINE>
<TEXT>

     Rusya'da 14 Aralık Cumartesi günü hapishanede ölen ve mahkumiyeti sırasında da ağır sağlık sorunları devam eden Çeçen komutan Salman Raduyev'in, ölmeden birkaç saat önce gardiyanlar tarafından ağır biçimde dövüldüğü bildirildi. 
     Kommersant gazetesinde bugün manşetten verilen habere göre, Perm'deki hapishanenin adı açıklanmayan bazı yetkilileri, şu bilgileri verdiler 
     ''14 Aralık günü gardiyanlar, mahkumların hücrelerinde arama yapıyorlardı. Raduyev'in bulunduğu hücreye geldiklerinde kendisine yere yatmasını söylediler. Raduyev bunu yerine getirmeyince sopa veya yumrukla karnına, böbreklerinin üzerine birkaç kez vurdular. Yandaki mahkumlardan birinin ifadesine göre, gardiyanlar gittikten sonra Raduyev sürekli inlemeye başladı ve üç saat kadar sonra bu inlemeler bitti. Gardiyanlara haber verildi ve görevliler geldiğinde Raduyev'in ölmüş olduğunu gördüler.'' Raduyev'in sağlık durumu, savaş sırasında birçok kez yaralandığı için zaten çok kötü durumdaydı. 
     Hapishane yönetimi ise gazeteye yaptığı resmi açıklamada, bu ihtimalin gerçek dışı olduğunu ileri sürdü. Gazete ise ''biz, elde ettiğimiz bilgilerin doğruluğuna güveniyoruz'' ifadesini kullandı. 
     Yetkililer, iç kanama olduğunu, ancak bunun kendiliğinden ortaya çıktığını ileri sürüyorlar. Bazı yetkililer, ''oruç tuttuğu için zayıfladı ve öldü'' derken, bazıları da ''kendisine hediye olarak lokum getirilmişti ve bundan zehirlenerek bitkin düşmüştü'' görüşünü savunuyorlar. 
     





</TEXT>
</DOC>
