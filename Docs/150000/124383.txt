<DOC>
<DOCNO> 124383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sondun23.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Chirac'a sitem... 
</HEADLINE>
<TEXT>

     Başbakan Abdullah Gül ve AK Parti Genel Başkanı Recep Tayyip Erdoğan'ın, Fransa Cumhurbaşkanı Jacques Chirac ve Almanya Başbakanı Gerhard Schröder ile yaptığı görüşmede, ABD'nin Türkiye lehine AB'ye yaptığı baskının da gündeme geldiği bildirildi. 
     Başbakan Gül ve Erdoğan'ın görüşmede, özellikle Chirac'ı hedef alarak, Türkiye'nin ve ABD'nin girişimleri karşısında Fransa Cumhurbaşkanı'nın yaptığı açıklamalara yönelik sitemi de dile getirdiği öğrenildi. 
     Gül ayrıca, tecrübeli bir devlet adamı olarak Chirac'ın bu konudaki tavrının Türkiye'yi üzdüğü mesajını verdi. 
     Basında çıkan haberde, dün akşam yapılan zirvede, Chirac'ın ''Avrupa hukukuna saygı göstermek yetmez, kibar ve medeni de olmak gerekir'' diyerek, ABD ve Türkiye'nin baskısına yönelik tepkisini dile getirdiği bildirilmişti. 
     
     CHIRAC VE SCHRÖDER 
     Chirac ve Schröder ise görüşmede, Gül'e Türkiye konusunda ellerinden gelenin en fazlasını yaptıklarını söylediler ve bunun Türkiye lehine çok olumlu tarihi bir görüş olduğunu ileri sürdüler. 
     Fransız ve Alman liderler, iki ülkenin ağırlığını koymasıyla ve yoğun girişimiyle Türkiye'ye 2004 Aralık sonunda tam üyelik müzakereleri yolu açacak önerinin AB liderleri tarafından kabul edildiğini iddia ettiler. 
     Gül'ün ise AB Konseyi kararının, Türkiye'nin beklentilerini karşılamadığını söylediği bildirildi. 
     Kıbrıs konusunda ise Başbakan Gül, Türkiye'nin Kıbrıs sorununun çözümüne yönelik girişimleri desteklemeye devam edeceğini söyledi. 
     





</TEXT>
</DOC>
