<DOC>
<DOCNO> 105424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/spor/spo05.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ağzı olan konuşuyor" 
</HEADLINE>
<TEXT>

Şenol Güneş, Milli Takım konusunda tek yetkili olduğunu ifade ederek, "Herkes haddini ve yerini bilecek" diye konuştu 
     MİLLİ Takım’ın teknik patronu Şenol Güneş, artık takımla ilgili tüm bilgileri kendisinin vereceğini açıkladı. Güneş, "Konuşulanlar farklı aktarılıyor. Herkes konuşuyor, konular karışıyor. Milli Takım’da tek yetki bendedir. Ben hiçbir kulübün işine karışmıyorum. Herkes haddini ve yerini bilecek. Slovakya maçı şu anda Dünya Kupası’ndan daha önemli. Herkes ayaklarını yere basmalı" dedi. 
     BAŞARILI hoca, şöyle devam etti "Biz tarih yazmak değil, geleceği yazmak istiyoruz. Ama zaman zaman günü kurtarmak zorunda kalıyoruz. Eksiklerimizin olması, oyuncuların dalgalanmalar geçirmesi beni tedirgin ediyor. İlhan konusu artık konuşulursa kasti olur. Dünya Kupası’nda söylediklerim kitap yapılsa, futbolda 2 yıl ileri gideriz. Ama, konuşma özürlü, giyinmeyi bilmiyor’ derseniz olmaz". 
     
Hayali’den ısınma turu      FUTBOL Federasyonu yönetim kurulu üyelerinden Selami Özdemir’in siyasete soyunacağını açıklamasından sonra Milli Takımlar Sorumluluğu’na Hüsnü Hayali’nin getirileceği öğrenildi. Özdemir ile birlikte dün Polat Otel’e gelen Hayali’nin, bu yöndeki sorulara sessiz kaldığı gözlendi. Hayali’nin yeni görevine önümüzdeki günlerde başlayacağı ifade edildi. 
     
Milliler’e madalya      DÜNYA Kupası’nda üçüncü olan Milli Takım’a bugün "Turizm Hizmet Madalyası" verilecek. Polat Otel’de gerçekleştirilecek törene Turizm Bakanı Mustafa Taşar’ın yanı sıra Devlet Bakanı ve Başbakan Yardımcısı Mesut Yılmaz’ın da katılacağı bildirildi. Törende Haluk Ulusoy ve yöneticilere de madalya dağıtılacak. 
     



 SPOR 

































</TEXT>
</DOC>
