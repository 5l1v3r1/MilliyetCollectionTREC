<DOC>
<DOCNO> 109148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo05.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınına ''Okan'' süprizi... 
</HEADLINE>
<TEXT>

     İtalya'nın FC İnter takımında 9 ay aradan sonra kadroya alınan ve hemen ilk 11'de forma giyen Okan Buruk, İtalyan basınında ''süpriz seçim'' olarak yorumlandı. 
     Geçen hafta içinde yer alan haberlerde Okan'ın adını kullanmayan hatta kadroya girme olasılığını bile göstermeyen İtalyan basını, deplasmanda Reggina karşısında teknik direktör Hector Cuper'in Türk futbolcuyu sahaya sürdüğünü görünce şaşırdı. 
     Fransız Dalmat'ı yedekler arasında bırakıp yerine Okan'ı oynatan Cuper, maç sonrası düzenlenen basın toplantısında İtalyan gazeteciler tarafından Reggina karşısında takımın bu kadar zorlanmasında teknik hata yaptığı gerekçesiyle eleştirildi. 
     Arjantinli teknik adam ise, Okan'ın ilk 11'de oynatılmasıyla ilgili şüphelere ''şu anda Conceiçao ve Zanetti'nin üzerine hesaplar yapamayız. Bu yüzden acele çözümler üretmeliyiz'' cevabını verdi. 
     Bu arada gazetelerin spor sayfalarında bugün yapılan futbolcu değerlendirmelerinde 5-6 arasında puanlar alan Okan, sağ kanattaki çalışkanlığıyla beğenilse de takım içindeki koordinasyonda eksik olduğu savunuldu. 
     Gazeteler, Türk futbolcu'nun karşılaşmanın 67. dakikasında kaleciyle karşı karşıya kaldığı pozisyonda mutlak bir golü kaçırmasını da ''büyük hata'' olarak değerlendirdi. 
     
     CUPER "OKAN ÇOK DAHA HÜCUMA YÖNELİK" 

     İtalya'nın FC İnter takımının Teknik Direktörü Hector Cuper, Reggina karşısında Okan Buruk'u ilk 11'de oynatmasını ''Çok daha hücuma yönelik'' diye açıkladı. 
     En son ocak ayında takımınında ilk 11'de sahaya çıkan Okan'ın, 9 ay aradan sonra tekrardan formayı kapması İtalyan spor basında şaşkınlık yarattı. 
     La Gazzetta dello Sport gazetesinde yer alan demecinde Arjantinli Cuper, bu seçimini iki üç dakikada açıklamasının zor olduğunu söyledi. Cuper, ''Hücuma yönelik bir 11 istiyordum. Orta sahada ileriye yönelik 2 oyuncuyu oynattım. Morfeo ve Okan. Okan çünkü çok hücuma yönelik bir futbolcu, bunu unutmayın'' dedi. 
     Bu arada Şampiyonlar Ligi'nde D Grubu'nda çarşamba günü 2. maçına çıkacak olan İnter, Hollanda'nın Ajax takımını konuk edecek. Cuper'in, kart cezalısı olduğu için kadroda yer almayacak olan defans oyuncusu Fabio Cannavaro'dan dolayı oluşturacak kadroda Okan'ı da oynatması bekleniyor. İtalyan basınında yazılan bazı yorumlarda, Arjantinli teknik adamın, Reggina karşısında Okan'ı ilk 11'de oynatmasının Ajax maçı için bir deneme olduğunu savunlar da bulunuyor. 
     Öte yandan omuzunda sakatlığından dolayı Reggina kadrosuna alınmayan Emre'nin Ajax maçında ilk 16'da yer alması bekleniyor. 

     
</TEXT>
</DOC>
