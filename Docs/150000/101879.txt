<DOC>
<DOCNO> 101879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo16.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız'ın Kocaelispor maçında oynaması zor görünüyor... 
</HEADLINE>
<TEXT>

     Beşiktaş'ta bugün MR'ı çekilen İlhan Mansız'ın, artroskopi geçirdiği sağ dizinde zorlanmaya bağlı ödem oluştuğu bildirildi. 
     Kulüp doktoru Yalçın Yavuzer, İlhan Mansız'ın korkulacak bir durumunun bulunmadığını, MR'ının da temiz çıktığını belirterek, ''Ancak, zorlanmaya bağlı olarak ödem oluşmuş. Bunun geçmesi için de 2 gün dinlendirilmesi gerekiyor. Bu hafta çok fazla idman yapamadığı için de sanırım Kocaelispor maçında oynaması zor'' dedi. 
     Dr. Yavuzer, sağ arka adalesinde çekme olan Sergen ile sağ dizinde ağrıları bulunan Yasin Sülün'ün durumlarının iyi olduğunu ve önemli problemlerinin bulunmadığını kaydetti. 
     Bursaspor maçında sakatlanan Pancu'nun, Kocaelispor maçında forma giyebilecek duruma geldiğini belirten Dr. Yavuzer, Rumen futbolcuyu yarından itibaren takıma vermeyi planladıklarını sözlerine ekledi. 
     
     FORMALAR SATIŞA ÇIKIYOR 

     Beşiktaşlı taraftarlar, futbol takımlarının bu sezon giydiği yeni formalara 16 Ağustos Cuma gününden itibaren sahip olabilecek. 
     Siyah-beyazlı kulüpten yapılan açıklamaya göre, yeni sezon taraftar ürünleri ve 3 farklı model halinde hazırlanan BJK lisanslı formalar, cuma günü saat 11.00'den itibaren BJK İnönü Stadı'ndaki BJK Store'dan alınabilecek. 
     





</TEXT>
</DOC>
