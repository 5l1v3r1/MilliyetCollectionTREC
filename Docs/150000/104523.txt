<DOC>
<DOCNO> 104523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/magazin/yazdud.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinem Güven ayrılığını anlattı 
</HEADLINE>
<TEXT>

Reina’da Köşebaşı zevki, 4. Deri Ürünleri Tasarım Yarışması, Donjon’da müzik dolu geceler, Şefik, Celal’e pişti oldu, Kız Kulesi, Kiğılı nazara geldi, Lounge yazı erken bitirdi, Kilyos’da dans ve eğlence... 
     Valla Reina’nın içindeki her mekan bana cazip geliyor. Yediğiniz yemeğin tadına vardığınız gibi ödediğiniz hesap, atmosfer, servis de kusursuz. Safran, Altan ile bir başka güzel. Baci, Tula ile devleşmiş durumda. Köşebaşı’nda Ali Akkaş’ın güler yüzü, Le Cigare’da Sabi Totah’ın esprileri, Doeuf, Ninja, Dragon ve Reina’nın girişinde, ortaklardan Ali Ünal ile salon müdürü Hüseyin Kaya’nın insanın içini ısıtan davranışları... Kısacası kimse kızmasın, Reina bu yılın in’ mekanı. Tabii ki Laila’ya ve Hammam’a da gidiyorum ama bana en çok haber Reina’dan çıkıyor. Gazeteci de ister yazar, ister editör olsun, bence haberin ortasında yer almalı. Her neyse. O gece yakın dostlarımla birlikte uzun süredir söz verip de gidemediğim sevgili Ali Akkaş’ın ortak olduğu Köşebaşı’nda aldım soluğu. Önceden içtim haplarımı, kebap yiyeceğim ya. Soğan, sarmısak veryansın. 
     Aman Allah nasıl özlemişim, nasıl saldırmışım anlatamam. 20 kilometre öteden soğan-sarımsak kokusunu alan sevgili Rifat Ababay ertesi gün farketmedi bile. Tabii ya, eve dönünce bir bardak çiğ süt yuvarladım, koku giderici her türlü ilacı da sıktım. Mönüyü patron Ali Akkaş ve şef Erdoğan Kaya’ya bıraktık. Masamıza bakan garson Ali Ekber Toriyen’i yıllardır tanırım, komi Serkan Akgüç ile kusursuz bir hizmet verdi. Patron Ali’yi de zaten garsonluktan tanırım. Helal olsun, ortaklarıyla birlikte 6 tane Köşebaşı açtı. Adam gibi adam. Önünüzden kül tablanızı alacak kadar mütevazı. Yani sonradan görme değil. Porsiyonu 3 milyon lira olan gavurdağı, patlıcan salatası, abaganuş, tulum peyniri geldi. Sonra tanesi 1 milyon olan fındık lahmacun, peynirli pide, porsiyonu 7.5 milyon lira çöp şiş, ardından da geniş bir tepsi içinde Adana, terbiyeli, piliç şiş olmak üzere karışık kebap sundular. Üzerine de kaymaklı künefe. Oh be, dünya varmış Ondan sonra da yediklerimizi eritmek için bara geçtik. Reina’nın başarılı DJ’i Selim yine acayip kopardı. Zaten ikide bir "Haydi kopuyor muyuz " demiyor mu ortalık yıkılıyor. Bir süre sonra Reina’nın nazar boncuğu olan sevgili Cenkhan iki kızla birlikte dans şova başladı. Cenkhan bu kış da hızlı geliyor, çok özel şovlar yapacak, hatta şarkı söyleyecek. Reina çıkışı finali Laila’daki Gatto Bar’da yaptık. Mekanın ortaklarından sevgili Süleyman Köse ve Raşit Karakuş kışa müthiş sürprizleri olduğunu, Gatto ve Soprano Restaurant-Bar’da köklü değişiklikler yapacaklarını açıkladılar. Esra Çavuşoğlu’na ait olan Lounge’da ışıklar sönüktü. Meğer Esra mekanı kapatıp tatile gitmiş. Aslında Esra taaa sezon başından beri çok dertliydi Şefik Öztek ile araları açılmıştı. Esra kış projeleriyle eğlence dünyasına dönecekmiş. Çıkarken sevgili Yasemin-Altan Karabulut çifti ile karşılaştım. Altan, Milliyet Gazetesi’nin ilavesi olarak çıkardığım PASHA Dergisi’nin Haber Müdürü’ydü. Yasemin de kapak çekimlerimizi düzenliyordu. Şimdilerde çeşitli organizasyonlar yapıyorlar. Yakında deri sektöründe moda ve vizyon yaratan Deri Ürünleri Tasarım Yarışması’nı yapacaklar. 2003 yılında UDG etkinlikleri çercevesinde gerçekleşecek olan 4. Deri Ürünleri Tasarım Yarışması’na Türkiye Deri Konfeksiyoncuları Derneği danışmanlık yapıyor. Yarışma 18 yaşın üzerindeki amatör ya da profesyonel Türk tasarımcılarına açık. Katılım 20 Eylül’e kadar. Müracaat için 0212 416 01 36. 
     
Donjon’da müzikli geceler, Morgül’den zafer konseri      Donjon yakınlığı nedeniyle çok sık gittiğim yerler arasına girdi. Geçtiğimiz akşam yine Seba Residance’dan komşularım Dijitürk Genel Müdür Yardımcısı Meltem Sayın, güzel kızı Zeynep, HSBC Ortaköy Şube Müdürü Filiz Yolaçan ile birlikte Rumeli Hisarı’ndaki Donjon’daydık. Gerçekten muhteşem bir yer. Gelenler de çok kaliteli. Canınız isterse hamaklarda içkinizi yudumlayın, canınız isterse olağanüstü Boğaz manzarası karşısında yemeğinizi yiyin. Buranın bu kadar tutulmasında ve başarılı olmasında işletmeci Erdal Erdinç’in çok büyük payı var. O gece ortaya içinde mititi köfte, patates kroket, sigara böreği, sosis olan bar tabağından iki tane söyledik, 12 milyon lira. Ben ana yemek olarak 8 milyonluk sebzeli tavuk aldım. Filiz kuzu şiş, biftek, börek, soslu patates ve yeşil salatadan meydana gelen 12 milyonluk Donjon Special’ istedi. Zeynep ile Meltem de 6 milyonluk şinitzel tavuk yediler. O gece tatlı olarak sadece krep varmış. Toplam 70 milyon ödedim. Bu arada Filiz rakı, ben absolout-tonik, Meltem Bloody-Mary, Zeynep ise cola içti. Erdal, sağolsun izinli olduğu halde koştura koştura geldi. Pazartesi, çarşamba ve cuma geceleri Donjon’da Serdar Şensezgin var. Hani şu ünlü manken Eyşan Özhim’in müzisyen kocası. Bayağı da iyi çalar ve söyler, bilesiniz. Donjon, Tufan İnş. Taah. Turizm’in sahibi mimar Mehmet Kamil Güner’e ait. Şirket bu kış Beyoğlu’nda da esecek. Hem de acayip. Herkesin gözünü diktiği Casablanca Gazinosu’nu aldılar. 
     1500 kişilik bir kulüp haline getirecekler. Yine Şenay Düdek farkıyla haberi benden öğrenmiş oldunuz. Yemek ve atmosferden hepimiz memnun kaldık. Bize o gece garsonlar Kemal ile Zülküf baktılar. Halkla İlişkiler Sorumlusu Yeliz Akkaya ve tüm personel de büyük özveriyle çalışıyor. Kısacası Donjon gidilecek bir yer. Çıkışta yine yerimizde duramadık, Laila’ya takıldık. Celal Çapa, Ersoy Çetin ve Laila’nın patronu Şefik Öztek Park Şamdan’daydı. Celal yine işin gırgırında. Hemen her gece Şefik ile pişti oynuyorlarmış. Şefik’in 500 milyon lirasını alıp yüzde 25’ini Laila personeline dağıtıyormuş. Anlayacağınız Sabi Totah ve grubunda, ayaküstü kumarı tek mi, çift mi’den sonra şimdi de pişti moda oldu. Efendim, 30 Ağustos Zafer Bayramı şimdiden kutlu, mutlu olsun. Bayram nedeniyle hemen her yerde şenlikler olacak. Türk Sanat Müziği’nin ünlü isimlerinden sevgili Yılmaz Morgül de doğup büyüdüğü yer olan Beykoz ilçesinde bir vefa konseri verecek. Sahneye de ünlü modacı Muzaffer Çaha tarafından hazırlanan Türk Bayrağı kostümü ile çıkacak. Çırağan Kempinski’deki Tuğra Restaurant’da 31 Ağustos’a kadar Şef Fabrice Canelle ve Ahmet Siriş konuklara Türk baharatlarından yaptıkları yemekleri sunuyorlar. Mönüde tarçınlı uskumru dilimleri, kağıtta kimyonlu kuzu incik, rezeneli balık çorbası, sakızlı tavuk şiş, kırmızı biberli dana yanağı yahnisi, safranlı ve mantarlı graten, sumaklı tulum peynirli pizza var. Rezervasyon için telefon numarası 0212 258 33 77. 
     
Sinem dertli, Abdullah Kiğılı ayağını kırdı, Kilyos’da non stop eğlence      Haftanın neredeyse 5 günü Maslak’daki Çetin Berkmen Darüşşafaka Spor Tesisleri’ne gidiyorum. Buranın müdavimleri arasında komşum da olan sevgili Ebru Şallı, Sinem Güven, Demet Şener var. İki gün üst üste bir arada spor yaptık. Ebru düğün öncesi form tutuyordu. Şaka yapıyorum, her biri 49-50 kiloyu geçmiyor. Sadece sağlık için spor’u benimsemişler. Ebru Şallı ile Harun Tan’ın düğününün olduğu cuma sabahı güzel bir sohbet yaptık kızlarla koşu bandında. Bendeniz düğünün yapılacağı cuma akşamı Antalya’ya gideceğim için Ebru’nun davetine katılamadım. Artık dönüşte onlarla birlikte kutlama yemeğine çıkacağız. 
     Sinem Güven İzmirli hemşerimdir. Yılmaz Erdoğan ile ayrılmalarının gerçek nedenini sordum. Çünkü ben Çeşme’deyken onların sitesine yakın oturan müşterek bir arkadaşımız sevgililerin büyük bir kavgaya tutuştuğunu anlatmıştı bana. 
     Gerekçe olarak da Yılmaz Erdoğan’ın kıskançlıklarının Sinem’i bezdirdiğini, Sinem’in rahat davranışlarının da Yılmaz’ı çileden çıkardığını göstermişti. Sinem gerçekten kibar ve eğitimli bir kız. "Kayda değer bir şey yok aslında. Zaten ilişki bitti. Bilinen anlamda bir ayrılık falan yok. Arkadaşız, dostuz. Bir araya gelip sohbet de eder, yemek de yeriz, kahve de içerken konuşuruz. Ama aşk ve ilişki yok. Yoksa Yılmaz gibi bir insan her zaman sevilir, onun dostluğu çok önemlidir" dedi. Darüşşafaka’dan çıkarken tekstil dünyasının ünlü isimlerinden Abdullah Kiğılı ile ortak bir dostumuza rastladım. Son günlerde siyasi çevrelerin de çok itibar ettiği, milletvekili olması konusunda pek çok partiden baskı gören Abdullah Kiğılı, Reina çıkışı ayağını kırmış, 10 gündür eve mahkummuş. İlk ziyaretine de İstanbul Emniyet Müdürü Hasan Özdemir ile Fenerbahçe’nin genç ve yakışıklı yöneticilerinden Ali Yıldırım gitmiş. Buradan Abdullah Ağabey’e geçmiş olsun dileklerimi iletiyorum. Efendim, Kilyos Solar Beach’de 30 Ağustos’da gerçekleşecek olan Bughole Festivali’nde 21 DJ ve 6 canlı performans non stop eğlendirecek. Canlı müzikte The Orb, Plaid, II0 ve Mercan Dede performanslarıyla renk katacaklar. 15 bin kişinin katılımının beklendiği festival 30 Ağustos Cuma günü saat 12.00’de başlayacak. 31 Ağustos Cumartesi sabahı 08.00’de de bitecek. Biletler 26 milyona Biletix’den satışa sunuldu. 
     
Kız Kulesi, değirmenin suyu      Bir sonbaharda, bir de kışın gitmiştim Kız Kulesi’ne. Ama yazın bir başka oluyor. Gerçekten çok özel bir yer. Kısa bir tekne yolculuğunun ardından yıldızlar ve şehir ışıklarının rehberliğinde tarihi bir adaya ayak basıyorsunuz. İnsanı büyüleyen eşsiz bir manzara. Dilerseniz, ayışığı altında içkinizi yudumlayın, dilerseniz restoran bölümünde kendinize ya da sevdiklerinize muhteşem bir ziyafet çekin. Üstelik maliyetli filan değil. Çarşamba, cuma ve cumartesi günleri ismini, Hera ile Leandros’un aşkından alan Grup Leandros’un müziği eşliğinde vaktin nasıl geçtiğinin farkına bile varmayacaksınız. Bir bakacaksınız ki gece yarısını çoktan geçmiş. Ulaşım için pazartesi hariç her gün Ortaköy’den 13.00, 15.00, 17.00 saatlerinde ring seferler var. Aynı seferler Salacak’dan 12.00 ve 19.00 saatleri arasında, Kabataş’dan da 20.30’da yapılıyor. Daha geniş bilgi için telefon numarası 0216 342 47 47. Efendim, geçen gece yarım saatliğine Laila’ya uğradım. Çıkışta çok eski bir arkadaşımla karşılaştım. Ayaküstü bir-iki dedikodu verdi. 
     Şu günlerde oğlunun eğitimi için İstanbul-Boston arasında mekik dokuyan sosyetenin şık kadınlarından Gül Dürüst kısa süre önce barıştığı sevgilisi Sabri Demirel’e daha hoş görünmek için bir dizi estetik ameliyattan geçmiş. Şıklığı ile magazin sayfalarını süsleyen kızı Elif Germiyanlıgil’in kocası Mehmet’in işinin ne olduğu ve yaşadıkları lüks hayatta değirmenin suyunun nereden geldiği de sosyetede merak konusuymuş. Çünkü Mehmet Bey lüks arabalara binip yalılarda oturuyormuş ama kayda değer bir işi yokmuş. Yaa, işte böyle. Valla ben bu dedikoduyu anlatanların yalancısıyım, adı üzerinde dedikodu. Evet, bugünlük de bu kadar, kalın sağlıcakla. Güzel günler sizin, artanlar benim olsun efendim. 
     
     



 MAGAZİN 













</TEXT>
</DOC>
