<DOC>
<DOCNO> 139581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/siyaset/asiy.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Savaş sonrasına kalabilir 
</HEADLINE>
<TEXT>
Başbakanlık için acelesi yok 
Gül’le aralarında sorun olmadığını söyleyen AKP Lideri, "Şartların normale dönmesi halinde takvim belirlenir, adımlar atılır" dedi 
     ABDULLAH KARAKUŞ Ankara 

     AKP Genel Başkanı Recep Tayyip Erdoğan’ın 9 Mart’ta Siirt’te yapılacak seçimlerin ardından başbakanlık koltuğuna oturması ve kabinede değişikliğe gidilmesinin Irak’ta yapılacak operasyon sonrasına kalma olasılığı arttı. Erdoğan, Başbakan Abdullah Gül ile arasında sorun olmadığını belirterek "Başbakanlık için acelem yok" dedi. 
     AKP kulislerinde 9 Mart’ta yapılacak Siirt seçimlerinin ardından Erdoğan’ın ne zaman başbakan olacağı ve hükümetin değişip değişmeyeceği tartışılmaya başlandı. Erdoğan’a yakın kaynaklar, AKP liderinin milletvekili seçilmesinin ardından hemen başbakan olma yoluna gitmeyerek bir süre bekleyebileceğini ifade etti. Erdoğan konuyla ilgili olarak CNN Türk ve Kanal D’de yaptığı açıklamalarda, başbakanlığının savaş sonrasına kalabileceği mesajı verdi. Türkiye’de olağanüstü günler yaşandığını vurgulayan Erdoğan, "Anormal şartların normale dönmesi halinde takvim belirlenir, adımlar atılır. Biz rahatız. Başbakanlık için acelem yok. Başbakanla aramızda sıkıntı ve problem yok. Bu yüzden de aceleye gerek yok" dedi. 
     Öncelikle 9 Mart seçiminin görülmesi gerektiğini ifade eden Erdoğan şunları söyledi "Doğmamış çocuğa don biçilmez. Koltuk noktasında Abdullah beyle benim aramda böyle bir telaş yok. Anormal durumu ne zaman normal duruma döndüreceğimizi oturup başbakanla beraber dertleşip karar veririz. " 
     



 SİYASET 











</TEXT>
</DOC>
