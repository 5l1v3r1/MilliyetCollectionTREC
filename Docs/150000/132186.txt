<DOC>
<DOCNO> 132186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/soneko09.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketiciyi kandıran yandı... 
</HEADLINE>
<TEXT>

     Tüketiciyi korumak için uygulanan cezalarda bu yıl yapılan artışla, Türkçe kullanma klavuzu olmayan ürün için 462 milyon, tüketiciyi aldatan ve genel ahlaka uygun olmayan ulusal reklamlar için ise 24 milyar 336 milyon lira ceza uygulanabilecek. 
     4077 sayılı Tüketicinin Korunması Hakkındaki Kanun'un çeşitli maddelerine aykırı hareket edenleri yüklü miktarda para cezaları bekliyor. 
     Bu konudaki idari para cezaları yüzde 59 artırılarak 2003 yılı için yeniden belirlendi. 231 milyon liradan başlayan cezalar, 121 milyar liraya kadar çıkarken, Sanayi ve Ticaret İl Müdürlükleri yeni ceza uygulamaları hakkında bilgilendirildi. 
     Yeni düzenlemeye göre, yurtiçinde üretilen veya ithal edilen sanayi mallarının bakım, onarım ve kullanılmasına ait Türkçe tanıtım ve kullanım kılavuzları olmadan satılmasında, sorumluları 462 milyon 370 bin liralık bir ceza bekliyor. 
     Satışa sunulan özürlü ürünlerin üzerine ''Özürlü'' ibaresinin yazılmaması, taksitli satışlarda istenilen bilgilerin tüketiciye yazılı olarak bildirilmemesi ve imzalanan sözleşmenin bir nüshasının tüketiciye verilmemesi ve kampanyalı satışlarda kanunun 6. maddesinin 3. fıkrasında istenilen bilgiler ile kampanya satış tarihi, malın ya da hizmetin teslim veya yerine getirilme tarihi ile şekline ilişkin bilgilerin tüketiciye verilmemesi durumunda ise 231 milyon 180 bin lira ceza uygulanabilecek. 
     Yeni düzenlemede, dergi ve gazete gibi süreli yayın kuruluşları tarafından düzenlenen promosyon kampanyaları ile ilgili de ağır para cezaları yer alıyor. 
     
     KANUNSUZ PROMOSYONA AMAN YOK... 
     Ulusal bir yayın kuruluşunun promosyanlarında, kültürel ürünlerin dışında mal veya hizmet dağıtımını taahhüt etmesi, kampanya konusu ürün bedelinin kampanya süresince tüketicinin yayını satın almak için ödediği toplam bedelin yarısından fazla olması, kampanya süresinin 60 günü geçmesi ve kampanya süresince süreli yayının fiyatının promosyon ürünün maliyeti nedeniyle artırılması durumunda, 121 milyar 680 milyon lira para cezası uygulanacak. 
     Ticari reklamların ve ilanların yasalara ve genel ahlaka uygun olmaması ve tüketiciyi aldatıcı olması halinde ise 9 milyar 247 milyon 613 bin lira olan ceza, bu maddeye aykırılığın ülke düzeyinde yayın yapan kuruluşlar aracılığı ile gerçekleştirilmesi halinde, 24 milyar 336 milyon liraya kadar çıkıyor. 
     Tüketiciyi korumak için uygulanacak bu para cezaları, aynı yıl içinde tekrarlanması halinde ise iki katına çıkacak. 
     





</TEXT>
</DOC>
