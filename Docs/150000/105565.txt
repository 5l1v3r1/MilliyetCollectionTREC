<DOC>
<DOCNO> 105565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur29.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis köpeği Dolly, 54 kilo esrar yakalattı... 
</HEADLINE>
<TEXT>

     Bursa Emniyet Müdürlüğü Kaçakçılık ve Organize Suçlar Şubesi'nde 2 yıldır kullanılan özel eğitimli polis köpeği ''Dolly'', bir operasyonda, 54 kilogram esrar ve 28 kök dişi hintkenevirinin bulunmasını sağladı. 
     A.A muhabirinin aldığı bilgiye göre, güvenlik güçlerince takibe alınan esrar içicileri Özer Ç. ve Mustafa B, Nilüfer İlçesi Beşevler Caddesi'nde, Hüseyin U'dan esrar satın aldıkları sırada suçüstü yakalandı. 
     Gözaltına alınan zanlıların verdiği ifade üzerine operasyonu genişleten güvenlik güçleri, Hüseyin A, Erhan Ö, Tahsin S, Hasan A, Tayfun A ve Mesut B'yi de yakaladı. 
     Zanlıların ev ve işyerinde yapılan aramalar sırasında, 2 yıldır Kaçakçılık ve Organize Suçlar Şubesi'nde kullanılan 1.5 yaşındaki Belçika Kurdu ''Dolly''den yararlanıldı. 
     Polis köpeği ''Dolly'', zanlıların bahçeye gizledikleri toplam 54 kilogram esrarı, kısa süre içinde bulmayı başardı. Esrarla birlikte, 28 kök dişi hintkeneviri de ele geçirildi. 
     Zanlıların, sorgulamalarının tamamlanmasının ardından adliyeye sevk edilecekleri bildirildi. 
     





</TEXT>
</DOC>
