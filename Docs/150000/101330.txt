<DOC>
<DOCNO> 101330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sontur13.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayısal Loto talihlilerinden biri ortaya çıktı... 
</HEADLINE>
<TEXT>

     Sayısal Loto'nun 300. hafta çekilişinde 6 rakamı tuturarak 485 milyar lira kazanan altı talihliden biri, Çanakkale'nin Çan İlçesi'ne bağlı Terzialan Beldesi'nde yaşayan işçi emeklisi Yakup Durmaz 65 oldu. 
     Her hafta sayısal loto oynadığını, son hafta da bir arkadaşına para vererek makinede oynattığını belirten 5 çocuk babası Durmaz, ''Sonuçlar açıklanınca kuponumun üçüncü kolonunun 6 tuttuğunu gördüm. Önce inanamadım. Tekrar tekrar kontrol edince tamam ben de kazandım dedim. Sabahı zor ettim'' dedi. 
     Eşiyle birlikte oturduğu evinde, aldığı 225 milyon lira emekli aylığı ile geçinmeye çalıştığını, çocuklarının hepsini evlendirdiğini, herhangi bir sorununun bulunmadığını anlatan Durmaz, ''Aslında bu ikramiye biraz geç bir şans oldu. Biraz daha gençken gelseydi daha iyi olurdu'' diye konuştu. 
     İkramiyenin mütevazı yaşamlarını değiştirmeyeceğini, paranın büyük bir bölümünü çocuklarının hayat düzeyini yükseltmek için harcayacağını belirten Durmaz, ''Her şeyin başı sağlık ve mutluluk. Bu ikramiyenin ailemize mutluluk getirmesini diliyorum. Ben bu yaşta gelen parayı, ancak çocuklarım için harcayarak değerlendirebilirim'' dedi. 
     Durmaz, Çan'daki bir banka şube müdürüne vekalet verdiğini, parayı bu banka kanalı ile tahsil edeceğini kaydetti. 
     





</TEXT>
</DOC>
