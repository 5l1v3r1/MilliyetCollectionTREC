<DOC>
<DOCNO> 116689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/yazar/bila.html </URL>
<DATE> 2002/11/03/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Demokrasi kültürü 
</HEADLINE>
<TEXT>

     Bugün seçim var. Seçmen ülke yönetimine şekil verecek. Tercihini ortaya koyacak. 
     Seçim kampanyaları Türkiye’de demokrasi kültürünün giderek yerleştiğini ve geliştiğini gösteriyor. 
     Seçim meydanlarında farklı partilerin bayraklarını yan yana görebiliyoruz. Kimse kimsenin kampanyasını baltalamaya çalışmıyor. Meydanlar sırayla demokratik bir olgunluk içinde partilerden partilere teslim ediliyor. 
     Aynı meydandan veya aynı caddeden geçen seçim konvoyları birbirlerini saygı ile selamlıyorlar. Partili gençler arasında kavga dövüş yaşanmıyor. 20 - 25 yıl öncesinin taşlı sopalı, tabancalı tüfekli, küfürlü kavgalı seçim kampanyaları yok artık. 
     Bu tablo, Türk demokrasisinin ulaştığı olgunluk ve zenginlik açısından sevindirici. Daha 20 yıl önce gençlerini sağ - sol çatışmalarında yitirmiş bir toplum olarak bu olgunluğu, bu zenginliği özenle korumalıyız. Demokrasinin en sağlıklı yol olduğunu gelecek nesillere de öğretmeliyiz. 
     Seçim kampanyalarında son birkaç seçimdir gözlemlediğimiz karşılıklı anlayışa dayalı bu görüntü seçim sonrasında da korunmalıdır. Demokrasi kültürü koalisyon kültürü ile de güçleniyor. Türkiye’de siyasi partiler eskiye oranla koalisyona, uzlaşmaya çok daha yatkın hale geldiler. Bu da Türk demokrasisinin yapısını güçlendiren diğer bir faktör. 
     Yarından sonra siyasi partilere düşen seçmenin tercihine uygun iktidar ve muhalefeti oluşturmak olmalıdır. 
     Demokratik yapıyı güçlendirmede Türkiye’nin önemli eksiklerinden biri yönetime katılmanın sadece seçimden seçime oy kullanmak biçiminde algılanması. Oysa sivil toplum kuruluşları, seçimi beklemeden de yönetime katılabilmeli, onu yönlendirebilmeli. Alınacak kararlarda, çıkarılacak yasalarda vatandaş sivil toplum örgütleri aracılığı ile tercihlerini yansıtabilmeli. Denetimini sadece sandıktan sandığa değil, seçimler arasındaki süreçte de gerçekleştirebilmeli. Siyasi partiler de bunu kolaylaştırmalı, katılımcılığı teşvik etmeli. 
     Böylece demokrasi günlük olarak da yaşama geçirilebilmeli sandıktan sandığa hatırlanan bir mekanizma olmaktan çıkarılmalı. 
     
     







Sözüm meclisten dışarı... 


Londra’da pide 


Demokrasi kültürü 


Bir parti, bana öylesine bir hayal çizdi ki 


Tek bir oy 


Keşke... 


Seçim, seçim, seçim 


Temel’in biri bir gün... 


Kıssadan hisseyi siz çıkarın 


Yeni toplum düzeni 


Türkiye yollarında bir virtüöz 


Renkli çocukların renksiz ülkesi 


Asıl sorun güven meselesi 


Ekonomide her şey yeni iktidara bağlı 


"Elim kırılsaydı" sendromu 


Oy verdik işimiz başladı 


</TEXT>
</DOC>
