<DOC>
<DOCNO> 110378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sonspo22.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Siena'da Mirsad rüzgarı esiyor 
</HEADLINE>
<TEXT>

     İtalya 1. Basketbol Ligi'nde Mabo Livorno'yu 85-70 yenen Montepaschi Siena'da Türk oyuncu Mirsad Türkcan en fazla asist, ribaunt ve sayı ile karşılaşmanın yıldızı oldu. 
     İtalya'nın ortasında yer alan Toscana Bölgesi'nin derbi maçı niteliğini taşıyan karşılaşmada Siena'yı galibiyete götüren Türkcan, 20 sayı attı. 
     Ligde Benetton Treviso'nun ardından averajla 2. sırada yer alan Siena'nın Türk antrenörü Ergin Ataman da takımın yıldız oyuncusu olarak Mirsad'ı gösteriyor. 
     Bu arada İtalyan spor gazeteleri Siena'nın en iyisi olan Türk basketbolcu için bugün övgü dolu ifadeler kullandılar. Corriere dello Sport, ''Türkcan derbide göklere çıkıyor'', La Gazzetta dello Sport ''Türkcan 3 kez Siena'', Tutto Sport ''Türkcan, acı çeken Siena'yı su üstünde tutuyor'' ifadelerini başlıklarına çıkardı. 
     3 maçta 3 galibiyet alan Siena, 6 Ekim Pazar günü deplasmanda Oregon Cantu ile karşılaşacak. 
     





</TEXT>
</DOC>
