<DOC>
<DOCNO> 121021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/guncel/gun11.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Oxfordlu rahip, Mardin’i dünyaya tanıtacak 
</HEADLINE>
<TEXT>

Oxford’daki ilahiyat eğitiminden sonra Mardin’e dönen başrahip Özmen’in şimdiki hedefi, doğduğu toprakları dünyaya tanıtmak 
     NACİ SAPAN Mardin DHA 

     Çan ve ezan seslerinin yıllardır hoşgörü ortamında yankılandığı, Türk, Kürt, Arap, Ermeni, Süryani vatandaşlarının mozaik kenti Mardin’e Nuri Saliba Özmen isimli Oxfordlu başrahip atandı. 1964’te Nusaybin’in Gündoğdu köyünde doğan Özmen, 10 yaşında köyünden ayrıldı. Ortaöğretimini Midyat’ta tamamlayan Özmen, Mardin ve Midyat’taki manastırlarda da dini eğitim gördü. 
     1998’de İstanbul’a giden ve altı ay İngiliz Dili eğitimi gören Özmen’in "yurtdışında eğitim" hayali gerçek oldu ve aynı yıl İngiltere’ye gidip Oxford’a yerleşti. 2.5 yıl ilahiyat eğitimi alan Özmen, Süryani bilimleri dalında master yaptı. Arapça, Türkçe, Süryanice, İngilizce, Almanca ve Fransızca bilen Özmen, Oxford’u bitirdikten sonra Avrupa’da kalmak yerine doğduğu topraklardaki Deyrülzafaran Kilisesi’ne başrahip olarak dönmeyi tercih etti. 
     
     Ekip oluşturacak 
     Yurtdışında gördüklerini hayranı olduğu Mardin’de uygulamak istediğini belirten Özmen, şunları söyledi "Oxfordluların da bizden öğreneceği çok şey var. Manastırda eğitimli bir kadro oluşturacağız, bu kadro Mardin’i ve bölgeyi dünyaya tanıtacak." 
     



 GÜNCEL 














</TEXT>
</DOC>
