<DOC>
<DOCNO> 139099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/yasam/yas06.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavar anneye ömür boyu hapis 
</HEADLINE>
<TEXT>

İki yaşındaki oğlu Alişan’ı aç bırakıp ölüme terk eden Alman annenin, mahkeme kararını dinlerken kılı bile kıpırdamadı... 
     FRANKFURT Milliyet 

     Geçen yıl yaşanan ve iki yaşındaki oğlu Alişan’ın ölümünden birinci derecede sorumlu tutulan 22 yaşındaki Veronika W., mahkemenin kararını soğukkanlılıkla karşıladı. Kararı açıklayan yargıç hükmü verirken, "Alişan 3 - 4 gün aç, susuz ve ışıksız bırakılmış. Berlin gibi bir metropolde, bir çocuğun açlık ve susuzluktan ölmesi korkunç bir şey" dedi. 
     Geçen yıl komşuların durumu polise bildirmesiyle ortaya çıkan olay, bütün Almanya’yı sarsmıştı. Uyuşturucu kullanan ve sık sık dışarıda kalan anne Veronika M., günler sonra Alişan’ın bulunduğu eve uğradığında, paltosu ve sağlık kartını aldıktan sonra çekip gitti. 
     Mahkeme, Veronica’nın Alişan’ın öldüğünü bilmesine karşın bir şey olmamışçasına eğlenceye daldığına hükmetti. İhbar sonucu eve giren polis, Alişan’ın kaskatı kesilmiş bedeniyle karşılaştı, yüzü duvara dönük olarak yatan Alişan’ın yanında 250 tane kullanılmış bebek bezi bulundu. Katil annenin mahkemedeki son sözleri ise şu oldu "Oğlumu sık sık rüyamda görüyorum. Bana Anne beni niye terk ettin. Beni sevdiğini düşünüyorum’ diyor" 
     



 YAŞAM 


























</TEXT>
</DOC>
