<DOC>
<DOCNO> 124013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur04.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da dün gece... Üç kişi öldü... 
</HEADLINE>
<TEXT>

     Maltepe, Silivri ve Şişli'de 3 kişi, çeşitli nedenlerle öldü. 
     Maltepe 222 Evler Kültür Sokak'taki bir binanın yanında duran konteynerde bir ceset gören vatandaşlar, durumu polise bildirdi. 
     Olay yerine gelen polisler tarafından yapılan incelemede donarak öldüğü belirlenen Yavuz Karakaya'nın 45 cesedinin yanında, boş bira şişeleri bulundu. 
     Cesedi Dr. Lütfi Kırdar Kartal Eğitim ve Araştırma Hastanesi'ne kaldırılan Karakaya'nın oğlu Onur Öznur Karakaya, babasının zaman zaman alkol alıp eve gelmediğini söyledi. 
     Öte yandan, Silivri Piripaşa Mahallesi Çarşı Merkezi Caddesi'ndeki Çardak Köftecisi önünde bıçakla karnından yaralanmış halde bulunan Hakan Sallabaş, kaldırıldığı Silivri Devlet Hastanesi'nde öldü. 
     Olay yerinden 34 ZKT 86 plakalı bir otomobille ayrıldığı belirtilen saldırganın yakalanması amacıyla bölgede çalışma başlatıldı. 
     Bu arada, Bilgi Üniversitesi Matematik Bölümü 2. sınıf öğrencisi Kenan Kılıç 20 da, üniversitenin Şişli Kuştepe'deki yerleşkesinin bahçesinde ölü bulundu. 
     Binadan düştüğü sanılan Kılıç'ın cesedi, kesin ölüm nedeninin belirlenmesi amacıyla Adli Tıp Kurumu'na kaldırıldı. 
     Olay yerine gelerek görüntü almak isteyen basın mensupları ile kendilerini engellemeye çalışan üniversitenin güvenlik görevlileri arasında tartışma yaşandı. 
     
     KARBONMONOKSİT ZEHİRLENMESİ 
     Gaziosmanpaşa Sultançiftliği 1142 Sokak'taki bir evde kalan Osman Tekeci, Hacer Tekeci, İbrahim Tekeci, Gamze Tekeci, Şerife Atasoy ile Gamze Atasoy, sobadan kızan karbonmonoksit gazından etkilenmiş halde bulundu. 
     SSK Eyüp ile SSK Okmeydanı Eğitim hastanelerine kaldırılan bu kişilerin hayati tehlikelerinin ortadan kalktığı bildirildi. 
     
     POLİS-HIRSIZ KOVALAMACASI 
     Bahçelievler'de ise kendilerinden şüphelenen polisin ''dur'' ihtarına uymayarak çalıntı bir otomobille kaçmaya çalışan 3 kişi, D-100 Karayolu'nun yan yolundaki bir mağaza önünde sıkıştırıldı. 
     Bu sırada manevra yaparak kaçmaya çalışan hırsızların içinde bulunduğu otomobil, bariyerlere çarptıktan sonra kendilerini takip eden 34 A 74157 ile 34 A 74158 plakalı ekip otomobillerine vurdu. 
     Kazada şans eseri yaralanan olmazken, her 3 araçta da maddi hasar oluştu. 
     Olayın ardından yaya olarak kaçan hırsızların yakalanması için bölgede çalışma başlatıldı. 
     





</TEXT>
</DOC>
