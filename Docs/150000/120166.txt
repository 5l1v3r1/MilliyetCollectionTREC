<DOC>
<DOCNO> 120166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sondun24.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Eninde sonunda Erdoğan Başbakan olacak'' 
</HEADLINE>
<TEXT>

     Başbakan Abdullah Gül, İtalya'nın yüksek tirajlı Corriere della Sera gazetesinde bugün çıkan demecinde, Adalet ve Kalkınma Partisi'nin AK Parti Genel Başkanı Recep Tayyip Erdoğan'ın ''eninde sonunda başbakan olacağını'' söyledi. 
     ''Ben Ankara'nın Geçici Başbakanıyım'' başlığıyla verilen haberde Başbakan Gül, AK Parti iktidarının öncelikli konularını anlattı. 
     ''Hükümetin zirvesindeki durum sizce garip değil mi '' sorusu üzerine Gül, ''Anormal bir durum olduğunu ben de biliyorum. Bu anormalliğin ortadan kalkacağı zaman gelecek. Erdoğan ile ben eski dostlarız. Biz ülkeye hizmet etmek istiyoruz. Hedeflerimiz arasında yasakları ortadan kaldırmak da var. Eninde sonunda parti lideri başbakan olacak'' dedi. 
     Türkiye'nin AB üyeliği sürecine de değinen Başbakan Gül, ''Türkiye girdiği zaman AB, stratejik açıdan daha güçlü olacak. Biz, müslüman demokrat, şeffaf ve elimizden gelen her şeyi yapan bir partner olma teklifini sunuyoruz. Kopenhag'da her şey daha açık olacak'' ifadelerini kullandı. 
     Gül'ün bu sözleri, Corriere della Sera'nın spotunda ''Biz İslamcılar ile AB daha güçlü olacak'' şeklinde yansıtıldı. 
     Başbakan Gül, BM Genel Sekreteri Kofi Annan'ın taraflara sunduğu Kıbrıs planıyla ilgili olarak, ''BM'nin bu planı üzerinde çalışacağız ama her şeye evet demeyeceğiz'' dedi. 
     
</TEXT>
</DOC>
