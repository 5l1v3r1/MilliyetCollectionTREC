<DOC>
<DOCNO> 100520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun31.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Walesa bıyıklarını kesti. 
</HEADLINE>
<TEXT>

     Eski Polonya devlet başkanı ve Dayanışma sendikasının tarihi lideri Lech Walesa, ünlü bıyıklarını kesti. 
     Walesa'nın Gdansk'taki çalışma bürosundaki yardımcılarından Ewelinka Wolanska, ''Onu karşımda bıyıksız görünce hayretten ağzım açık kaldı'' dedi. 
     Wolanska, eski başkanın aşırı sıcaklardan ötürü bıyıklarına kıydığını anlattığını söyledi. 
     AFP muhabiriyle konuşan Wolanska, ''Eski başkanın bıyıksız daha genç göründüğünü söylüyorlar, ama bence kendisine büyülü bir hava veren bir şeyini yitirdi. Umarım tekrar bıyık bırakır'' diye konuştu. 
     Dünya kamuoyu, Walesa'nın bıyıklarıyla 22 yıl önce Gdansk'ta şantiye işçilerinin grevine önderlik ederken tanışmıştı. O grev sonunda, Polonya'nın ilk özgür sendikası doğmuş, bu sendika hareketi de, orta ve doğu Avrupa'da komünist rejimlerin yıkılması sürecinde küçümsenemeyecek bir rol oynamıştı. 
     





</TEXT>
</DOC>
