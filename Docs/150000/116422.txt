<DOC>
<DOCNO> 116422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur05.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğudaki 32 ilde oy verme işlemi sabah 06 00'da başlayacak 
</HEADLINE>
<TEXT>

     Türkiye'de, 3 Kasım Pazar günü, 22. Dönem Milletvekili Genel Seçimi için 41 milyon 414 bin 793 seçmen sandık başına gidecek. 
     Vatandaşlar seçmen bilgi kağıdını ve kimliklerini göstererek oylarını kullanacaklar. Seçmen bilgi kağıdı bulunmayan, ancak seçmen kütüğünde kayıtlı olanlar, oylarını kimliklerini göstermek suretiyle kullanabilecekler. 
     Oy verme işlemi, Türkiye'nin doğusundaki 32 ilde saat 06.00'da başlayıp saat 15.00'te sona erecek. Batıdaki 49 ilde ise saat 07.00'de başlayacak oy verme işlemi, saat 16.00'da son bulacak. 
     Ceza infaz kurumlarındaki tutuklular için ise oy verme saat 08.00'de başlayıp, o yer için belirlenen saatte sona erecek. 
     Oyların 06.00-15.00 saatleri arasında kullanılacağı iller şunlar 
     Adıyaman, Ağrı, Artvin, Bingöl, Bitlis, Diyarbakır, Elazığ, Erzincan, Erzurum, Gaziantep, Giresun, Gümüşhane, Hakkari, Kars, Malatya, Kahramanmaraş, Mardin, Muş, Ordu, Rize, Siirt, Sivas, Trabzon, Tunceli, Şanlıurfa, Van, Bayburt, Batman, Şırnak, Ardahan, Iğdır ve Kilis. 
     Oy verme işleminin 07.00-16.00 saatleri arasında gerçekleştirileceği iller ise şöyle 
     Adana, Afyon, Amasya, Ankara, Antalya, Aydın, Balıkesir, Bilecik, Bolu, Burdur, Bursa, Çanakkale, Çankırı, Çorum, Denizli, Edirne, Eskişehir, Hatay, Isparta, İçel, İstanbul, İzmir, Kastamonu, Kayseri, Kırklareli, Kırşehir, Kocaeli, Konya, Kütahya, Manisa, Muğla, Nevşehir, Niğde, Sakarya, Samsun, Sinop, Tekirdağ, Tokat, Uşak, Yozgat, Zonguldak, Aksaray, Karaman, Kırıkkale, Bartın, Yalova, Karabük, Osmaniye, Düzce. 
     
     SANDIK KURULLARININ YEMİNİ 

     Seçim günü sandık kurullarında 1 milyon 206 bin kişi görev yapacak. YSK, bu görevlilere yaklaşık 30 trilyon lira para ödeyecek. 
     YSK, pazar günü yapılacak erken seçim için yaklaşık 60 trilyon lira tutarında harcama yaptı. 
     Sandık kurulu başkanı ve 6 üye, pazar günü en geç 05.00-06.00'da göreve başlayacak ve ilk iş olarak sandık başında hazır bulunanlar önünde şu andı içecekler 
     ''Hiçbir tesir altında kalmaksızın, hiç kimseden korkmadan, seçim sonuçlarının tam ve doğru olarak belirlenmesi için, görevimi kanuna göre dosdoğru yapacağıma namusum, vicdanım ve mukaddesatım üzerine ant içerim.'' Sandık kurulu başkanı, oy verme işlemine başlamadan önce sandığın konulacağı yeri belirleyip, kapalı oy verme yerini hazırladıktan sonra, 298 sayılı Seçimlerin Temel Hükümleri ve Seçmen Kütükleri Hakkında Kanun'un oy verme serbestliğine ve gizliliğine ilişkin hükümlerini içeren levhayı ve seçime katılan siyasi parti adayları ile bağımsız adayları gösteren listeyi kapalı oy verme yerine asacak. 
     Kesin aday listeleri seçmen listeleri ile birlikte ayrıca seçmenlerin görüp inceleyebilecekleri bir yere asılacak. 
     Kapalı oy verme yerleri, oyların gizliliğini ve seçmenlerin oylarını tam bir serbestlik içinde vermelerini sağlayacak, dışarıdan içerisinin gözetlenmesine imkan bırakmayacak elverişli bölümlerde olacak. 
     Oy verme yerlerinin çevresi YSK tarafından özel olarak yaptırılan karton paravanlarla kapatılacak. 
     
     SANDIK ALANI VE GÖZLEMCİLER 

     Sandıkların, kapalı oy verme yerinin ve sandık kurulunun yerleştiği yer merkez olmak üzere 100 metre yarıçaplı alan ''sandık alanı'' olacak. 
     Sandık alanında, ancak sandık kurulu başkan ve üyeleriyle oy vermek üzere gelen seçmenler, siyasi partilerin gözlemcileri, adaylar ve gözlemcileri bulunabilecek. Başka hiç kimse sandık alanına giremeyecek. 
     Gözlemciler, hangi siyasi partinin veya bağımsız adayın gözlemcisi olduklarını yazılı belge ile kanıtlamak zorunda olacaklar. 
     Adaylar ile gözlemciler, ceza infaz kurumları ve tutukevlerine konulan sandıklarda ise sandık başı işlemlerini izlemek üzere sandık başında bulunabilecekler. Ancak bu yerlere giriş ve çıkışlarda cezaevi idaresince alınan tedbirlere uymak zorunda olacaklar. 
     
     OY PUSULALARI 

     Seçimde, üzerinde ''Türkiye Cumhuriyeti Yüksek Seçim Kurulu'' filigranı bulunan ve her seçim çevresi için ayrı ayrı bastırılan birleşik oy pusulaları kullanılacak. 
     Seçim için YSK tarafından bastırılan beyaz renkteki birleşik oy pusulalarının en üst kısmında ''22. Dönem Milletvekili Genel Seçimi Siyasi Partiler Birleşik Oy Pusulası'' ibaresi bulunuyor ve bunun altında hangi ilin kaç numaralı seçim çevresine ait olduğunu belirten yazı yer alıyor. Bu yazı altında en başta ve ortada partinin özel işareti, altında kısaltılmış adı, onun altında da tam yazı halinde adı bulunuyor. Bu yazının altında ise siyasi parti genel başkanının adı basılı bulunuyor. Bunun altını kapayan çizgiden sonra çapı 2 santimetre olan bir boş daire yer alıyor. Oy pusulalarında o seçim çevresinde seçime katılan milletvekili adaylarının isimleri de yazılı bulunuyor. 
     
     KİMLİK TESPİTİNDE HER BELGE GEÇERLİ DEĞİL 

     Vatandaşlar seçmen bilgi kağıdı ve kimliklerini göstererek oylarını kullanacaklar. 
     Nüfus cüzdanı, resmi daireler veya KİT'lerden verilen kimlik kartları, pasaport, evlenme cüzdanı, askerlik belgesi, sürücü belgesi gibi kimliğini tereddütsüz ortaya koyan resimli, resmi nitelikteki belgeler kimlik olarak gösterilebilecek. 
     Belediyeler ile köy ve mahalle muhtarlarınca düzenlenip onaylanan kimlik bilgileri geçerli olmayacak. 
     Bu belgelerden birini ibraz edemeyen seçmen oyunu kullanamayacak. 
     Seçmen bilgi kağıdı bulunmayanlardan seçmen kütüğünde adı olanlar da oylarını kimliklerini göstermek suretiyle kullanabilecekler. 
     
     GEBE, HASTA, ÖZÜRLÜ VE YAŞLILARA ÖNCELİK 

     Seçim günü, sandık başına gelen seçmenler, sandık kurulu önüne kurul başkanı tarafından sıra ile birer birer alınacaklar. 
     Gebeler, hastalar, özürlüler ve yaşlılar sırada bekletilmeden oylarını kullanabilecekler. 
     Sandık başında, seçmene vereceği oy hakkında hiçbir kimse müdahale, telkin veya tavsiyede bulunamayacak. Hiçbir seçmen oyunu kullandıktan sonra sandık başında kalmayacak. 
     Oyunu kullandıktan sonra sandık başından ayrılmayan seçmene sandık kurulu başkanı uzaklaşması gerektiğini hatırlatacak. Seçmen yine orada kalırsa, güvenlik kuvvetlerince uzaklaştırılacak. 
     Yardıma muhtaç ve özürlü olanlar ise oylarını birinin yardımıyla kullanacaklar. Ancak bir seçmen birden fazla kişiye yardım yapamayacak. 
     Okuma-yazma bilmeyen seçmenlere, oylarını kullanmaları konusunda başkaları tarafından sandık alanında yardım edilemeyecek. Bu durumdaki kişilere sormaları halinde sandık kurulu başkanı tarafından belirlenen çerçeve içerisinde açıklamalarda bulunulabilecek. 
     Sandık başlarında oluşan oy verme kuyrukları sandık kurulunun bir üyesi tarafından sürekli denetlenecek. Bu üye, kuyrukta daha önce oy kullandığı belirlenen parmağında çıkmaz boya bulunan seçmeni uyaracak. Uyarı dikkate alınmazsa bu kişiler güvenlik kuvvetlerince sandık mahallinden uzaklaştırılacak. 
     
     ''EVET'' VEYA ''TERCİH'' MÜHRÜ BASILACAK 

     Seçmenler, sandık kurulu başkanından alacakları birleşik oy pusulası ve mühürle kapalı oy verme yerine girecekler. Burada oyunu vereceği partinin ambleminin altındaki yuvarlak içerisine ''Evet'' veya ''Tercih'' mühürünü basacak olan seçmenler, pusulayı zarfa koyarak sandığa atacaklar. 
     Seçmenler, oylarını sandığa attıktan sonra sandık seçmen listesindeki isimlerinin karşısını imzalayacaklar. 
     Mükerrer oy kullanımını önlemek için oyunu kullanan seçmenin sol işaret parmağı çıkmayan boya ile boyanacak. YSK, Hindistan'dan ithal edilen ''çıkmaz seçmen mürekkebi'' için 2 trilyon lira ödedi. 
     Sandık kurulu başkanı oyunu kullananların seçmen bilgi kağıtlarının arkasını imzalayıp mühürleyecek. 
     Seçmen kütüklerinde ismi bulunduğu halde oy kullanmayanlar 5 milyon lira para cezası ödeyecekler. 
     
     BAĞIMSIZ ADAYLAR İÇİN OY KULLANMA 

     Seçmen oyunu bağımsız adaya verecekse, kapalı oy verme yerinde söz konusu bağımsız adaya ilişkin oy pusulasını, üzerine herhangi bir mühür basmaksızın ve işaret koymaksızın zarfa yerleştirip sandığa atarak gerçekleştirebilecek. 
     Bu durumdaki seçmenler sandık kurulu başkanından alacakları birleşik oy pusulasını ise kapalı oy verme yerinde ceplerine koyacaklar. 
     
     TUTUKLULARIN OY KULLANMASI 

     Pazar günü ceza infaz kurumları ve tutukevlerine de sandık konulacak. 
     Sandığın konulacağı yer, cezaevi idaresinin de görüşü alınarak, ilgili ilçe seçim kurulu başkanının nezaretinde belirlenecek. 
     Tutuklular, yeterli güvenlik tedbiri alındıktan sonra, ceza infaz kurumları ve tutukevi idaresinin belirleyeceği bir düzen içinde oy kullanacakları sandık bölgesine getirilecekler. 
     Tutukluların serbest ve gizlilik içinde oylarını kullanmaları sandık kurulu tarafından sağlanacak. 
     Ceza infaz kurumlarına, tek bir tutuklu bulunsa dahi sandık konulacak. 
     Ancak, kimin kime oy verdiği ortaya çıkacak sayıda az tutuklunun oy kullandığı sandıklardaki oylar yerinde açılmayıp, yakındaki bir sandıkta kullanılan oylar arasına karıştırılacak. 

     
</TEXT>
</DOC>
