<DOC>
<DOCNO> 123116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/yasam/yas03.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Orkinos değil amfora çiftliği 
</HEADLINE>
<TEXT>

Assos açıklarında yapılması planlanan orkinos çiftliğinin kurulacağı bölgede, düzinelerce antik amfora bulundu 
     ERDEM SÜREK Çanakkale DHA 

     Çanakkale’ye bağlı Ayvacık’ta Assos sahillerinde Akua-Dem şirketinin kurmayı planladığı orkinos çiftliği nedeniyle 20 Kasım’dan itibaren başlatılan üç günlük incelemeler, ilginç gelişmelere sahne olsa da tamamlandı. 
     Assos Kazıları Başkanı Prof. Dr. Ümit Serdaroğlu ve görevli ekip, bölgedeki ilk dalışını 23 Kasım’da 25 metre derinlikte yaptı ve kum içinde iki amforaya rastladı. Ancak fotoğraf çekimi için tekrar dalan ekip, bu kez amforaları bulamadı. Bunun üzerine, dalışlarda elde edilen bilgileri içeren rapor, Serdaroğlu ve Bodrum Müzesi’nden arkeolog-balıkadam Yaşar Yıldız imzasıyla Müzeler Genel Müdürlüğü’ne sunuldu. 
     
     İkinci dalışta sürpriz’ çıktı 
     Genel Müdürlük de bölgede kültür varlığı bulunmadığı raporu üzerine, Sivrice Burnu’nun doğusundaki bölgenin orkinos çiftliği kuracak Akua-Dem’e yıllığı 30 milyar liraya kiralanmasına onay verdiğine dair yazıyı, Maliye Bakanlığı ve Milli Emlak Genel Müdürlüğü’ne gönderdi. 
     Ancak bu rapor gönderildikten iki saat kadar sonra 26 Kasım’da bölgede tekrar yapılan dalışta bu kez antik bir batığa ait sayısız amfora bulundu. Bunun üzerine Kültür Bakanlığı’na aynı gün ikinci bir rapor gönderildi. Raporda, bölgenin tümünün batık alanı olduğu belirtilerek Çiftlik kurulursa bunların tahrip olması ihtimali yüksek’ denildi. 
     
     Yeni Bakan acele etti’ iddiası 
     Serdaroğlu, Bakanlığın amfora fotoğraflarına da yer verdikleri ikinci raporu dikkate alacağını belirterek, Orkinos çiftliği bölgesinin antik batık alanı olduğunu en başından beri ısrarla söylüyoruz" dedi. İstanbul Barosu eski Başkanı Yücel Sayman ise, konuyla ilgili şöyle konuştu "İlk dalışlara bir firma temsilcisinin de katılması dikkat çekici. Eski Kültür Bakanı kapsamlı araştırma istedi, yeni Bakan acele davrandı. Her şey baştan gözden geçirilmeli." 
     



 YAŞAM 





















</TEXT>
</DOC>
