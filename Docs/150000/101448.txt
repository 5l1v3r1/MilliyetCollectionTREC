<DOC>
<DOCNO> 101448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/soneko10.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Us Airways'in iflas haberi ABD'de piyasaların tadını kaçırdı 
</HEADLINE>
<TEXT>

     11 Eylül saldırılarından büyük zarar gören ABD havayolları sektörü ilk kurbanını verdi. 
     Ülkenin 6. büyük havayolu şirketi US Airways, karşılanamaz borç yükü nedeniyle konkordato istemiyle dün mahkemeye baş vurdu. 11 Eylül saldırısının ardından bulunduğu sektörün daralmasından sonra belini doğrultamayan şirketin 7.81 milyar dolarlık varlığına karşılık borç ve yükümlülüklerinin 7.83 milyar dolara ulaştığı belirtiliyor. 
     Konkordato ilan ederek alacaklılarından korunmayı isteyen şirketin faaliyetlerini sürdüreceği ve yeniden yapılanarak 2003 yılı başından itibaren iflastan kurtulmayı hedeflediği kaydedildi. 
     Havayolları ABD'de 11 Eylül saldırılarından zarar gören sektörlerin başında geliyor. Saldırılardan sonra yolcu sayısının büyük ölçüde düşmesiyle ağır mali yük altına giren ve on binlerce işçi çıkarmak zorunda kalan ABD havayolu şirketlerinin hepsinin zor günler yaşadığı ifade ediliyor. 
     
     PİYASALARIN TADI KAÇTI 

     Wall Street'te bir süredir hakim olan yukarı trendi bir kenara bırakan dolar, ABD havayolu şirketi Us Airways'in iflası haberiyle yen karşısında 1 haftanın en düşük seviyelerine geriledi. 
     ABD'nin altıncı büyük havayolu şirketi olan Us Airways Group Inc. dün özel sektöre olan borçları karşısında iflasa karşı korunma başvurusunda bulundu. 
     Wall Street'te Dow Jones Endeksi yüzde 0.38 yükseldi, Nasdaq teknoloji endeksi ise yüzde 0.79 düşüşle kapandı. 
     Brezilya'da Cuma günü rekor IMF yardımının yarattığı olumlu etki, yerini açıklanan yeni bir anket sonucunun olumsuz etkisine bıraktı. Ankete göre piyasa dostu Başkan Adayı Jose Serra oy oranı bakımından daha da gerilere düşmüş bulunuyor. 
     Bu haber üzerine Brezilya Borsası yüzde 3.2 düşerken, Real, dolara karşı yüzde 4 değer kaybetti. 
     
     FAİZ İNDİRİMİ BEKLENTİLERİ AZALDI 

     ABD'de giderek sürat kaybeden ekonomik büyüme işaretleri, faiz indirimi beklentilerini artırsa da FED yetkililerinin salı günü yapacakları toplantıda faizleri mevcut 40 yılın en düşük seviyelerinde bırakması bekleniyor. 
     Daha birkaç hafta öncesine kadar ABD ekonomisi biraz zayıf da olsa, büyüme yolunda net adımlarla ilerliyordu, ancak geçtiğimiz günlerde veriler bu ilerleyiş hakkında şüpheler yarattı. 
     Eski FED Başkanı Susan Philips, "Şu an zor bir dönemdeyiz. Net bir yukarı trendde değilsiniz, net bir aşağı trendde de değilsiniz" dedi. 
     FED'in bu hafta vereceği faiz kararının yanısıra toplantı sonrasında yapılacak açıklamalar da piyasalar tarafından merakla bekleniyor. 
     ABD'de faiz indirimi beklentilerinin azalması Tokyo Borsası'nda bugün yaşanan yüzde 2.29'luk düşüşün en önemli nedeni olarak gösteriliyor. 

     
</TEXT>
</DOC>
