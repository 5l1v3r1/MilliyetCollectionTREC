<DOC>
<DOCNO> 127036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/soneko35.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici kredilerinde gecikme faizleri düzenlendi... 
</HEADLINE>
<TEXT>

     Sanayi ve Ticaret Bakanı Ali Coşkun, Tüketicinin Korunması Hakkında Kanun'da Değişiklik Öngören Tasarı ile getirilen yeni düzenlemelerle, açık ayıp taşıyan mal veya hizmetlerin, satıcı veya sağlayıcıya bildirim süresinin 15 günden 30 güne çıkarıldığını kaydetti. 
     Coşkun, yaptığı yazılı açıklamada, ayıplı malın neden olduğu zararlardan dolayı ölüm ve yaralanmalar meydana geldiği durumlarda veya kullanımdaki diğer mallarda hasar oluşması durumunda tüketicinin tazminat talep etme hakkının sağlandığını, böylece mevcut dört seçimlik hakkın beşe çıkarıldığını ifade etti. 
     Tüketici sözleşmelerinde yer alan haksız koşullara ilişkin düzenlemenin yapıldığını kaydeden Coşkun, bu tür sözleşme hükümlerinin geçersiz olmasının sağlandığını belirtti. 
     Coşkun, taksitli satışlarda temerrüde düşen tüketiciye sağlanan hakların genişletildiğini de ifade ederken, bazı kampanyalı satışların, bakanlık izniyle yapılabileceğinin düzenlendiğini söyledi. 
     Kanunun 6 yıllık uygulaması esnasında çok sayıda tüketicinin mağduriyetine yol açan kapıdan satışların bakanlığın iznine bağlandığını kaydeden Coşkun, elektronik ticarette meydana gelen gelişmelerin dikkate alınarak, kanuna mesafeli satışlar başlığı altında yeni bir maddenin ilave edildiğini bildirdi. 
     
     GECİKME FAİZİ ORANI 
     Coşkun, tüketici kredisinin yabancı para birimi cinsinden kullanılması durumunda, geri ödemeye ilişkin taksitlerin ve toplam kredi tutarının hesaplanmasında, hangi tarihteki kurun dikkate alınacağına ilişkin bilginin sözleşmede yer alması şartının getirildiğini söyledi. 
     Tüketici kredisi kullananlara, taksitlerini vadesinde ödeyememeleri durumunda uygulanan gecikme faizi oranına, kredi faizinin yüzde 50 fazlasını geçmeyecek şekilde sınırlama getirildiğini belirten Coşkun, şöyle devam etti 
     ''Tüketici kredisi ile ilgili maddeye ilave olarak kredi kartları başlığı altında yeni bir madde eklenmiştir. İlave edilen bu madde uyarınca, kredi kartı faiz oranı artırımının 30 gün önceden tüketiciye bildirilmesine ve yeni faiz oranının geriye dönük olarak uygulanamayacağına ilişkin düzenleme yapılmıştır. 
     Tüketicilerin, isteklerini yazılı olarak bildirmek şartıyla, taraf oldukları her türlü abonelik sözleşmesine son verebilmelerine ilişkin düzenleme yapıldı.'' 
     
     SATIŞ FİYATI 
     Coşkun, perakende mağaza zincirine dahil büyük alışveriş merkezlerinde sıkça yaşanan fiyata ilişkin sorunların dikkate alınarak, raf etiketinde belirtilen fiyat ile kasa fiyatı arasında farklılık olması durumunda satışın, tüketici lehine olan fiyat üzerinden yapılmasının öngörüldüğünü kaydetti. 
     Sanayi mallarında asgari garanti süresinin bir yıldan iki yıla çıkarıldığını belirten Coşkun, gizli reklamı yasaklayan ve reklamlarda yer alan iddiaların reklam veren tarafından ispatını öngören ilavelerin yapıldığını bildirdi. 
     Bakan Coşkun, aldatıcı reklamlara karşı uygulanan idari yaptırımların durdurma, düzeltme, para cezası ayrı ayrı veya birlikte uygulanmasına imkan sağlayan düzenlemelerin yapıldığını kaydetti. 
     Değeri 300 milyon liranın altında olan uyuşmazlıklarda tüketici sorunlarının hakem heyetlerinin vereceği kararların bağlayıcı olarak kabul edildiğini bildiren Coşkun, tüketici davalarının, tüketicinin ikametgahı mahkemesinde de açılabilmesine imkan sağlayan düzenlemenin yapıldığını belirtti. 
     Tüketici örgütlerince açılacak davalarda bilirkişi ücretinin bakanlıkça karşılanmasının öngörüldüğünü kaydeden Coşkun, piyasaya arz edilen bir seri malın, ayıplı olduğunun mahkeme kararıyla tespit edilmesi durumunda, kararın ilgili firmaya tebliğ tarihinden itibaren 3 ay içinde ayıbın ortadan kaldırılması veya bunun mümkün olmaması durumunda toplatılmasına ilişkin düzenlemenin yapıldığını söyledi. 
     Coşkun, kanunda yer alan yükümlülükleri yerine getirmeyenler için öngörülen idari para cezalarının, günümüz şartları dikkate alınarak yeniden belirlendiğini kaydetti. 
     





</TEXT>
</DOC>
