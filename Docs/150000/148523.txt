<DOC>
<DOCNO> 148523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun03.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood, Jessica'nın kurtuluş hikayesinin peşine düştü.. 
</HEADLINE>
<TEXT>

     Irak'ta ABD özel kuvvetlerince düzenlenen başarılı bir operasyon sonucu kurtarılan savaş esiri Jessica Lynch'in hikayesini beyazperdeye aktarmak için Hollywood yapımcıları birbiriyle yarışıyor. 
     Lynch, henüz Almanya'daki tedavisi tamamlanmadan ve ülkesine dönmeden, Hollywood yapımcılarının Amerikan askerinin hikayesinin telif hakkını elde etme yarışına girmeleri Amerikan sinema çevrelerinde eleştiriyle karşılandı. 
     Sinema çevrelerindeki dedikodulara göre, Lynch'in Irak askerlerinin eline düşmesi ve özel operasyonla kurtarılmasının anlatılacağı yapımda, ''Buffy The Vampire Slayer'' filminin yıldızı Sarah Michelle Gellar, Amerikalı kadın askeri canlandıracak. Büyük gişe geliri getireceği sanılan filmin adının da ilk anda ''Er Ryan'ı Kurtarmak'' adlı filmden esinlenilerek ''Er Jessica'yı Kurtarmak'' olarak düşünüldüğü belirtiliyor. 
     
     Hediye yağmuru 

     Irak'ta esir düştükten sonra Amerikan özel güçleri tarafından kurtarılan ve tedavi için Almanya'ya nakledilen 19 yaşındaki er Jessica Lynch'i ülkesine döndüğünde kucak dolusu hediye bekliyor. 
     Hediyelerin en değerlilerinden birinin bir üniversite bursu olduğu belirtildi. Jessica üniversite öğrenimini tamamlayabilmek için asker olduğunu söylemişti. Jessica'nın bu bursla Batı Virginia Eyaleti'nde istediği üniversitede okuyabileceği belirtildi. 
     Önümüzdeki hafta ABD'ye getirilmesi beklenen Jessica'ya verilecek hediyeler arasında Hawaii'de tatil, yeni otomobiller, para ödülleri ve kuçaklar dolusu çiçek yer alıyor. Jessica'nın Amerika'da gerçek bir kahraman gibi karşılanacağı belirtiliyor. 
     Wirt County yöneticileri, vatandaşlardan gelen çok sayıda başvuru üzerine Jessica Lynch adına bankada bir hesap açtırdıklarını ve hesapta şimdiye kadar 4 bin dolar biriktiğini ifade ettiler. Yerel Val-Mart mağazaları Jessica'ya bin dolar bağışlayacağını açıklarken çeşitli kişi ve kuruluşlar da 4 bin 900 dolar topladı. 
     

     
</TEXT>
</DOC>
