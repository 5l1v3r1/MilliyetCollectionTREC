<DOC>
<DOCNO> 144042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur38.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki Türk şoförleri mahsur kaldı... 
</HEADLINE>
<TEXT>

     Saddam yönetiminin Irak'ın kuzeyine geçişin sağlandığı Fayda Sınır Kapısı'nı kapatması nedeniyle 50'ye yakın Türk şoförün Irak'ta mahsur kaldığı bildirildi. 
     Cizre Şoförler Odası Başkanı Haşim Elçi, yaptığı açıklamada, Saddam yönetiminin önceki akşam Irak'ın kuzeyine geçişi yasaklamasının ardından 50'ye yakın Türk şoförün Irak'ta kaldığını söyledi. 
     Elçi, bunların dışında Irak'ta bir süre tutuklu kaldıktan sonra 15 gün önce serbest bırakılan 9 Türk şoförün de pasaportlarını alamadıkları için Irak'ta kaldıklarını bildirerek, ''Gelen arkadaşlarımızdan aldığımız bilgiye göre, 50'ye yakın şoförün Irak'tan Kuzey Irak'a geçişine izin verilmemiş. Orada bekliyorlarmış'' dedi. 
     Öte yandan, Kuzey Irak'tan Türkiye'ye giriş yapan Mehmet Emin Çelik adlı şoför, 5 gün önce Türkiye'den Irak'a demir yükü götürdüğünü belirterek, şunları anlattı 
     ''Irak'tan dönüş sırasında önceki akşam saatlerinde Fayda Kasabası yakınlarındaki Fayda Sınır Kapısı'ndan Irak'ın kuzeyine geçiş yaptım. Ancak, benden sonra geçişlere izin verilmedi. 30'dan fazla Türk şoför orada kaldı. Kesin rakamı bilemiyorum. Orada kalan Türk şoförlerin sayısı daha fazla olabilir. Irak'ın kuzeyinde gördüğüm kadarıyla özellikle İran sınırına doğru yoğun göç vardı.'' 
     





</TEXT>
</DOC>
