<DOC>
<DOCNO> 134515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/dunya/adun.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, AKP’yi bölüyor 
</HEADLINE>
<TEXT>

MGK toplantısını mercek altına alan Amerikan ve İngiliz basını, ABD birliklerine Türkiye’de konuşlanma izni verilmesinin AKP’yi bölebileceği yorumunu yaptı 
     DIŞ HABERLER SERVİSİ 

     Milli Güvenlik Kurulu’nun MGK önceki günkü toplantısında hükümete Irak konusunda Meclis’ten yetki almasının tavsiye edilmesi, yabancı basın tarafından AKP iktidarının önemli bir dönemece geldiği şeklinde değerlendirilirken, The Washington Post gazetesi, Amerikan askerlerine Türkiye’de konuşlanma izni verilmesinin AKP’de bölünme riski yaratabileceğine dikkat çekti. 
     Amerikan Washington Post ve İngiliz The Guardian gazeteleri, MGK’nın kararlarına geniş yer ayırdı. Türkiye için karar zamanının yaklaştığı ve AKP hükümetinin savaşa destek verip vermeme konusunda önemli bir dönemece girdiği vurgulandı. 
     
     Artık kaçamazlar 
     Gazeteler, ABD’nin talep ettiği miktardan daha az da olsa Amerikan askerlerinin Türkiye üzerinden Kuzey Irak’a girmesinin MGK toplantısından sonra artık ağır bastığını ifade ettiler. Gazeteler, savaş sonrasında Irak’ta kurulacak düzende söz sahibi olabilmesi için Ankara’nın mutlaka ABD’nin yanında yer alması gerektiğini ileri sürdüler. 
     Washington Post gazetesi, başka bir haberinde de, ABD’nin Irak’a karşı yapacağı olası bir savaşın Türkiye’de 3 konuda korku yarattığını belirterek, bunların ekonominin büyük darbe alması, İran ile sürtüşme çıkması ve Kürtlerin ayaklanması olduğuna işaret etti. 
     Gazete, bazı analistlerin Irak konusundaki tartışmanın AKP’yi bölebileceği görüşünde olduklarını da bildirdi. Analistlere göre, ABD’ye destek kararı, Irak’taki Müslüman halka saldırılmasını şiddetle reddeden katı İslamcılarla ABD’ye sıcak bakan AKP’lileri karşı karşıya getirecek. 
     
     Beter seçenekler 
     Washington Post, "Irak’a karşı yapılacak operasyona katılmak" ve "Türkiye topraklarında ABD askerlerinin varlığına izin verilmesi"ni birbirinden beter iki seçenek olarak gören AKP milletvekillerini ikna etme göreviyle karşı karşıya bulunan Başbakan Abdullah Gül’ün, "Irak dünyanın kötülüklerinin içine tıkıldığı Pandora’nın kutusu gibi. Bu kutu açılmamalı, açılırsa dışarıya çıkacak kötülükleri bir daha yerlerine geri koymak mümkün olmaz" şeklindeki sözlerine yer verdi. 
     Her fırsatta Saddam’ı devirip Irak’ta rejimi değiştireceğini söyleyen ABD Başkanı George W. Bush, geçtiğimiz hafta yaptığı "Birliğin Durumu" konuşmasıyla Avrupa Birliği AB ülkelerinde de bölünme yaratmıştı. AB üye ve adaylarından oluşan 8 ülke, gazetelere verdikleri ilanda, Almanya ve Fransa’nın, ABD’ye karşı çıkan tutumunu eleştirmişlerdi. 
     



 DÜNYA 











</TEXT>
</DOC>
