<DOC>
<DOCNO> 117628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo27.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre'ye İtalyan basını övgü yağdırıyor... 
</HEADLINE>
<TEXT>

     İtalya 1. Futbol Ligi'nde dün yapılan 1. hafta erteleme maçlarında deplasmanda Empoli'yi 4-3 yenen FC İnter, ligde liderliğini sürdürürken, 90 dakika forma giyen Emre Belözoğlu yine İtalyan basınından övgü aldı. 
     Sezonun başlarında galip gelmesine karşın kötü oyun sergilediği için eleştirilen Cuperli İnter, son haftalarda Emre Belözoğlu'nun sürekli ilk 11'de oynamasının da etkisiyle istenilen gösterişli oyunu sunmaya başladı. 
     İtalyan basınında bugün yer alan yorumlarda, Corriere dello Sport, Emre için ''Artık Cuper'in gönlünü fethetti. Ama aynı zamanda süratli ve kusursuz olarak arkadaşlarına destek vermenin yolunu arayan futboluyla İnter'in oyununu da'' diye yazdı. 
     Çizme basını sürati, dikkatliliği ve kurnazlılığı ile 22 yaşındaki Türk futbolcuya övgüler yağdırmaya devam ederken Emre'nin kendisine güveni boşa çıkarmadığı vurgulanıyor. Bu arada İnter'deki diğer Türk temsilci Okan Buruk ise hafif sakatlığından dolayı maç kadrosuna alınmadı. 
     Öte yandan, 8. hafta sonrasında 22 puanla lider durumda bulunan İnter'i 3 puan arkasından Milan izliyor. Erteleme maçlarının sonunda büyük takımlardan İnter, Milan, Juventus, Lazio, Roma ve Parma galip gelmeyi başarırken, sahasında oynadığı maçta Perugia'yı 3-0 yenen Chievo, geçen yılki başarılı grafiğini bu yıl da sürdüreceğini gösterdi. 
     İtalya 1. Ligi'nde gol krallığında ise ilk sırada 8 golle Roma'dan Totti bulunurken, onu 7'şer golle Del Piero, İnzaghi ve Vieri izliyor. 

     
</TEXT>
</DOC>
