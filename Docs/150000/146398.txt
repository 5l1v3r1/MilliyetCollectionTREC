<DOC>
<DOCNO> 146398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/soneko08.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener "İlk kez biz, kuruluşları özelleştirme programına aldık" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'de 17 yıldır özelleştirme tartışmalarının olduğunu belirterek, ilk defa bir iktidarın kuruluşları özelleştirme programına aldığını söyledi. 
     Sivas'ta bir yerel televizyonda konuşan Şener, günde 15 saat çalıştığını, bu nedenle Özelleştirme İdaresi'nin Maliye Bakanı'na bağlandığını ifade etti. 
     Daha önceden işlerinin yüzde 80'ini özelleştirme idaresine ayırdığına dikkat çeken Şener, ''Özelleştirme İdaresi büyük bir kuruluş, 130 şirket ve 40 genel müdürlük var, benim işlerimin yüzde 80'ini alıyordu'' dedi. 
     Özelleştirme stratejisini ve takvimini belirlediğini kaydeden Şener, şunları söyledi 
     ''Türkiye'de 17 yıldır özelleştirme tartışılır. İlk defa bir iktidar, kuruluşları özelleştirme programına aldı. Hangi kuruluşların hangi tarihte yapılacağını duyurdu. 15'e yakın kuruluşun ilan pazarlıklarını bitirdik, teslim edecek duruma geldik. Şu ana kadar ilan edilen hedefin önünde gidiyoruz. İşi bilen arkadaşları göreve getirdik. Yeni bakan oraya karışmasa bile işler aksamadan tıkır tıkır yürür.'' Irak savaşının Türkiye ekonomisine yansımasını da değerlendiren Devlet Bakanı ve Başbakan Yardımcısı Abdullatif Şener, şöyle devam etti 
     ''Savaşın ekonomiye olumlu ve olumsuz etkileri olacaktır. Mesela turizm sektörü olumsuz etkilenebilir. Çünkü turistler can güvenliğinin olmadığı yere gelmez. Turizm etkilenince ulaşım sektörü de etkilenir. Savaş sonrası için inşaat sektörü, demir-çelik sektörü yönlenebilir.'' Şener, kentteki temasları çerçevesinde Sivas Esnaf Odaları Birliği Başkanı Beşir Köksal ve Sivas Muhtarlar Derneği Başkanı Ahmet Yüksektepe'yi de ziyaret etti. 
     Köksal, Şener'e plaket verirken, Yüksektepe de Şener'den muhtarların maaşlarının asgari ücrete çıkarılmasını istedi. 
     Şener, daha sonra Sivas TSO Konferans Salonu'nda, partisinin İl ve ilçe teşkilatı üyeleriyle basına kapalı toplantıya katıldı. 
     





</TEXT>
</DOC>
