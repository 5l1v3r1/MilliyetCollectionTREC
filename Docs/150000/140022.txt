<DOC>
<DOCNO> 140022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/spor/spo01.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın efsane başkanları, tarihi zirvede bir araya geldiler 
</HEADLINE>
<TEXT>
Kartal hep yüksek uçar 
Siyah-Beyazlı kulübün asırlık yaşamında başrol oynayan Enver Kaya, Gazi Akınal, Süleyman Seba ve Serdar Bilgili, MİLLİYET’in onur yemeğinde anılarını tazelediler, geleceğe ışık tuttular 
     BİLAL MEŞE 

     Kolay değil... Türk sporunda bir ilki yaşıyor Beşiktaş... 100 koca yıl unutulmaz zaferleri ve bazen unutulmak istenen anılarıyla.. MİLLİYET olarak düşündük, taşındık ve bir asıra tanıklık eden, yaşayan başkanları bir araya getirmenin, onlarla tarihi paylaşmanın, bir Beşiktaşlı’ya en güzel hediye olacağına karar verdik.. Ve işte karşısınızda 1958’de başkanlık yapan Enver Kaya, 1977 - 80 arasında koltuğu devralan Gazi Akınal, 1984 - 2000 döneminde, kendisine onursal başkanlığı da getiren, görev adamı Süleyman Seba ve genç kuşak, yeni başkan Serdar Bilgili... 1950 yılında koltukta bulunan ve yaşayan en eski başkan olan Ekrem Amaç ile 1968 - 69’da bu şerefi yaşayan Talat Asal da davetlimizdi. Ama yıllara meydan okuyan onur abideleri, sağlık nedenleriyle, dev buluşmaya katılamadılar, kalpleriyle, duygularıyla yer aldılar... 
     
     Başkan el öptü 
     Slavia Prag maçına saatler kala, efsane başkanları konuk eden Swissotel’e gelen son temsilci Serdar Bilgili, izin istedi ve 88 yaşındaki Enver Kaya’nın elini öperek "hoşgeldiniz" dedi. Ve ekledi "Hiç aklımda yokken Enver ağabey başkan olmamı önerdi, beni heyecanlandırdı. Destek verdi, güvendiğini söyledi. Gazi Akınal’ın da yüreklendirmesiyle başkanlık için aday olmaya karar verdim. Onları pişman etmediğim için mutluyum". Söz Kaya’daydı "Ömrümüzü Beşiktaş’a adadık. Hiç de pişman değiliz. Beşiktaşımızla gurur duyuyoruz. Ben Süleyman’ın Seba seçildiği kongrede 1984 divan başkanıydım. Tartışmalar bir ara kavgaya dönüştü. Kalp krizi geçirdim. Salonda bulunan doktorların ısrarına rağmen hastaneye gitmedim. Kongreyi selametle bitirip, Süleyman’ı işbaşına getirdik. Sonra da yüreğimizin derdine düştük. Ama asla pişman olmadık." 
     Gazi Akınal, Fenerbahçe - Galatasaray rekabeti nedeniyle spor toplumunun ikiye bölünme tehlikesi yaşadığını, Beşiktaş’ın bunu önlediğini anlattı ve devam etti 
     "Bizi hep rekabetin dışına itmek istediler. Ama yılmadık, yıkılmadık. Devraldığımız mirası namusumuzla taşıdık. Halkımızla paylaştık. Rekabete ortak olduk. En az onlar kadar iddialı olduğumuzu, hatta pek çok konuda geride bıraktığımızı gösterdik. Eskiden Beşiktaş başkanlarının şöyle veya böyle devletle hep bağlantıları vardı. Kimi bürokrat, kimi milletvekili, kimi de devletle iş yapan insanlardı. Sonradan Beşiktaş sivilleşme sürecine girdi. Ben sivil başkanlardan biriyim. Kulübü yüz bin liralarla ifade edilen bütçelerden bugünkü milyon dolarlık bütçelere taşıdık. Ne mutlu Beşiktaş için çalışanlara, ne mutlu yaşadığımız yıllara ." 
     
     Beşiktaş layıktı’ 
     16 yıllık rekor dönemiyle Beşiktaş’a ölümsüz hizmetler veren, 21 kupa ile tesisler kazandıran efsanevi başkan Süleyman Seba, Enver Kaya’nın kaleci Necmi Mutlu’yu 25 bin liraya transfer ettiğini anlatması üzerine güldü, "Çok para vermişsin başkan... Biz de 8 milyon dolarlara kadar çıktık. Bu rakamları hatırladıkça dudaklarım uçukluyor, ama Beşiktaş her zaman daha fazlasına layıktı, bizler de imkanları zorlayarak en iyisini yapmaya gayret ettik" dedi. 
     Son söz Bilgili’nindi "Zor ve çileli günlerden hep başarıyla, dimdik ayakta çıkmışız. Eski başkanlarımıza minnet ve şükran duyuyorum. Çalışmalarımızı onların verdiği cesaretle yürütüyoruz. Beşiktaş’ı günün koşullarına göre güçlendirip rekabete devam ediyoruz. Kimsenin şüphesi olmasın, tarihe yepyeni ve parlak sayfalar yazacağız. 100. Yıl, bize yepyeni atılımlar için ilham verdi. Kartal hep yüksekte uçacak." 
     
Öp Kaptan’ın elini      MİLLİYET, Beşiktaş’ın en eski kaptanı Şeref Görkey ile Tayfur’u buluşturdu 
     MİLLİYET, Beşiktaş’ın 100. yıl gururuna, en eski ve en yeni iki kaptanı bir araya getirerek de eşlik etti. Türk Futbol Tarihi’ne 266 golün 82’sini voleyle atarak geçen 88 yaşındaki Şeref Görkey, son kaptan Tayfur Havutçu’yu işyerinde konuk etti. Şişli’de gerçekleşen tarihi buluşmada Tayfur Havutçu’nun, 3 numaralı formasını Görkey’e verirken bir hayli heyecanlandığı gözlendi 
     BEŞİKTAŞ’TA 20 yıl top koşturan ve briyantin sürerek çıktığı saçlarının bozulmaması için maçlarda kafa bile vurmayan unutulmaz 10 numara Şeref Görkey, Sergen’e kızdığını söyledi. Görkey, "10 numaralı formayı herkes giyemez. Sergen çok yetenekli. Ne var ki, yeteneğini ortaya koymuyor. Bu yüzden ona çok kızıyorum. Bir takımda 10 numara demek o takımın bir numarası demektir" dedi. 
     
Cordoba için özel taktik      Beşiktaş Yönetimi, Kolombiyalı kalecinin bonservis ücretini FIFA’nın belirlemesini isteyecek 
     ORHAN YILDIRIM 

     Müthiş operasyon 
     BEŞİKTAŞ, kaleci Cordoba konusunda akıllara durgunluk verecek bir operasyon başlattı. Yönetim, Kolombiyalı kalecinin bonservisi için Boco Juniors kulübüne yaptığı teklifler kabul edilmeyince taktik değiştirdi. Kartal sezon sonunda, Arjantin Kulübü ile 31 Aralık’a kadar sözleşmesi bulunan Cordoba’nın bonservis ücretini FIFA’nın belirlemesi için başvuru yapacak. 
     
     Bedavaya getirecek 
     YÖNETİM böylece Cordoba’nın gidişini önleyecek ve tecrübeli eldivenin dört ay daha FIFA’nın belirleyeceği kiralama ücretiyle takımda kalmasını sağlayacak. Boca Juniors’ı bu girişimle bir süre daha devre dışı bırakacak olan Siyah - Beyazlı kulüp, yıl sonunda bonservisi boşa çıkacak kaleci Cordoba’yı hiçbir bedel ödemeden sahiplenecek. 
     
İnönü’de şölen      Göztepe maçında 100. yıl kutlamaları start alacak, etkinlikler düzenlenecek 
     Eskiler sahada 
     100. kuruluş yıldönümünü kutlayan Beşiktaş bugün oynayacağı Göztepe maçı öncesi çeşitli etkinlikler düzenleyecek. Eski yerli ve yabancı oyuncuların yanısıra, teknik direktörlerin de katılacağı dört ayrı takım gösteri maçı yapacak. Laser ve havai fişek gösterilerinin yanısıra 100. yıl meşalesi yakılacak. 
     
     Herkese pasta 
     BEŞİKTAŞ için bestelenen özel marşlar çalınacak. Marşların birini Mustafa Sandal, diğerini ise Ufuk Yıldırım söyleyecek. Ayrıca tüm taraftarlara yıldönümü pastası dağıtılacak. Bu arada özel olarak hazırlanan nostalji formaları da dün Ümraniye Tesisleri’nde düzenlenen özel bir törenle basına tanıtıldı. 
     
Lucescu uyardı      GÖZTEPE maçının hazırlıklarını dün yaptığı antrenmanla tamamlayan Beşiktaş’ta Teknik Direktör Lucescu, çalışma öncesi oyuncularıyla bir toplantı yaptı. Rumen hoca, "Motivasyon eksikliğimiz her maç daha da artıyor. Üstünüzde baskı var ancak bunu kaldırmak da sizin elinizde. Göztepe’yi hafife almayın, dikkatli olun" dedi. 
     

</TEXT>
</DOC>
