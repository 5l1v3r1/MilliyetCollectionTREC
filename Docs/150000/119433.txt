<DOC>
<DOCNO> 119433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/guncel/gun01.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekbir Giyim’e çok kızdı 
</HEADLINE>
<TEXT>

Adını kullanarak bir kreasyon hazırlayan Tekbir Giyim’i reklam yapmakla suçlayan Emine Erdoğan "Oradan alışveriş dahi etmedim" dedi 
     YILDIZ YAZICIOĞLU Ankara 

     AKP Genel Başkanı Recep Tayyip Erdoğan’ın eşi Emine Erdoğan, kendi adıyla iki kıyafet hazırlayan Tekbir Giyim’e tepki göstererek, "Adımla reklam yapılması yanlış. Sonuçta ticari bir firma. Adımın kullanılmasına üzüldüm" dedi. 
     Emine Erdoğan, önceki akşam Hasköy ve Telsizler’deki gecekondu ziyaretleri sırasında, Tekbir Giyim’in kendi adını taşıyan ve giydiği kıyafetlerden esinlenerek yapılmış iki modeli basına tanıtmasını yanlış bulduğunu belirtti. 
     
     Yanlış yaptılar 
     Tekbir Giyim’in giysilerini kendi giysilerine pek benzetemediğini de kaydeden Erdoğan, "Tekbir Giyim’den hiç alışveriş yapmadım. Ama onlarla ilgili haberler, sanki ben oradan giyiniyormuşum izlenimi veriyor" diye konuştu. Erdoğan ticarette "jest" için isim kullanılamayacağını söyledi. Daha önce Merve Kavakçı adına kreasyon hazırlayan Tekbir Giyim’in amacını reklam olarak değerlendiren Erdoğan şöyle konuştu "Hazırladıkları siyah - beyaz takım kesinlikle benim ikili takımımla bir benzerlik taşımıyor. Benimki ince biyeli ve yırtmaç içinde ikinci kumaş astarı var. Tekbir Giyim’in kıyafetlerinde yırtmaç içindeki ek kumaşlar unutulmuş". 
     



 GÜNCEL 











</TEXT>
</DOC>
