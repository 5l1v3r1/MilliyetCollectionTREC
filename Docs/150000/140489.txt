<DOC>
<DOCNO> 140489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/yazar/uras.html </URL>
<DATE> 2003/03/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Halk sakin, bu şartlarda daha iyisi olamaz 
</HEADLINE>
<TEXT>

     Sabah sabah, endişe ile yola çıktım. Döviz büfelerini, bankaları gözledim. Gördüm ki halkta panik yok, rahatladım. Mısırçarşısı’ndan Mahmutpaşa’ya, oradan Tahtakale’ye, oradan Kapalıçarşı’ya yürüdüm. Tahtakale sokak borsasında ayakçıların alım satımlarını izledim. Sokaklar alışveriş yapan insanlarla doluydu. 
     Öğle saatlerinde, 2003 yılı bütçesi ile tasarruf ve gelir artırıcı tedbirler açıklandı. Ne gezdiğim dükkanlardaki esnaf, ne bindiğim taksilerin şoförleri ve ne de halkımız bunlara tepki vermedi. Ofise döndüm. TV’de konuşmaları dinledim. Yorumcular, felaketten söz ediyordu .. 
     Şubat ayı enflasyon oranları da açıklandıktan sonra, kendi kendime bir durum değerlemesi yaptım 
     1 TBMM’den savaş kararı çıkacağı ve ABD’den hemen döviz geleceği varsayımına göre oluşmuş dengelerden tamamen farklı bir tabloya yumuşak geçiş gerçekleşmektedir. 2 İstikrar programının uygulanacağı, IMF ile uyumun sürdürüleceği konusunda dış ve iç piyasalara mesaj verilmektedir. 3 Bütçe istikrar tedbirlerinin uygulanmasını aksatmayacak biçimde hazırlanmıştır. 4 IMF’nin ısrarı ile, hükümetin almak zorunda kaldığı tedbirler halkı sıkıntıya sokacaktır ama, ekonominin genel dengesinin korunmasına yardımcı olacaktır. 
     5 Şubat ayı enflasyon oranları olumsuz bekleyişlere karşı endişeye yol açmayacak çizgide kalmıştır. Özellikle imalat sanayiindeki maliyet artışlarını gösteren çekirdek enflasyon oranının yüzde 1.5’u aşmaması olumlu bir gelişmedir. 
     Bütün bunları toplu olarak değerlendirirsek, şunu görürüz ABD’nin Irak politikası nedeniyle şimdiden hissedilen olumsuzluklar ve de ileride karşılaşılacak riskler bir yana, ekonomide şu anda bir kriz riski görülmemektedir. Hükümet, böyle bir riski ortadan kaldırmak için, IMF ile uyumlu çalışmayı sürdürmeye ve de alınabilecek tedbirleri almaya niyetli görünmektedir. Açıklanan gelir artırıcı tedbirler ile tasarruf tedbirleri, maalesef halkımıza ek yükler getirecektir ama, unutmamak lazım ki, şu anda çabalar, daha iyiyi sağlamaya değil, daha kötüyü önlemeye dönük çabalardır. 
     
     







AKP nereye 


Bin hayır vardır... 


ABD, sinyal bekliyor 


Ankara’yla Washington arasında 2. tezkere hattı 


Tezkerede 2. tur 


Diyet 


İzmir, Aydın, Nazilli ve Trabzon’da eğitim 


Tezkere reddedilince 


Bekleme süreci... 


Yapılan ameliyat değil, bir küçük pansuman 


İkinci deneme 


Tayyip Bey, Demirel’in yolunda mı 


Halk sakin, bu şartlarda daha iyisi olamaz 


Siirt’te 3 - 0 garanti değil 


</TEXT>
</DOC>
