<DOC>
<DOCNO> 125065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/dunya/adun.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
28 Şubat kaosu 
</HEADLINE>
<TEXT>

Kıbrıs’ta başlayan 28 Şubat süreciyle Ankara’da toz dumana karıştı. Başbakan Gül ile AKP lideri Erdoğan, Türkiye’nin Kıbrıs için 28 Şubat taahhüdü altına girdiği mesajını veren Dışişleri Bakanı Yakış’ı tekzip etti 
     ANKARA Milliyet 

     Türkiye yeni bir 28 Şubat kriziyle çalkalanıyor. Ancak bu kez konu ve taraflar çok farklı. 
     Kopenhag Zirvesi’nde Kıbrıs sorununun çözümü için müzakerelere devam kararı çıkmasının ardından Ankara’da gerilimli bir "28 Şubat süreci" başladı. Zirvenin ardından başlayan haftanın ilk gününde Dışişleri Bakanı Yaşar Yakış’ın, "28 Şubat’a kadar uzlaşma muhtemel" açıklaması Başbakanlık’tan yalanlanırken, AKP Genel Başkanı Recep Tayyip Erdoğan’ın Yunanistan’dan gelen konuklarına "çözüm için gayret" sözü verdiği kamuoyuna yansıdı. Ancak Erdoğan da, akşam saatlerinde bu iddiayı yalanlamak zorunda kaldı. 
     Kopenhag Zirvesi’nde "28 Şubat’a kadar görüşmelere devam" kararı çıkmasının ardından dün Ankara güne Yakış’ın, "28 Şubat’a kadar uzlaşma muhtmel. Yoksa TSK işgalci olur" açıklamasıyla başladı. Sabah saatlerinde Başbakanlık’tan yapılan resmi açıklamada, "28 Şubat’a kadar çözüm" sözü verilmediği vurgulandı. Alman Welt am Sonntag gazetesindeki iddianın da yalanlandığı açıklamada, "Zirve sonuç bildirgesine müzakerelerin gecikmeksizin başlaması’ ifadesinin eklenmesine karşılık, Türkiye’nin Kıbrıs’ta 28 Şubat 2003 tarihine kadar çözüm vaat ettiği iddiasının gerçekle ilgisi bulunmadığı" bildirildi. 
     Açıklamada, hükümetin "Kıbrıs Türk halkının, güvenlik, refah ve eşit statüsünü gözetmek koşuluyla tarafları tatmin edecek yeni bir ortaklık oluşturulmasına yönelik çabaları destekleyeceği" de vurgulandı. 
     
     Erdoğan söz mü verdi 
     Yakış’ın demeci ve Başbakanlığın açıklamasının ardından Erdoğan’ın çözüm sözü verdiği iddiaları kulislere yansıdı. Erdoğan’la AKP Genel Merkezi’nde görüşen Yunanistan Sol İttifak Partisi Genel Başkanı Nikos Konstantopaulos, AKP liderinin kendisine, "Kıbrıs meselesinin çözümü konusunda güvence verdiğini" kaydetti. Konstantopaulos, "Erdoğan’ın 28 Şubat’a kadar sorunun çözümü konusunda hükümetin gerekli çalışmaları yapacağına dair güvence vermesinin büyük önemi vardır" diye konuştu. 
     Erdoğan ise, akşam saatlerinde gazetecilerin sorusu üzerine, "Öyle bir güvenceyi biz kimseye vermedik. Ne güvence alındığını, kimden alındığını, bu iddiada bulunanların söylemesi lazım" dedi. 
     



 DÜNYA 











</TEXT>
</DOC>
