<DOC>
<DOCNO> 142139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/siyaset/siy06.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabine için ince hesaplar 
</HEADLINE>
<TEXT>

Erdoğan, Bakanlık sayısını azalttıktan sonra 59. hükümeti oluşturmayı düşünüyor. Bu nedenle Cumhurbaşkanı Sezer’e bugün listenin gitmesi zor... 
     ABDULLAH KARAKUŞ Ankara 

     AKP Genel Başkanı Recep Tayyip Erdoğan’ın yeni kabineyi bakanlık sayısını azlattıktan sonra oluşturacağı belirtildi. Çevre - Orman, Kültür - Turizm bakanlıklarını birleştirme hesabı yapan Erdoğan’ın, yeni kabine listesini bugün Cumhurbaşkanı’na sunması zor görünürken, bu düzenlemenin sürenin uzaması halinde yeni hükümet kurulduktan sonra da yapılabileceği kaydedildi. 
     Erdoğan, Cumhurbaşkanı Ahmet Necdet Sezer’den 59. Hükümet’i kurma görevini aldıktan sonra istifasını veren Başbakan Abdullah Gül ve Merkez Yürütme Kurulu MYK üyelerini Genel Merkez’de topladı. Gece yarısına kadar süren toplantıda kabine üyelerinin 25’ten 22’ye inidirilmesi üzerinde duruldu. Erdoğan, kabinedeki bazı bakanlıkların birbiriyle birleştirilmesi için talimat verdi. Toplantının ardından Genel Merkez’e çağrılan Adalet Bakanı Cemil Çiçek’in de bilgisine başvuruldu. 
     MYK üyeleri de Erdoğan’a yeni bir dönem başlayacağı için istifalarını sundu. İstifalar, kulislere genel başkan yardımıcıların da bakanlık beklentisinde olduğu şeklinde yansıdı. 
     Toplantıda bazı üyeler, Dışişleri Bakanı Yakış’ı örnek gösterip "Bakanları seçerken daha dikkatli olalım. 58. Hükümet’te birçok bakan birbiri ile uyumlu gözükmedi. Zıt açıklamalar yapıldı. Bakanlar dirayetli olmalı" dedi. 
     
     4 isim öne çıktı 
     59. Hükümet’te kadın bakan olup olmayacağı da tartışıldı. Erdoğan, Turizm Bakanı Güldal Akşit’e yeniden görev verilmemesi durumunda mutlaka bir kadın bakanın kabinede yer almasını istedi. Bu çerçevede Zeynep Karahan Uslu, Nükhet Hotar, Zeynep Tekin, Remziye Öztoprak’ın isimleri öne çıktı. 
     Kulislerde Başbakan Yardımcısı Ertuğrul Yalçınbayır ile Mehmet Ali Şahin’in grup yönetimine kaydırılabileceği, Yakış’ın ise ya kabine dışında kalacağı ya da AB’den sorumlu Devlet Bakanı olacağı belirtildi. Yeni kabinede yer almaması beklenen Akşit’in yerine Milli Eğitim Bakanı Erkan Mumcu’nun Milli Eğitim Bakanlığı’na ise Köksal Toptan ya da Akif Gülle’nin getirilebileceği ifade edildi. 
     
     Erdoğan’ın kurmayları 
     Tarım Bakanı Sami Güçlü, Sağlık Bakanı Recep Akdağ ve Devlet Bakanları Mehmet Aydın ile Beşir Atalay’ın da kabine dışında kalabileceği, ekonomiden sorumlu Devlet Bakanı Babacan’ın yerine ekonomiden sorumlu Genel Başkan yardımcılığı görevini yürüten Nazım Ekren’in adının ön plana çıktığı kaydedildi. 
     Erdoğan’ın kurmayları arasında yer alan Ömer Çelik ile Grup Başkanvekili Faruk Çelik, Genel Başkan Yardımcıları Dengir Mir Mehmet Fırat, Murat Mercan ve Genel Sekreter İdris Naim Şahin’in ismi de yeni bakanlar arasında geçti. Şahin’in Zeki Ergezen’in yerine Bayındırlık Bakanı olabileceği ifade edildi. 


 SİYASET 
















</TEXT>
</DOC>
