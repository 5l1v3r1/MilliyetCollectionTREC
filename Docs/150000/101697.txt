<DOC>
<DOCNO> 101697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur12.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan adaylığını İstanbul'dan koyacak... 
</HEADLINE>
<TEXT>

     Ak Parti Genel Başkanı Recep Tayyip Erdoğan, Türkiye'nin önündeki şartların çok zor olduğunu belirterek, ''Zorlukların nasıl ve kimlerle aşılacağı ortaya konulsun çözülür'' dedi. Erdoğan, seçimlerde İstanbul'dan aday olacağını da ilk kez açıkladı. 
     Erdoğan, partisinin 1. kuruluş yıldönümü dolayısıyla Gençlik Kolları tarafından parti genel merkezinde düzenlenen resepsiyonun ardından, makamında bir grup gazeteciyle sohbet toplantısı yaptı. 
     Erdoğan, seçim çalışmalarının seçim takvimine bağlı olarak devam ettiğini söyledi. Partiye katılım için yoğun bir başvuru olduğunu ifade eden Erdoğan, Meclis'teki diğer siyasi partilerden milletvekili katılımına kapalı olduklarını belirtti. Erdoğan, milletvekili adaylarını merkez yoklamasıyla belirleyeceklerini, bunun yanında teşkilat eğilimiyle birlikte seçim bölgelerinde aday isimleri üzerinde anket yapmayı planladıklarını kaydetti. 
     Türkiye'de siyaset kurumuna karşı güven bunalımı olduğunu ifade eden Erdoğan, bunu AK Parti'nin tek başına iktidarının aşabileceğini iddia etti. Erdoğan, güven bunalımının tek günde aşılamayacağını, popülist politika yapmayacaklarını ve sorunların altından milletle birlikte kalkacaklarını anlatacaklarını vurguladı. Erdoğan, yönetimde ve icraatta inandırıcı olmanın önemine işaret etti. 
     Erdoğan, seçim ve hükümet programı konusunda çalışmalarının devam ettiğini ifade ederek, ekonomide özellikle sabit gelirlilerden alınan vergilerde indirime gidilmesi, bu kesimin refah düzeyinin artırılarak tüketime yönlendirilmesi gerektiğini söyledi. Erdoğan, işverenlerin de yüksek oranlarda vergi ödediklerini belirterek, kayıt dışı ekonomiye neden olan bu durumun ortadan kaldırılmasından yana olduklarını söyledi. 
     
     IMF İLE İLİŞKİLER 

     Erdoğan, ekonomik program konusunda ise ''Türkiye IMF'nin kurucuları arasında yer alıyor. Ortak ortağa yanlış yapmaz. Bazı opsiyonel noktalarda anlaşılabilir. Türkiye'yi IMF'ye, IMF'yi de halka böyle mütalaa etmek lazım'' dedi. 
     Türkiye'nin, komşu ülkelerle daha canlı ekonomik ilişkiler kurabileceğini anlatan Erdoğan, ekonomik ilişkilerdeki gelişmişliğin, sınırlardaki güvenliği de beraberinde getireceğini vurguladı. 
     Irak'a olası askeri operasyon konusuna da değinen Erdoğan, bu ülkenin toprak bütünlüğüyle rejim konularının birbirinden farklı olduğunu söyledi. Erdoğan, ABD'nin Irak rejimine ilişkin duyarlılığına katılmamanın mümkün olmadığını belirten Erdoğan, Türkiye'nin karar alma sürecine katılmasının şart olduğunu kaydetti. Erdoğan, Türkiye'nin Körfez Savaşı'nda büyük ekonomik kayba uğradığını anımsatarak, ''Bu süreçte 100-120 milyar dolar kaybetmeseydik bugün borç sorunu yaşamazdık'' dedi. 
     Erdoğan, ülkenin önünde duran şartların oldukça zor olduğunu, ancak sorunların aşılması gerektiğini vurguladı. Erdoğan, önemli olanın sorunu teşhis etmek, nasıl ve kimlerle aşılacağının ortaya koymak olduğunu söyledi. 
     Tayyip Erdoğan, genel seçimler sonrasında koalisyon hükümetine ihtiyaç duyulması halinde, diğer partilerle yakın ya da uzak olmaktan öte protokol üzerinde anlaşılması gerektiğini söyledi. Erdoğan, ''Bizim düşmanlar üretmek gibi bir lüksümüz yok. Sonra nasıl yaşarız bu ülkede '' dedi. 
     Milletvekili genel seçimlerinde aday olacağı yer konusunda ise Erdoğan, ''İstanbul'a büyük hizmetler verdik. İstanbullular, Bize ihanet ettin demesin'' diye konuştu. 
     





</TEXT>
</DOC>
