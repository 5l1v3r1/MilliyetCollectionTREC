<DOC>
<DOCNO> 104237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo05.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Voleybol Takımı, kulüplerin "çekilme" kararından etkilendi 
</HEADLINE>
<TEXT>

     Türk sporunda ''3 Büyükler'' olarak adlandırılan Beşiktaş, Fenerbahçe ve Galatasaray kulüplerinin, maddi sorunlarının giderilmemesi durumunda yeni sezonda basketbol ve voleybolda birinci liglerde yer almayacaklarını açıklaması, A Milli Bayan Basketbol Takımı'nı da olumsuz yönde etkiledi. 
     29. Avrupa Bayanlar Basketbol Şampiyonası Yarı Final E Grubu'nda 2. devre maçlarında Ukrayna, Bulgaristan ve Polonya ile karşılaşacak A Milli Takımı'nın kadrosunda yer alan ve ''3 Büyükler''de mücadele eden oyuncuların hazırlık kampına moralsiz ve idmansız gelmesi, teknik heyeti de zor durumda bıraktı. 
     A Milli Bayan Basketbol Takımı Antrenörü Cem Akdağ, Galatasaray, Beşiktaş ve Fenerbahçe'nin bu kararının milli takıma olumsuz yansıdığını söyledi. 
     Akdağ, 3 büyük kulübün kadrosunda yer alan ve milli takıma çağırdıkları oyuncuların güçsüz ve idmansız kampa katıldığını dile getirdi. Antrenör Akdağ, bu kulüplerde oynayan oyuncuların gelecekle ilgili korkularının olduğunu belirterek, ''Bu oyuncularımız şüphe içinde. Kampa kuvvetsiz katılmaları bizi zor durumda bıraktı. Yaptığımız çalışmalarla onları kuvvetlendirdik. Zaten bu oyuncularımız da kamp döneminin önemini biliyorlardı. Ona göre çalışıyorlar'' diye konuştu. 
     Akdağ, ''Ben bu büyük kulüplerin ligden çekileceklerini düşünmüyorum. Sonuçta spor kulübü olarak faaliyetlerini sürdüreceklerdir. Ama eskisi gibi güçlü ve iddialı takımlar kurmayacaklardır'' dedi. 
     Avrupa Şampiyonası 2. devre maçlarının hazırlıkları konusuna da değinen Akdağ, şöyle konuştu 
     ''İyi bir hazırlık dönemi geçiriyoruz. Şu anda da Abdi İpekçi Spor Salonu'nda İsveç, Belçika ve Yugoslavya'nın katıldığı turnuvayla hazırlıklarımızı sürdürüyoruz. Bu turnuva bizim için iyi prova olacak. Güçlü takımlarla mücadele edeceğiz. Ülkemizin elit basketbolcularını biraraya getirdik. Doğruları yaparak rövanş maçlarına hazır olacağız.'' 
     
     YANIKOĞLU ''ÇOĞU OYUNCUNUN DURUMU BELLİ DEĞİL'' 
     Menajer Mert Yanıkoğlu ise kadroda yer alan çoğu oyuncunun durumunun belli olmadığını, bu durumun da kendilerini zorda bıraktığını dile getirdi. 
     Yanıkoğlu, Avrupa Şampiyonası finallerine katılmalarının kendileri için çok önemli olduğunu vurgulayarak, şunları söyledi 
     ''Milli takım, bayan basketbolunun lokomotifidir. Yarı final maçları sonunda ilk 2 sırada yer alırsak, tarihimizde ilk kez Avrupa Şampiyonası'na katılacağız. 2003'te yapılacak şampiyonaya katılmamız halinde büyük bir deneyim elde edeceğiz. Bilindiği gibi 2005 yılında düzenlenecek Avrupa Şampiyonası'na Türkiye ev sahipliği yapacak. Elde edeceğimiz deneyimle Türkiye'de gerçekleştirilecek şampiyonada derece elde etmek istiyoruz. Ancak kulüplerdeki belirsizlik milli takımı da olumsuz etkiledi.'' 
     





</TEXT>
</DOC>
