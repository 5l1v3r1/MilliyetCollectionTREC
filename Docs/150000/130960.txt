<DOC>
<DOCNO> 130960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun10.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Georgia eyaletinde evli olmayanların seks yapması artık suç değil 
</HEADLINE>
<TEXT>

     ABD'nin Georgia eyaletinde evli olmayanların seks yapmalarını suç olarak kabul eden 170 yıllık yasa kaldırıldı. 
     ABD'de hala 10 eyalet ile başkent Washington'ın bulunduğu District of Columbia'da yürürlükte bulunan zina yasasının Georgia'da kaldırılmasına, 16 yaşında bir gencin kız arkadaşıyla, genç kızın evinde birlikte olması nedeniyle açılan dava neden oldu. 
     Genç kızın annesinin durumu anlayınca mahkemeye başvurmasının ardından, 16 yaşındaki genç yasalar gereği cezaya çarptırılmış, sonra da karar temyiz edilmişti. 
     Georgia Yüksek Mahkemesi Başkanı Norman Fletcher, gerekçeli kararını açıklarken, ''2 reşit insanın tamamen özel, ticari olmayan ve kendi rızalarıyla giriştikleri cinsel eylemlerine hükümetin karışamayacağı ve bu eylemleri cezalandıramayacağını düşündüklerini'' belirtti. Georgia eyaleti yasalarına göre, 16 yaş üzeri gençler reşit kabul ediliyor. 
     Şu anda 17 yaşında olan Jesse McClure isimli genç, hüküm giymesinin ardından para cezasına çarptırılmış ve kendisinden neden seks yapmaması gerektiğini anlatan bir kompozisyon yazması istenmişti. Genç, kompozisyonunda bu konunun mahkemenin işi olmadığını belirtmişti. 
     





</TEXT>
</DOC>
