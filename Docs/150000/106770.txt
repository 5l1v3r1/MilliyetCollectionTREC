<DOC>
<DOCNO> 106770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/soneko10.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Oral ''Memur zammında esas karar Bakanlar Kurulu'nun'' 
</HEADLINE>
<TEXT>

     Maliye Bakanı Sümer Oral, memur zamlarıyla ilgili esas kararın Bakanlar Kurulu'na ait olduğunu kaydetti. 
     Oral, ''bütçe ilkelerinin bozulması durumunda da, o kesim bir şey alıyor gibi görünür ama bir süre sonra çok daha fazlasının çıktığını hisseder'' dedi. 
     Bakan Oral, e-Maliye çerçevesinde Gelir İdaresi otomasyonu ile ilgili bakanlıkta düzenlediği basın toplantısının ardından, gazetecilerin sorularını yanıtladı. 
     Bakan Oral, memur zamlarıyla ilgili bir soru üzerine, prosedürün devam ettiğini, bugün saat 11.00'de bir toplantı düzenlendiğini, kendisinin de biraz gecikmeyle Başbakanlık'taki toplantıya gideceğini söyledi. 
     Oral, memur zamlarıyla ilgili konunun toplantıda bir defa daha gözden geçirileceğini vurgularken, ''Uzlaşma Kurulu'nun da kararı çerçevesinde bir değerlendirmeye tabi tutacağız'' dedi. 
     Bakan Oral, ''zam 15 Eylül'de mi yoksa 15 Ekimde mi verilecek'' şeklindeki başka bir soru üzerine de, bu konuların hepsinin görüşüleceğini belirterek, ''tabii esas karar Bakanlar Kurulumuzun'' dedi. 
     
     "KAYNAK VARSA HARCAMA YAPMAK DURUMUNDAYIZ" 

     Maliye Bakanı Sümer Oral, ''kaynak varsa bir harcama yapmak durumundayız, kaynak yoksa program ve bütçe zedelenir'' dedi. 
     Bakan Oral, artık Türkiye'nin çok sağlıklı bir bütçe uygulaması götürmek mecburiyetinde olduğunu belirtirken, sağlıklı bir kamu maliyesinin, çok düzgün bir bütçesi olması gerektiğini kaydetti. 
     Bütçenin sağlıklı olmaması durumunda ekonomiden beklenenin diğer sonuçlarını almanın çok güç olduğunu belirten Bakan Oral, şöyle devam etti 
     ''Hatta imkansız oluyor. Burada bizim yaptığımız bir takım yapısal düzenlemeler var. Bunlar çok önemli düzenlemelerdir. Bunlar hem bütçe denkliğini veya dengeliğini oluşturmaya yönelik, hem de kamu maliyesine yönelik. Fonları kaldırarak bütçe içerisine almak, görev zararlarıyla ilgili düzenlemelerin yapılması, bütçe birliği borçlanma kanunu, bütün bunlar bütçede gelir-kaynak ilişkisini oluşturmuştur.'' Bakan Oral, kaynak varsa bir harcama yapmak durumunda olunduğunu kaynak yoksa program ve bütçenin zedeleneceğini kaydederken, şöyle devam etti 
     ''Zedeleme nasıl bir netice verirse, bütçe de aynı olumsuz neticeyi verir. Onun için her şeyi bütçe ölçüleri içerisinde, götüreceksiniz. Bütçe ölçüleri, bütçe bütünlüğü içerisinde birtakım elastikeyetler olabilirse, bütçenin dengesini bozmadan onu zaten hükümet yapar ve yapıyoruz da zaman zaman. Ama bütçenin genel ilkesini bozduğumuz zaman, her kesim çok daha zarara görür. Ve bir süre sonra Siz devletsiniz devlet idare ediyorsunuz, bunu yapmasaydınız keşke der. Çünkü, o kesim bir şey alıyor gibi görünür ama bir süre sonra çok daha fazlasının çıktığını hisseder. Onun için bu ölçüler içinde götürmemiz lazım.'' 
     
     VEDOP 

     Oral, Vergi Dairesi Otomasyon Projesi VEDOP ile ilgili bir soru üzerine de, VEDOP-1'in projenin teknik altyapısını oluşturduğunu, 22 ilde uygulanan bir sistem olduğunu söyledi. 
     Oral, VEDOP-2'nin ise bitirilen VEDOP-1 projesi ardından, çalışmalara başladığını ifade ederken, VEDOP-2'den beklenenin kayıp ve kaçakla mücadelede gerekli olan her türlü imkanı vermesi olduğunu anlattı. 
     Proje çerçevesinde bilgi bankasının kurulduğunu ve bu bilgilerin denetim elemanları ile vergi dairelerinin emrine sunulduğunu anlatan Oral, ''böylece tamamen vergi ve adaleti sağlamak yönünde kayıp ve kaçakla mücadele etmeyi esas alan ikinci aşamadır. Bunun proje aşamasına geldik. Önümüzdeki bir iki ay içerisinde o da gerçekleşecek'' dedi. 
     Oral, bilgi teknolojisinden yararlanmanın önemine de işaret ederken, VEDOP-1 ve VEDOP-2 ile vergi idaresinin son derece güçlü bir noktaya geleceğini söyledi. 
     Bakan Oral, proje ile ilgili ihaledeki gecikmeyle ilgili soru üzerine de, şöyle konuştu 
     ''Bu yılın başlarında bu ihaleyi yapacaktık. Ama daha kapsamlı bir ihale olması nedeniyle orada bir gecikme oldu. Daha önce yapılan ihalelerde uygulanan esaslara, ilkelere kimsenin birşey diyemeyeceği bir tarzla, ihaleyi önümüzdeki günlerde gerçekleştireceğiz.'' Oral, ihale bedeliyle ilgili soruya karşılık da, 60 milyon dolar civarında bir ihale olacağını kaydetti. 
     "GERÇEKLERDEN UZAKLAŞILMAMALI" Maliye Bakanı Sümer Oral, Türkiye'nin seçime odaklandığını ama Türkiye gerçeklerinden de uzaklaşmaması gerektiğini vurgularken, ''Türkiye bir dakikasını, bir saniyesini dahi kaybetmemesi lazım. Tespit ettiği hedefler ve program istikametinde bunu götürmesi lazım'' dedi. 
     Oral, Gelir İdaresi Otomasyonu ve Vergi Dairesi Otomasyon Projesi VEDOP ile ilgili düzenlediği basın toplantısında, devletin yürütülmesi gerektiğini ve önemli olanın da bu olduğunu kaydetti. 
     Oral, güçlü bir ekonominin güçlü bir kamu maliyesine dayandığını kaydederken, güçlü bir kamu maliyesinin de en önemli unsurlarının başında verimli bir vergi sisteminin geldiğini anlattı. Oral, ''Vergi sisteminin kaburgasını, vergi idaresi, gelir idaresi oluşturur'' dedi. 
     Zaman zaman Türkiye ile gelişmiş ülkelerin vergi sistemlerinin karşılaştırıldığını hatırlatan Oral, sözkonusu ülkelerde en güçlü noktanın vergi idaresi ve gelir idaresi olduğunu söyledi. 
     Kanunları uygulayacak olanın vergi idaresi olduğunu belirten Oral, şöyle devam etti 
     ''Kanunlar ne kadar eksiksiz olursa olsun tam uygulanamazsa beklenen neticeyi elde etmek son derece güç hatta imkansızdır. Güçlü bir vergi idaresi oluşturulmasında bilgi teknolojilerinden yararlanmak son derece önemlidir. Bizde de temel amaç gelir idaresinde vergi idaresinde elektronik ortamı mümkün olduğu kadar yaygınlaştırmak ve böylece kayıp ve kaçakla mücadele edebilmek önemlidir. 
     Vergi bilincinin oluşması için vergi adaletinin oluşması şarttır ve bu bilgi teknolojilerinden yararlanmak son derece önemlidir.'' Vergi kanunlarının ne kadar eksiksiz olursa olsun işin kaburgasının, ''etkin bir vergi idaresi'' olduğunu bir kez daha kaydeden Oral, gelecek dönemde ağırlıklı politikalarının daha çok giderler üzerinde olacağını anlattı. 
     Oral, vergiyi tabana yaymak, kayıp ve kaçakla mücadele etmek, burdan toplanan kaynakları yerli yerine, her kuruşunu yerli yerine harcamak gerektiğini vurgularken, ''Her harcamanın mutlaka kaynağı aranarak götürmek lazım, bu sağlıklı bir kamu maliyesini bu da güçlü bir ekonomi yaratır'' dedi. 
     Oral, bilgi teknolojisindeki gelişmelerden en fazla etkilenen alanlardan birinin de kamu yönetimi olduğuna dikkati çekerken, bu gelişmelerin şefaflık, kamu hizmetlerinde verimlilik, daha hızlı ve kaliteli hizmet gibi yeni imkanları da sağlayacağını söyledi. 
     Bilgi teknolojisindeki gelişmelerin vatandaş memnuniyetini artırmak, hizmet de kalite ve mükemmel neticeye ulaşmaya önemli katkılarda bulunacağını belirten Oral, Maliye Bakanlığı'nın otomosyon projeleri konusunda önemli mesafeler katettiğini anlattı. 
     Oral, Bilişim 2002 etkinlikleri çerçevesinde ''Devletten Bireye'' kategorisindeki en büyük ödülün Gelirler Genel Müdürlüğü'ne verildiğini hatırlattı. 
     
     VEDİS 

     Bakan Oral, Vergi Dairesi İzleme Sistemi VEDİS ile de, günlük tahakkuk ve tahsilatlar ve performansların izlenebildiğini, borç takip durumları ve personel kullanım yetkinlikleri gibi işletme kriterlerinin Genel Müdürlük ve otomasyona geçen 5 defterdarlık tarafından izlenebildiğini anlattı. 
     Elektronik Banka Tahsilat İşleme Sistemi EBTİS çerçevesinde ise 19 bankaya vergi tahsil yetkisinin verildiğini hatırlatan Oral, bankalarca yapılan vergi tahsilatlarının manyetik ortamda alınarak mükellef hesaplarına otomatik olarak işlenmesinin sağlandığını kaydetti. 
     Gelirler Genel Müdürlüğü ile Gümrükler Genel Müdürlüğü arasında yapılan protokolle gümrük çıkış beyannamelerinin Gümrükler Genel Müdürlüğü'nden manyetik ortamda Gelirler Genel Müdürlüğü bilgi işlem merkezine aktarılması ve vergi dairelerinin bu bilgilerin manyetik ortamda sorgulanması imkanının sağlandığını anlattı. 
     
     VERGİ KİMLİK NUMARASI SORGULAMASI 

     Bakan Oral, bugün itibariyle yaklaşık olarak 27 milyon 600 bin kişiye vergi kimlik numarası verildiğini bildirirken, vergi kimlik numarasının 1,022 vergi dairesi ve mal müdürlüğü bünyesinde çevrim içi olarak verilmesine devam edildiğini söyledi. 
     Motorlu Taşıtlar Otomasyon Projesi kapsamında vergi dairelerinde 5 milyon taşıtın işlemlerinin izlendiğini anlatan Oral, Gelirler Genel Müdürlüğü internet sitesinin, internet vergi dairesi uygulamalarının devreye girdiğini kaydetti. 
     Oral, Internet Vergi Dairesi'nde vergi kimlik numarasının sorgulanmasının yapıldığını, VEDOP kapsamında vergi dairelerinde kullanılan gecikme zammı hesaplama programlarının kullanılabildiğini, mükelleflerin sorularının yanıtlandığını anlatan Oral, denetim bilgi sisteminin de oluşturulduğunu söyledi. 
     VEDOP-2 projesi kapsamında, her ilde en az bir vergi dairesi olmak üzere 126 vergi dairesi, internetten beyanname alınması, elektrnomik muhasebe, kayıt ve arşiv sisteminin ve veri ambarının oluşturulmasının amaçlandığını kaydeden Oral, internetten beyanname alınmasının önümüzdeki yıldan itibaren başlayacağını söyledi. 
     Oral defterdarlık web sayfaları hakkında bilgi verirken de, bu sayfalardan yayınlanan bilgilerin güncel tutulması ve geliştirilmesi için defterdarlıkların internet üzerenden bakanlık ile bağlantı kurmaları imkanın getirildiğini, bugün itibariyle 61 defterdarlığın web sayfaları üzerinden hizmet verdiğini, 8 deftardarlığın web sayfaları yayınlama çalışmaları kısa zamanda tamamalanacağını, 12 defterdarlıktaki çalışmaların ise henüz başlangıç aşamasında olduğunu anlattı. 
     Oral, web sayfalarında haftanın 7 günü 24 saat mali konularda defterdarlık çalışma ve etkinliklerine ilgili ilin tanıtımına yönelik bilgiler yayınlandığını kaydederken, tüm bunların bilgi teknolojisinden yararlanmaya yönelik projeler olduğunu ve araç olduğunu söyledi. 
     Oral, ''amaç vatandaşına hizmet ve vatandaşı bürokrasiden kurtarma, zamandan tasarruf ederken, bilgi çağının gereği gibi bir devlet yapısının oluşturulması'' dedi. 
     





</TEXT>
</DOC>
