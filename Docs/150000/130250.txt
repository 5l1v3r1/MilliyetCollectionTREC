<DOC>
<DOCNO> 130250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur27.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar "Önümüzdeki haftadan itibaren katılımlar olacak" 
</HEADLINE>
<TEXT>

     DYP Genel Başkanı Mehmet Ağar, önümüzdeki haftadan itibaren öbür partilerden DYP'ye her düzeyde katılım olacağını söyledi. 
     Ağar, DYP Genel Merkezi'nde Kocaeli İl Örgütü yöneticilerini kabul ederek bir süre görüştü. 
     Diyarbakır'da meydana gelen uçak kazasında hayatını kaybedenlerin ailelerine taziye amacıyla gittiği seyahate ilişkin izlenimlerini anlatan Ağar, kazadan duyduğu üzüntüyü dile getirdi. Ağar, Diyarbakır ve Mardin'de taziye ziyaretler ile üzerlerine düşeni yapmaya çalıştıklarını, genel başkan düzeyinde bölgeyi ilk ziyaret edenin de kendisi olduğunu söyledi. 
     Gittikleri yerlerde DYP'ye büyük ilgi gösterildiğini, seslendirdikleri Irak politikasının da kabul gördüğünü anlatan Ağar, ''Önümüzde mahalli seçimler var. Geçmişte olduğu seçime beş kala adaylarımızı belirlemeyeceğiz. Küçük yerlerde en az 3, büyük yerlerde de 6 ay önceden adaylar belirlenecek. Böylece adaylar teşkilatıyla çalışma planı yapma imkanı bulacak'' dedi. 
     Kongreden sonra parti içi mücadelenin bittiğini belirten Ağar, hiçbir zaman ''küçük olsun benim olsun'' anlayışında olmadığını söyledi. Ağar, ''Hiç kimseyi siyasi oyunlarla elimine etmeyi asla düşünmem. Bir oy fazla getirecek herkesle çalışırım'' dedi. Kongre kazanmak için değil, seçim kazanarak iktidarı almak için yönetime geldiklerini kaydeden Ağar, bir yandan iç bütünleşmeyi sağlarken diğer yandan da büyümek için DYP'nin kapısını herkese açtıklarını söyledi. 
     Mehmet Ağar, siyasette de belli ahlak kuralarının geçerli olması gerektiğine işaret ederek bu nedenle bir partinin kongresi öncesi DYP'ye katılımları gerçekleştirmediklerini belirtti. Önümüzdeki haftadan itibaren her düzeyde DYP'ye katılımlar olacağını belirten Ağar, bu sayının özellikle tabanda yüzlerle, binlerle ifade edilebileceğini belirtti. 
     





</TEXT>
</DOC>
