<DOC>
<DOCNO> 133133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sonspo07.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta sakat futbolcuların durumu... 
</HEADLINE>
<TEXT>

     Beşiktaş'ta Ahmet Dursun'un ayağındaki sakatlığın bir türlü tam olarak iyileşmemesi sıkıntı yarattı. 
     Ayağındaki stres kırığı nedeniyle uzun süredir tedavi gören ve son 2 sezonda takımını birçok maçta yalnız bırakmak zorunda kalan golcü futbolcunun, dün akşam Romanya Birinci Ligi takımlarından Sportul Studentecs ile yapılan maçı, ağrıları nedeniyle yarıda bırakması moralleri bozdu. 
     Beşiktaş Kulübü Doktoru Yalçın Yavuzer, kaval kemiğinin üst tarafında, tendon yapışma yerinde sorunu olan Ahmet Dursun'un, maç içinde ağrı hissetmesi nedeniyle oyundan alındığını açıkladı. 
     Dr. Yavuzer, yaptığı açıklamada, genç futbolcunun sakatlığının eskisi kadar çok ciddi boyutta olmadığını ve tedavisine başlandığını vurgulayarak, ''Ağrısı olduğunu bize iletince zorlamak istemedi ve riske edilmemek için oyundan alındı. Durumu 1-2 gün içinde netlik kazanır'' dedi. 
     
     DİĞER OYUNCULAR 
     Birinci Süper Futbol Ligi'nde 18 maçlık ilk bölümü 1 maç eksiğiyle lider kapatan Beşiktaş'ta, diğer sakat oyuncuların durumunun ise iyi olduğu bildirildi. 
     Sağ diz kapağında sakatlığı bulunan Ahmet Yıldırım'ın riske edilmemek için dünkü hazırlık maçında oynatılmadığı bildirilirken, Yasin Sülün'ün ise sakatlığının geçtiği, ancak dünkü maçta sinüzit nedeniyle başının ağrımasından dolayı oynatılmadığı kaydedildi. 
     Sol ayak aşil tendonundaki sakatlığı nedeniyle devre arası çalışmalarına katılamayan Sergen Yalçın'ın da durumunun iyiye gittiği ve hafta başından itibaren takımla birlikte çalışmalara katılabileceği açıklandı. 
     Kulüp doktoru Yalçın Yavuzer, bu 3 futbolcunun da tıbbi açıdan 2 Şubat Pazar günü Fenerbahçe ile yapılacak erteleme maçında oynamalarında bir sakınca bulunmadığını, kararın teknik heyete ait olduğunu ifade etti. 
     Bu arada, 17 Aralık'ta dizine kıkırdak nakli yapılan Bayram Bektaş'ın çalışmalara başlaması için yaklaşık 2 aylık bir süreye daha ihtiyaç olduğu öğrenildi. 
     





</TEXT>
</DOC>
