<DOC>
<DOCNO> 140366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo22.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor UEFA Kupası'na alıştık, yeniden katılmak istiyoruz 
</HEADLINE>
<TEXT>

     Denizlispor'un Elazığ'da ilk deplasman galibiyetini alması, camiada büyük sevinçle karşılanırken, hedef yeniden UEFA Kupası'na katılmak olarak belirlendi. 
     Başkan Mustafa Baysal, UEFA Kupası'nda oynadıkları her maç sonrasında ligde puan kaybettiklerini ifade ederken, ''Bu kez ise deplasmanda ilk kez galip gelmenin mutluluğunu tattık'' dedi. 
     UEFA Kupası'nda Türkiye'nin tanıtımına önemli katkı sağladıklarına dikkat çeken Baysal, yeniden bu kupaya katılabilmek için ilk 6 sırayı zorladıklarını, bunun için kendi sahalarında yapacakları tüm maçları kazanmak durumunda olduklarını bildirdi. 
     Baysal, şöyle konuştu 
     ''Biz UEFA Kupası'na alıştık ve yeniden katılmak istiyoruz. Mevcut kadromuzla Avrupa kantarında epey zorlanmamıza karşın, başarılı işler yaptık. Her Avrupa maçı sonrası ise ligde ya yenildik, ya berabere kaldık. Bu kez, geçen hafta Gaziantepspor maçını oynamadan, haftayı dinlenerek geçiren Elazığspor'a konuk olduk. Biz ise yorgunduk. Çok koşan rakibimize rağmen, bilinçli oynayıp, ilk deplasman galibiyetimizi aldık. Tüm futbolcularımızı kutluyorum.'' Artık tamamen lige döndüklerini ve hafta sonunda yapacakları Altay maçında mutlak 3 puanı hedeflediklerini anlatan Baysal, ''Rakibimizin zor günler yaşaması, bu maçın önemini daha da arttırıyor. Çok çekişmeli bir mücadele olacak. Ama artık Denizlispor'un sahasında puan kaybetme lüksü yok'' diye konuştu. 
     





</TEXT>
</DOC>
