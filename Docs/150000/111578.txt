<DOC>
<DOCNO> 111578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/yazar/akyol.html </URL>
<DATE> 2002/10/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Hitler de böyle geldi’ 
</HEADLINE>
<TEXT>

     YARGITAY Başsavcısı Sayın Sabih Kanadoğlu, parti adı vermeden "Hitler de böyle geldi" diye açıklama yapınca araştırdım. Tabii ilk müracaat edeceğim isim, Maurice Duverger idi. Bugün onun "Siyasi Partiler" adlı klasikleşmiş eserinden bahsedeceğim. Bilgi Yayınevi, 1994 
     Duverger siyasi partilerin karakterini belirlemede en önemli unsurlardan birinin "örgütlenme modeli" olduğunu belirtir. Komünist partilerin belirleyici özelliği "hücre", faşist partilerinki ise "milis" örgütlenmesidir. 
     Komünist partiler mahalleden çok, işyerinde kurduğu disiplinli "hücreler" vasıtasıyla ajitasyonları, grevleri, hatta ayaklanmaları örgütlemişlerdi. Sf. 64 vd. 
     "Milis ise, üyeleri askeri esaslara göre örgütlenen, askerlerle aynı disipline ve eğitime tabi tutulan, onlar gibi üniforma ve alametler taşıyan, onlar gibi bando ve bayraklarla geçitler yapan, onlar gibi hasımlarına karşı silahlı fiziki mücadeleye girişebilen bir çeşit özel ordudur. Ancak üyeler sivilliklerini muhafaza ederler... Ama daima liderin emrine hazır bulunmaları şarttır." Sf. 75 
     
     DUVERGER örnek olarak "Hitler’in Hücum Kıtaları" yani SS birliklerini ve Mussolini’nin Karagömlekliler’ini anlatır. 
     "21 Alman eyaletinin her birinde bir SS tümeni vardı .. 1922’de 6 bin olan SS sayısı, 1932’de 350 bine çıkmıştı " 
     Milis’in işi, faşizmin hiyerarşik dünya görüşüne uygun olarak, "kitlelerin gücüne silah gücüyle karşı koymak" ve "sokak üstünlüğü"nü sağlamaktı. 
     "Hücum Kıtaları, bir yandan sokak üstünlüğünü Komünist ve Sosyalist yığınların elinden alırken, bir yandan da yenik ve militarist Weimar Hitler’den önceki liberal dönem Almanya’sında yeni kurulacak bir ordu ümidini uyandırmıştır." Sf. 77 Bu ümitle Alman ordusu da Hitler’e sempati duyuyordu 
     
     HİTLER’İ Hitler’ yapan, sandıktan çıkması değil, işte bu sıkı disiplinli, "şeflik prensibi"ne bağlı "milisölerin daha ilk andan itibaren muhaliflere şiddet uygulaması ve ordunun da bunu desteklemesidir 
     "Nazi milisi, Reichtag yangını senaryosuna ve sonra da Komünist Partisi’nin feshine imkan vererek Hitler’i iktidarda tutmuştur böylece, bir halk ayaklanması olmaksızın Naziler parlamento çoğunluğunu sağlamlaştırmışlardır." Sf. 79 
     Bırakın ayaklanmayı, SS’ler eleştiriye bile imkan vermezlerdi Duverger’in belirttiği gibi Naziler seçimleri ve parlamentoda çoğunluk sağlamayı önemsemişlerdi. Ama bu onların faaliyetlerinde "tali bir yöndür", aslolan şiddet örgütlenmesidir. 
     Şimdi Türkiye’de "Hitler gibi" bir hareket, yani "milis örgütlenmesi"ne ve "sokak hakimiyeti" doktrinine sahip bir parti varsa derhal bu sebeple kapatma davası açmak ve yöneticilerini "Anayasa’yı cebren ilgaya teşebbüs" suçundan "ağırlaştırılmış müebbet hapis" talebiyle yargılamak şarttır. Bunu yapmamak "görevi ihmal" olur. Böyle bir hareket yoksa, Hitler çıkacakmış gibi bizim seçim sandığına, milli iradeye gölge düşürmemek lazım. 
     
     







Hitler de böyle geldi’ 


Abstre 


Türkiye pasif kalmaz 


İşte anket, işte meydan 


Saddam, Samsa’ olmadıkça... 


Niyazi Hoca, Leheb suresi ve Türkçe ibadet 


İki gençlik olayı... 


Öymen ve seçim anıları 


Bulut Ülkesi’nden geçtin mi 


Kentlerde eğitimli gençlerin yüzde 29.1’i işsiz 


</TEXT>
</DOC>
