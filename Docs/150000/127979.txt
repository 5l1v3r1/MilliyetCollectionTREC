<DOC>
<DOCNO> 127979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/dunya/dun08.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Talat, Derviş'e koalisyon önerdi 
   KKTC'de Cumhuriyetçi Türk Partisi CTP Genel Başkanı Mehmet Ali Talat, dün Ulusal Birlik Partisi'ne UBP , kendi başkanlığında CTP - UBP koalisyon hükümeti kurmayı önerdi. UBP, CTP'nin önerisini değerlendirdikten sonra yanıt verecek. Talat, UBP Genel Başkanı ve Başbakan Derviş Eroğlu ile görüşmesinin ardından, UBP'nin, CTP başkanlığında bir hükümete nasıl baktığını, Annan Planı zemininde çözüm ve gürüşmecilikle ilgili görüşlerini öğrenmeye çalıştıklarını söyledi. Talat, Türkiye'nin Kıbrıs konusunda hazırladığı planı "geç kalınmış bir çalışma" olarak niteleyerek, "Ankara'nın planının Annan Planı zemininden ayrılmadığının görüldüğünü" kaydetti. Talat, UBP'den önce, seçimlerdeki müttefiki Barış ve Demokrasi Hareketi BDH lideri Mustafa Akıncı'yla görüşerek durum değerlendirmesi yaptı. 
   
   Serdar Denktaş güneye geçti 
   KKTC'deki Demokrat Parti'nin DP Genel Başkanı, Devlet Bakanı ve Başbakan Yardımcısı Serdar Denktaş, 30 yıl aradan sonra dün ilk kez Güney Kıbrıs'a geçerek koalisyon hükümetinin büyük ortağı komünist AKEL Partisi Genel Sekreteri ve Rum Meclis Başkanı Dimitris Hristofyas ile görüştü. Denktaş görüşmeden sonra, "Karşılıklı olarak çözüm konusunda düşüncelerimizi netleştirdiğimiz müddetçe halklarımızın çözüme daha sağlıklı yaklaşmalarını sağlayabileceğiz" dedi. 
   
   Papadopulos Planı görüşmeye hazırız 
   Kıbrıs Rum Yönetimi lideri Tassos Papadopulos, "Kıbrıs sorununa yönelik barış görüşmelerinin BM Genel Sekreteri Kofi Annan'ın taraflara sunduğu barış planı temelinde olacağını" söyledi. Ankara'nın planı hakkında bir bilgisinin olmadığını ifade eden Papadopulos, "Genel Sekreter'in tutumu gayet açık ve kesin, müzakereler sunduğu plan zemininde yürütülmelidir" dedi. "Türk önerilerinin yeni ve bütünsel bir plan değil, muhtemelen değişiklikler veya gözlemler şeklinde öneriler olacağını tahmin ettiğini" söyleyen Papadopulos, "Kıbrıs Rum tarafının müzakerelere her an başlamaya hazır olduğunu" belirtti. 
   
   
   
</TEXT>
</DOC>
