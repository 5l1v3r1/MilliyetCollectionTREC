<DOC>
<DOCNO> 133178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/ekonomi/eko10.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada kritik hafta 
</HEADLINE>
<TEXT>

Yüksek Planlama Kurulu toplantısı ve bütçe, endeksin seyrinde önemli olacak. Endeks 10,800’de tutunursa alıcılar güçlenebilir 
     Zeynep Candan AKTAŞ 

     Irak’la ilgili gelişmelerin gündemde giderek daha çok yer aldığı ve Türkiye’nin bir Irak zirvesine ev sahipliği yaptığı hafta hisse senetleri piyasası alıcılıydı. İMKB 100 Endeksi haftayı yüzde 4,6 değer artışıyla 10,825 puandan kapattı. 
     Haftanın en çok kazanan endeksi yüzde 7,3 ile iletişim sektörü olurken İMKB 100’de en çok kazandıran senetler Kardemir hisseleri, Petrol Ofisi ve İzmir Demir Çelik oldu. 
     Bu hafta senetlerde izlenen tabandan çıkış görünümleri ve dirençlere ataklar dirençlerin kırılması olasılığını artırıyor. Endeksin 10,800’deki ilk direncinin geçilmesiyle kısa vadeli taban tamamlanmış olacak. Sanayi sektörü hisseleri çıkışta öncülük yaparken mali sektör hisseleri oldukça zayıf kaldı. 
     En çok işlem hacmi gerçekleştiren hisseler de İş Bankası C, Kardemir D, Garanti Bankası, Turkcel ve Tüpraş oldu. Büyük bir olasılıkla önümüzdeki hafta mali sektör hisselerinde de bir hareketlilik izlenecek. Özellikle bankacılık hisselerinin halen desteklerinde tutunma görünümleri bu senetlerde alıcıları çekebilir. 
     Önümüzdeki hafta Irak’ta bir savaş olasılığının bayramdan sonrasına sarkmasıyla endekste alıcıların güçlü olduğu muhtemelen 11,000 seviyelerinin zorlandığı hareketler izlenebilir. Diğer direnç ise 11,300 seviyelerinde bulunuyor. 
     Bol kazançlı haftalar dileğiyle. 
     



 EKONOMİ 
















</TEXT>
</DOC>
