<DOC>
<DOCNO> 110202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur23.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aldatılan koca, karısıyla sevgilisini bıçakladı... 
</HEADLINE>
<TEXT>

     Aldatıldığını öğrenen eş, Almanya'dan Antalya'ya kadar takip ettiği karısını, sevgilisi ile birlikte Antalya Havalimanı Dış Hatlar Terminali otoparkında bıçaklayarak yaraladı. 
     Almanya'nın Hamburg Kenti'ndeki özel bir hastanede hemşirelik yapan Nezaket Ak 23 , sigarayı bırakması dolayısıyla, çalıştığı hastanenin kendisine ödül olarak tatil verdiğini söyleyerek, eşi Ali Ak'tan 24 tek başına tatil yapmak için Türkiye'ye gitme izni aldı. 
     Kısa bir süre önce, memleketleri Trabzon'un Vakfıkebir İlçesi'nde tatil yapmış olmalarına rağmen Nezaket Ak'ın yeniden Türkiye'ye gitme isteğinden şüphelenen Ali Ak, Antalya'nın Kemer İlçesi'ndeki bir otelde yer ayırtarak, eşi ve 3 yaşındaki oğulları İrfan'ı Türkiye'ye yolcu etti. 
     Ancak eşinin evden ayrılmasının ardından eline geçen yüklü telefon faturası Ali Ak'ın kuşkularını iyice artırdı. Ayrıntılı faturada ev telefonundan geceyarısından sonra bir cep telefonunun arandığını farkeden Ak, bu numaranın, eşinin Vakfıkebir'de taksicilik yaptığı öğrenilen eski nişanlısı Hasan Gedikli'ye 27 ait olduğunu öğrendi. 
     Bunun üzerine Antalya'ya gelerek yer ayırttığı otele giden Ali Ak, eşini burada bulamayınca geri dönüş tarihinde havalimanında olmaya karar verdi. Ak yanında taşıdığı bıçakla, Antalya Havalimanı Dış Hatlar Terminali'nin otoparkında yakaladığı eşi Nezaket Ak'ı üç, Hasan Gedikli'yi ise iki yerinden bıçaklayarak yaraladı. Ak, havalimanının özel güvenlik görevlileri tarafından etkisiz hale getirildi. 
     Olayın ardından Hasan Gedikli ve Nezaket Ak, Antalya Devlet Hastanesi'nde tedavi altına alınırken, güvenlik görevlileriyle mücadele ederken çeşitli yerlerinden hafif şekilde yaralanan Ali Ak ise tedavisinin ardından gözaltına alındı. 
     





</TEXT>
</DOC>
