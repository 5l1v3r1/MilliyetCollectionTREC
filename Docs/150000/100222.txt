<DOC>
<DOCNO> 100222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/siyaset/siy04.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Soruşturma çerçevesinde 2 albay, 3 yarbay ve 1 binbaşı tutuklandı 
</HEADLINE>
<TEXT>
TSK’da kalite çetesi 
Milli Savunma Bakanlığı’nın açtığı giyim ihalelerini kazanan bazı firmaların kalitesiz ürünlerine menfaat karşılığı "yüksek kalite" onayı verildiği ortaya çıktı 
     TOLGA ŞARDAN Ankara 

     Genelkurmay Başkanlığı Askeri Savcılığı, Türk Silahlı Kuvvetleri’ndeki TSK son yılların en büyük organize suç örgütünü ortaya çıkardı. Soruşturmada, aralarında albay ve yarbayların da bulunduğu kalite uzmanlarının, Milli Savunma Bakanlığı’nın açtığı giyim - kuşam ihalelerini kazanan firmaların teslim ettikleri kalitesi düşük ürünlere menfaat karşılığı "yüksek kalite" onayı verdikleri saptandı. Soruşturma çerçevesinde 2 albay, 3 yarbay, 1 binbaşı tutuklanarak Mamak Askeri Cezaevi’ne konulurken, sanıklar hakkında TCK’nın 313. maddesine göre, "teşekkül oluşturmak" suçundan dava açıldı. 
     
     İşadamının ihbarı üzerine çıktı 
     Askeri Savcı Kıdemli Albay Saim Öztürk’ün yürüttüğü soruşturma, MSB’nin özellikle TSK personelinin giyim kuşam ihtiyaçlarını gidermek amacıyla açtığı ihalelere giren Ankara’nın önde gelen işadamlarından birisinin ihbar mektubuyla başlatıldı. İhalelere giren firmaların teslim ettikleri mallara teslimat öncesinde kalite onayı veren Ankara Kalite Yönetim Bölge Başkanı Kimya Albay Feridun Cengiz Seçkin’in, firma sahibine sürekli seyahat giderlerini karşılattığının anlaşılması üzerine, telefonları dinlemeye alındı. Böylece bazı işadamlarının kalite uzmanlarıyla yakın bağlantıları olduğu, uzmanların menfaat karşılığı kalitesi düşük mallara yüksek kalite onayı verdiği, yüzdeyle rüşvet aldıkları saptandı. 
     
     Telefon konuşmaları dinlendi 
     Genelkurmay Başkanı Orgeneral Hüseyin Kıvrıkoğlu’nun "sonuna kadar gidilecek" talimatının ardından savcılık, son 10 yılda MSB’nin gerçekleştirdiği ihaleleri yeniden inceledi. Bu kapsamda Seçkin’in yanı sıra, Kalite Yönetim Bölge Başkanlığı 2 no’lu muayene komisyon başkanı Albay Ali Altıntaş, İstanbul Kalite Yönetim Bölge Başkanı Yarbay Fahri Gürellier, İstanbul İç Tedarik Bölge Başkanlığı 1 no’lu satın alma komisyon üyesi Yarbay Adnan Tunçer, Erzurum Teftiş Kurulu 14 no’lu levazım müfettişi Yarbay Mustafa Şanver, İstanbul Kalite Yönetim Bölge Başkanlığı 1 no’lu muayene komisyon başkanı Binbaşı İsa Bayrak, kalite yönetim başkanlığında görevli sivil memur Neşe Suyadal, sivil memur Perihan Yavuz tutuklandı. 
     
     Eşleri de cezaevine girdi 
     MSB’nin birçok ihalesini kazanan işadamı İrfan Aydın’ın yanı sıra, tutuklanan askeri personelin eşleri ve yakınları da, suça ortak oldukları gerekçesiyle tutuklanarak Ulucanlar Kapalı Cezaevi’ne konuldu. 3 subayın da tutuksuz yargılanacağı davanın 52 sanığının ilk duruşmaya 9 Ağustos’ta çıkacağı kaydedildi. 
     
Trilyonluk albay      Organizasyonun bir numaralı ismi Seçkin’in isteği doğrultusunda raporlar hazırlandığını belirleyen Öztürk, Seçkin’in "1 trilyon liradan fazla" şüpheli malvarlığının bulunduğunu, ayrıca edindiği malvarlığını gizlediği konusunda deliller bulunduğunu kaydetti. Öztürk, Seçkin’in kardeşi, tutuklu sanık Oğuzhan Seçkin’in, ağabeyinin tutuklanmasından sonra eşi Deniz Seçkin ile Yeşilköy’deki HSBC şubesine giderek adlarına kayıtlı kasayı boşalttıklarını belirledi. Oğuzhan Seçkin’in, kendi üzerindeki 4 gayrimenkulle, Mercedes ve Opel Omega araçları da, kayınbiraderlerinin üzerine kaydettirdiği saptandı. 
     



 SİYASET 



















</TEXT>
</DOC>
