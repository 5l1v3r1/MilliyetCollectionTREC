<DOC>
<DOCNO> 103820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/spor/spo04.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON SES VER 
</HEADLINE>
<TEXT>

Bordo-Mavililer, Altay önünde iki puan daha yitirdi, 3. haftayı da golsüz geçti. Rakibi karşısında fırsatlar yakalayan ancak kalesinde de tehlikeler yaşayan Karadeniz ekibi yine umut vermedi 
     KARADENİZ ekibinin, ligin üçüncü haftasında da yüzü gülmedi, kötü futboluyla olumsuz sinyaller verdi. Karşılaşmanın ilk yarısında tutuk kalan Trabzon, ikinci devrede kapanan Altay karşısında daha etkili gözükmesine rağmen rakibin kilidini açamadı. İzmir ekibi, zaman zaman da ani çıkışlarda Bordo - Mavililer’in kalesinde önemli pozisyonlar yakaladı, ancak Petkovic’i geçemedi. 
     
     Tribünlerde birlik sağlandı 
     MAÇ öncesi deniz tarafındaki kale arkasında bulunan ve sayıları 150’yi bulan bir grup taraftar, Başkan Özkan Sümer aleyhinde tezahüratta bulundu. Diğer tribünlerden buna tepki geldi ve susmaları sağlandı. Sümer’i protesto eden grubun bedava bilet alamayan grup olduğu iddia edildi. Karşılaşmanın son beş dakikasına girildiğinde ise tüm tribünler yönetim ve Başkan Özkan Sümer’i protesto ettiler. Maç sonuna kadar taraftarlardan istifa sesleri yükseldi. 
     
     Aybaba’dan savunma 
     TRABZONSPOR’UN teknik patronu, kötü sonuçları genç kadroya ve strese bağladı. Samet Aybaba, "Özellikle ikinci yarıda iyiydik, ancak sonuç üretemedik. Genç bir kadromuz var. Şu ana kadar kazanamanın vermiş olduğu stresle mücadele ediyoruz. Bunu üzerimizden bir türlü atamadık. Acil transferler yapacağız ve deneyimli oyuncularımızın katkısıyla bu sorunu aşacağız" dedi. Maçı G.Kore Büyükelçisi Kim Yong da izledi. 
     



 SPOR 





























</TEXT>
</DOC>
