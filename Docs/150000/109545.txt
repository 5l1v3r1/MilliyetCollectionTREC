<DOC>
<DOCNO> 109545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sonspo21.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst "Bu mağlubiyet, Galatasaray'ı yolundan döndürmez" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, FC Barcelona maçında alınan yenilginin Galatasaray'ı yolundan döndürmeyeceğini söyledi. 
     Ali Dürüst, Avrupa Şampiyonlar Ligi'nde 6 maçlık bir maratona çıktıklarını vurgulayarak, ''Burada her türlü sonuç var. Hesaplar içinde puan kaybı da var. Ancak bunu iç sahada kaybetmeyi hesaplamamıştık. Bu da çok fazla büyütülecek bir olay değil. Biz Avrupa Şampiyonlar Ligi'nde yıllardır mücadele ediyoruz. Zaman zaman alınan bu mağlubiyetler, Galatasaray'ı yolundan hiç döndürmedi'' diye konuştu. 
     Gelecek hafta Club Brugge ile karşılaşacaklarını hatırlatan Dürüst, sözlerini şöyle sürdürdü 
     ''Avrupa Şampiyonlar Ligi'nde önemli olan bir üst tura çıkacak puanları toplamaktır. Önümüzde potansiyel olarak 4 maçta alınacak 12 puan var. Lokomotiv Moskova maçında da galibiyeti alan bu takımdı. Bunu unutmamak ve oyunculara haksızlık etmemek lazım.'' 
     
     ''TARAFTARLAR GÜVENMEYE DEVAM ETSİN'' 
     Dürüst, Galatasaray taraftarlarına da mesaj göndererek, ''Taraftarlarımız takımlarına güvenmeye devam etsin'' dedi. 
     Aslında buna Galatasaray'ın ihtiyacının olmadığını, çünkü kendini kanıtlamış bir takıma sahip olduklarını kaydeden Dürüst, Galatasaray'ı sevenlerin takımlarını bir yenilgiyle değerlendirmemesini istedi. 
     
     ''GOL ŞOK ETTİ'' 
     Dürüst, FC Barcelona'nın bu sezon güçlü bir ekip kurduğunu anlatarak, yedikleri ilk golün takımda şok etkisi yarattığını vurguladı. 
     Bu karşılaşmada aldıkları yenilgiyi hemen unuttuklarını ve İstanbulspor maçına konsantre olmaya başladıklarını belirten Dürüst, ''Biz bu maçı unuttuk. İki maratonda yolunuza devam ediyorsanız, birinde alınan kötü sonuçların, diğerini etkilememesi lazım. Biz de buna alışığız'' diye konuştu. 
     





</TEXT>
</DOC>
