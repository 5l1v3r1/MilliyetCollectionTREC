<DOC>
<DOCNO> 117373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/soneko14.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektriğe yüzde 2.4 zam 
</HEADLINE>
<TEXT>

     TEDAŞ, 1 Kasım'dan geçerli olmak üzere elektrik fiyatlarına yüzde 2.4 oranında zam yaptı. Zamla birlikte normal yörelerde kullanılan elektriğin fiyatı 150 kilovatsaatı aşan tüketimlerde 200 bin lira sınırına dayandı. 
     Zammın ardından konutlarda elektriğin birim fiyatı, kalkınmada öncelikli illerde 150 kilovatsaate kadar olan tüketimlerde 118 bin 500 liradan 121 bin 350 liraya, 150 kilovatsaat ve üzeri tüketimlerde ise 177 bin 750 liradan 182 bin 025 liraya yükseldi. 
     Diğer illerdeki konutlarda 150 kilovatsaate kadar olan tüketimlerde 126 bin 700 liradan 129 bin 750 liraya, 150 kilovatsaat ve üzeri tüketimlerde ise 190 bin 050 liradan 194 bin 625 liraya çıktı. Sanayide kalkınmada öncelikli illerde 117 bin 100 liradan 119 bin 950 liraya çıkan elektrik fiyatı, diğer illerde ise 125 bin liradan 128 bin 050 liraya yükseldi. 
     
     HAYIR KURUMLARINA DAHA PAHALI ELEKTRİK 
     Hayır kurumları, dernekler, vakıflar, müzeler, resmi okullar ve yurttlar ile üniversitelerin kullandığı elektriğin birim fiyatı ise yüzde 4.7 oranında artırılarak, 113 bin 500 liradan 118 bin 850 liraya çıkarıldı. 
     Şehit aileleri ve muharip malul gazilerin kullandığı elektriğin fiyatı, 150 kilovatsaate kadar 81 bin 100 liradan 83 bin 50 liraya, 150 kilovat ve üzeri ise 121 bin 650 liradan 124 bin 575 liraya yükseldi. TEDAŞ, ekim ayında seçim nedeniyle elektriğe zam yapmamıştı. 
     





</TEXT>
</DOC>
