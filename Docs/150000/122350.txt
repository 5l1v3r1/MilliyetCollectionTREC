<DOC>
<DOCNO> 122350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur21.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez tersi öldü... Öldürenler belli, ölenin kimliği meçhul 
</HEADLINE>
<TEXT>

     Bursa'nın Gemlik İlçesi'nde, yaklaşık 5 ay önce bıçaklanarak öldürüldükten sonra toprağa gömülü halde bulunan kişinin katil zanlıları yakalandı ancak, ölenin kimliği belirlenemedi. 
     Gemlik'e bağlı Umurbey Beldesi Yumurtatepe Kaspar Mevkii'nde, geçen haziran ayında işlenen cinayetin üzerindeki sır perdesi aralandı. 
     Gemlik Jandarma Komutanlığı'na bağlı ekipler, cinayetin ardından Umurbey Beldesi'nde yaptıkları çalışmalarda, zeytincilik ve market işletmeciliği yapan Ersin K. ve arkadaşı Volkan P'nin, halk pazarında mısır satan ''Murat'' adlı bir kişiyle alacak meselesi yüzünden kavgalı olduklarını belirledi. 
     Bu bilgi doğrultusunda soruşturmayı derinleştiren ekipler, soyadı belirlenemeyen pazarcının olay tarihinden bu yana görülmediğini tespit etti. Soruşturma çerçevesinde ifadelerine başvurulan Ersin K. ve Volkan P'nin, çapraz sorgulama yöntemi sonucu cinayet işlediklerini itiraf ettikleri bildirildi. 
     Zanlıların, ifadelerinde, soyadını bilmedikleri pazarcıyla kendilerine olan borcu nedeniyle tartıştıklarını ve bıçaklayarak öldürdükkten sonra gömdüklerini söyledikleri belirtildi. 
     Jandarma yetkilileri, zanlıların sorgulamalarının ardından adliyeye sevk edileceklerini, cinayete kurban giden kişinin kimliğinin belirlenebilmesi için çalışmaların sürdüğünü bildirdiler. 
     





</TEXT>
</DOC>
