<DOC>
<DOCNO> 138607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur31.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar kalınlığı 22 santimetreye ulaştı... 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi'nin AKOM , kışla mücadelede ''C'' planı olarak adlandırılan ''çok yüksek yoğunluklu alarm'' uygulamasına ilave yeni önlemler aldığı bildirildi. 
     Büyükşehir Belediyesi'nden yapılan yazılı açıklamada, İstanbul'da 3 gündür etkili olan şiddetli kar yağışının bu gece yarısından sonra tipiye dönüşeceği, sabah saatlerinde ise don görülebileceğinin tahmin edildiği, Avcılar bölgesi ile Anadolu Yakası'nda da zaman zaman rüzgarın etkisiyle görüş mesafesinin azalmasının beklendiği vurgulandı. 
     Yapılan ölçümlerde Ümraniye'de kar kalınlığının 22, Kağıthane'de de 20 santimetreye ulaştığı anlatılan açıklamada, şöyle denildi 
     ''Büyükşehir Belediyesi AKOM Başkanlığı'nda yapılan toplantıda, yarının hafta başı olması nedeniyle ek yeni tedbirler alınması kararlaştırıldı. 'C' planı uygulaması kapsamında, halen çalışan ekiplere takviye olarak araç, gereç ve personel hazırlıkları yapıldı. Yol Bakım ve Onarım Müdürlüğü ekipleri, trafiğe açık yollarda orta refüj ve yol kenarlarında biriken karları temizleyerek, yol daralmalarına karşı tedbir alıyor. Kritik bölgelerde de hazır bekletilen ekipler, kar yağışı ve yol durumuna göre sorunlu bölgelere sevk edilerek, çalışmalar yapılıyor.'' Açıklamada, Anadolu Yakası'nda Ümraniye, Kavacık, Kartal, Pendik ve Tuzla bölgelerinde, Avrupa Yakası'nda da İkitelli, Avcılar, Bahçelievler bölgelerinde yoğun kar yağışı olduğu, belediye ekiplerinin ise kısa sürede müdahale ettiği kaydedildi. 
     





</TEXT>
</DOC>
