<DOC>
<DOCNO> 121891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/ekonomi/eko02.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İnişte freni tutmuyor 
</HEADLINE>
<TEXT>

AB ile ilgili beklentiler, Merkez Bankası’nın açıklamaları ve bayramın yaklaşması, dolardaki satışları hızlandırdı. Dolar dün serbest piyasada 13 bin lira düşerek 1 milyon 528 bine indi 
     ORHAN TEKEOĞLU 

     AKP’nin iktidar olmasından sonra AB ile ilgili son gelişmelerin yanı sıra, Merkez Bankası’nın dolar alım ihalesi açacağını açıklaması, doları son beş buçuk ayın en düşük düzeyine indirdi. 
     Bayram öncesinde TL ihtiyacının da artmasıyla dolarda çözülmeler hızlandı. Bankalararası piyasada sabah 1 milyon 550 bin lira düzeyinde seyreden dolar, bir süredir tutunduğu bu psikolojik sınırın da altına indi. Dün bir ara 1 milyon 530 bin liraya kadar gerileyen dolar, gelen tepki alımlarıyla günü 1 milyon 542 bin liradan kapattı. 
     Dolar serbest piyasada 13 bin lira değer kaybederek 1 milyon 528 bin liraya indi. Doların seçimlerden bu yana değer kaybı yüzde 9.9 oldu. 
     
     Merkez alıma hazırlanıyor 
     Merkez Bankası, ödemeler dengesindeki ve ters para ikamesi sürecindeki gelişmelerle dövizde arz fazlası oluşması durumunda, haziran ayında son verilen döviz alım ihalelerine yeniden başlayacağını bildirdi. Merkez Bankası, döviz alım ihaleleri için bir takvim vermezken, hangi koşullarda ihale düzenlenebileceğini açıkladı. 
     
     Koşullar oluşuyor 
     Merkez Bankası’nın açıklamasında, döviz alım ihalesi düzenlemeyi gerektiren koşulların yakından izlendiği belirtilerek, şöyle denildi 
     "Siyasi belirsizliğin ortadan kalkması, olumlu bekleyişlerin sürmesi ve programın kararlılıkla uygulanmaya devam edilmesi halinde, bu şartların oluşması kuvvetli bir olasılık olarak görülmektedir. 
     Merkez Bankası’nin bankalararası para piyasası ve döviz efektif piyasalarındaki aracılık faaliyetlerinden tedricen çekilme sürecinin, 2 Aralık 2002 tarihi itibariyle tamamlanacağı bildirildi. 
     



 EKONOMİ 

















</TEXT>
</DOC>
