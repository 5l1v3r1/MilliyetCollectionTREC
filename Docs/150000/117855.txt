<DOC>
<DOCNO> 117855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur20.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan'dan "çekilebilirim" mesajı... 
</HEADLINE>
<TEXT>

     SP Genel Başkanı Recai Kutan, partisinin 2003 yılı içerisinde yapılacak kongresinde, genel başkanlığa aday olmayabileceğini söyledi. 
     Edinilen bilgiye göre, basına kapalı olarak Ankara İl Başkanlığı'nda yapılan SP il başkanları toplantısında konuşan Kutan, seçim sonuçlarını değerlendirdi. 
     ''Seçimden beklemedikleri bir sonuç aldıklarını'' anlatan Kutan, bunu da ''medyada estirilen AK Parti-CHP rüzgarına'' bağladı. Seçim sonrası, partisinin Başkanlık Divanı'nda, Mehmet Bekaroğlu ile Numan Kurtulmuş'un istifa etmesini doğru bulmadığını kaydeden Kutan'ın, ''Benim ve diğer yönetici arkadaşlarımın istifası konusunda sizin görüşlerinizi almak için bu toplantıları yapıyoruz. Sizin görüşleriniz doğrultusunda hareket edeceğiz. 2003'te yapılacak parti kongresinde aday olmayabilirim'' dediği öğrenildi. 
     Kutan'dan sonra söz alan 15'e yakın il başkanı da istifaların doğru olamayacağını ve kongreye kadar Başkanlık Divanı'nın görev yapmasını istediler. 
     Konuşmalardan sonra toplantıya, Cuma namazı için ara verildi. 
     
     ERBAKAN, CUMA NAMAZINDA 
     Öte yandan, kapatılan RP'nin Genel Başkanı Necmettin Erbakan, seçim sonrası ilk Cuma namazını Kutan ile Balgat'taki Hamidiye Camii'nde kıldı. 
     Namaz çıkışında partililere el öptüren Erbakan, gazetecilerin, ''Seçim sonucunu nasıl değerlendiriyorsunuz '' sorusuna, ''Sırası geldiğinde söyleriz'' karşılığını verdi. 
     





</TEXT>
</DOC>
