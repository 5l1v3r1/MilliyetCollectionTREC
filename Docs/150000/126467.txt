<DOC>
<DOCNO> 126467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/ekonomi/eko08.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş korkusu borsayı vuruyor 
</HEADLINE>
<TEXT>

Irak’a operasyon hazırlıklarına başlanması borsayı yüzde 5.17 düşürürken, endeks seçim sonrası en düşük değerine indi. Dolar 1 milyon 654 bine çıktı 
     ORHAN TEKEOĞLU 

     1991 Körfez savaşından bu yana ciddi anlamda Irak endişesini yeniden hissetmeye başlayan borsa, seçim sonrası elde ettiği kazanımları geri verdi. Bakanlar arasında çelişkili açıklamaların yapılması, Cumhurbaşkanı’nın vetosu ve hükümetin henüz bir icraat göstermemesi nedeniyle geçen hafta yüzde 13.5’lik düşüş yaşayan borsa, dün de yüzde 5.17 daha değer kaybetti. 
     
     Endeks seçim öncesine indi 
     Endeks 10.702 puana gerileyerek seçim öncesi 1 Kasım’dan bu yana en düşük seviyesine indi. 18 Kasım’dan bu yana geçen 35 günde yüzde 23.87’lik düşüş kaydeden endeks, seçim sonrası olumlu havayla 3 - 18 Kasım arasında yüzde 37.59’luk yükseliş yaşamıştı. Kredi derecelendirme kuruluşlarından Moody’s Incestor Service’in Yapı Kredi Bankası’nın mali güç notunu D -’den E’ye düşürmesi hisse fiyatına da yansıdı. Gün içinde 1.475 liraya kadar çıkan Yapı Kredi hisseleri 1.325 liradan kapandı 
     
     Euro 1 milyon 700 bini aştı 
     Dolardaki yükseliş, Irak’a olası operasyon için hazırlıkların son aşamaya gelmesi nedeniyle dün yeniden hızlandı. Dolar dün 19 bin liralık artışla 1 milyon 654 bin liraya yükseldi. Euro da 24 bin liralık artışla 1 milyon 701 bin liraya çıktı. 
     Petrol fiyatları da son üç ayın en yüksek seviyelerinin hemen altında seyrediyor. 
     Uluslararası gösterge Brent Londra borsasında işlem gören ham petrolün şubat vadeli fiyatı 58 sentlik artışla 28.92 dolara çıktı. 
     



 EKONOMİ 























</TEXT>
</DOC>
