<DOC>
<DOCNO> 126070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/soneko05.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu trafik sigortası tarifeleri belirlendi... 
</HEADLINE>
<TEXT>

     Hazine Müsteşarlığı Zorunlu Karayolları Mali Sorumluluk Sigortası tarifelerini yeniden belirledi. Otomobillerde prim miktarı 82 milyon lira olarak saptandı. 
     Hazine'nin ''Zorunlu Karayolları Mali Sorumluluk Sigortası'', ''Zorunlu Otobüs Koltuk Ferdi Kaza Sigortası'', ''Tehlikeli Maddeler Zorunlu Sorumluluk Sigortası'' ile ''Tüpgaz Zorunlu Sorumluluk Sigortası'' tarife ve talimatlarını içeren tebliğleri bugünkü Resmi Gazete'de yayımlandı. 
     1 Ocak 2003'de yüyürlüğe girecek tebliğlerden ''Zorunlu Karayolları Mali Sorumluluk Sigortası'' tebliği ile prim miktarı otomobillerde 82 milyon, taksilerde 310 milyon, kamyonetlerde 130 milyon, minibüslerde 8-14 koltuk 210 milyon, iş makinelerinde 75 milyon, 25 koltuğa kadar otobüslerde 15-25 koltuk 270 milyon, 26 koltuk ve daha fazla koltuğu bulunan otobüslerde 650 milyon, traktörlerde ve römorklarda 11 milyon, motosiklet ve yük motosikletlerinde 13 milyon bunların dışındaki araçlarda 145 milyon lira olacak. Bu tutarlar Ankara, İstanbul ve İzmir plakalı araçlar için geçerlilik taşıyacak, diğer iller için il trafik yoğunluğu indirimi yapılacak. 
     Tebliğe göre Ankara, İstanbul ve İzmir plakalı araçlarda trafik yoğunluğu indirimi yapılmayacak. Saptanan bu tutarlar üzerinden Adana, Antalya, Bursa, Konya plakalı araçlarda yüzde 5, Aydın, Balıkesir, Denizli, Eskişehir, Gaziantep, Hatay, Mersin, Kayseri, Kocaeli, Manisa, Muğla, Sakarya, Samsun plakalı araçlarda yüzde 10, diğer il plakalı araçlarda yüzde 15 trafik yoğunluğu indirimi uygulanacak. 
     Üçüncü ve daha fazla kaza yapanlarda primler yüzde 50, ikinci kazayı yapanlarda primler yüzde 30, birinci kazayı yapanlarda primler yüzde 15 artırılacak. Birinci yıl hasarsızlıkta primler yüzde 10, ikinci yıl hasarsızlıkta yüzde 15, üçüncü ve sonraki yıllar hasarsızlıkta ise primler yüzde 20 oranında indirilecek. 
     
     OTOBÜS KOLTUK FERDİ KAZA SİGORTASI... 
     Öte yandan zorunlu otobüs koltuk ferdi kaza sigortası koltuk başına ve görevli personel başına, tedavi giderleri için 30 milyar lira, sakatlanma ve ölüm halinde de yine 30 milyar lira teminat gösterilecek. Sigorta primleri şirketlerce serbest belirlenebilecek. 
     
     TEHLİKELİ MADDELER ZORUNLU SİGARTASI... 
     Tehlikeli maddeler zorunlu sorumluluk sigortası tarifeleri de yeniden belirlendi. 
     Tehlikeli maddelerin üretim, depolama ve toptan satışı ile uğraşan işyerlerinden satış hasılatı 250 milyar liraya kadar olanlar için 6 milyar lira maddi, kişi başına 30 milyar lira, kaza başına 150 milyar lira, tedavi gideri, daimi sakatlık ve ölüm halinde de de yine aynı miktarlarda asgari taminat gösterilmesi gerekiyor. 
     Kademeli olarak artan bu rakamlar, satış hasılatı 30 trilyon liradan fazla olanlar için sırayla 180 milyar lira, 30 milyar lira, 2 trilyon 400 milyar lira olarak belirlendi. 
     Tehlikeli maddelerin perakende satışı ile uğraşan işyerleri için bu rakamlar sırayla 18 milyar lira, 30 milyar lira ve 300 milyar lira, demiryolu ve karayolu taşıtları ile tehlikeli madde taşıyanlar için sırayla 60 milyar lira, 30 milyar lira ve 600 milyar lira, denizyolu, havayolu taşıtları ve boru hattı ile taşıma yapanlarda sırayla 180 milyar, 30 milyar ve 1 trilyon 200 milyar lira olarak tespit edildi. 
     
     TÜPGAZ ZORUNLU SORUMLULUK SİGORTASI... 
     Öte yandan yeniden belirlenen tüpgaz zorunlu sorumluluk sigortası tarifelerine göre de asgari teminat tutarları, maddi zararlar için 6 milyar lira, tedavi giderleri için kişi başına 30 milyar lira, kaza başına 150 milyar lira, daimi sakatlık ve ölümlerde kişi başına 30 milyar lira, kaza başına ise 150 milyar lira olacak. 
     





</TEXT>
</DOC>
