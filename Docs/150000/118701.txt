<DOC>
<DOCNO> 118701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur08.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk sıtmadan mı öldü.. 
</HEADLINE>
<TEXT>

     Bir grup tıp doktoru, Atatürk'ün tarih kitaplarında yazıldığı gibi "alkolün neden olduğu karaciğer sirozu"ndan değil, geçirdiği sıtma ve soğuk algınlığı hastalıklarının tedavisi için kullandığı ilaçların bir komplikasyonu olan Banti Sendromu'ndan öldüğünü ileri sürdü. 
     Daha önce Gülhane Askeri Tıp Akademesi'nde görev yapan Doktor Aytekin Ertuğrul, Doktor Şakir Coşkuner, Prof. Dr.Sait Kapıcıoğlu ve arkadaşları, 10 Kasım'da 64'üncü ölüm yıldönümünde andığımız Mustafa Kemal Atatürk'ün yıllardır yansıtıldığı gibi alkolün neden olduğu karaciğer sirozundan değil, sıtma dalağı denilen ve sıtmanın bir komplikasyonu olan hastalıktan öldüğünü ileri sürdü. 
     Doktorlar, emekli subaylar tarafından yayınlanan Birlik Dergisi ve "Kuva-yi Milliye'de Yeni Ufuklar Dergisi"nde Atatürk'ün ölümüne neden olan hastalık konusunda önemli iddialarda bulundu. 
     Genel Cerrah Aytekin Ertuğrul, Paris'ten getirtilen Prof. Dr. N. Fissinger ile Prof. Dr. Neşet Ömer İrdelp'in Atatürk'e "Alkolün neden olduğu karaciğer sirozu" teşhisi koyduğunu belirtirken, "Atatürk'ün sağlık hayatındaki gerçek olaylar ve değerlendirmeler, bunun doğru olmadığını ve doğru olmayacağını kanıtlamaktadır" dedi. 
     Ertuğrul, alkolün siroza neden olmasının çok nadir bir olay olduğunu, alkol alan kimselerde alkolik siroz oluşabilmesi için alkol ile birlikte beslenme bozukluğu, düzensiz gece hayatının eklenmesi gerektiğini kaydetti. Ertuğrul, Atatürk'ün hayatında iki defa geçirdiği sıtma, bir kaç kez yüksek ateşle seyreden akciğer iltihabı pnomöni , sayısız soğuk algınlıkları, bunların tedavisi için kullandığı ilaçların bir komplikasyonu olan Banti Sendromu'ndan öldüğünü ileri sürdü. 
     Aytekin Ertuğrul, "Atatürk'ümüz alkolün neden olduğu sirozdan ölmemiştir. Atamız Türk milletini kurtarmak ve çağdaş uygarlığa götürmek için cepheden cepheye koşarken iki defa yakalandığı sıtma hastalığının ve tedavisi için kullanılan ilaçların bir komplikasyonu olan Banti Sendromu'ndan ölmüştür. Yoksa düşmanlarımızın sözde doktorları tarafından uydurulan alkolik sirozdan ölmemiştir" dedi. 
     Prof. Dr. Sait Kapıcıoğlu, Güncel Gastroenteroloji Dergisi'nde yayınlanan yazısında, "Türk Halkı, Cumhuriyetin kurucusu ulu önder Atatürk'ün alkole bağlı siroz hastalığından öldüğünü bilir. Çünkü sirozun alkolden olduğuna inanır. Oysa bunun doğru olmadığı bugünkü bilgilerimize göre ortaya çıkmıştır. Alkol içmeye bağlı siroz olması riski en az 10-15 yıl günde rakı biriminde 3 bardak ve her gün içilmesi koşulu ile olabilir. Oysa Atatürk bu sıklıkla ve sürede içmiyordu. Ülkemizde çok daha fazla alkol tüketilmekle birlikte alkole bağlı siroz hemen hemen sıfıra yakındır" dedi. 
     Kapıcıoğlu, Atatürk'ün iki defa sıtmaya yakalandığını, geçirdiği siroz hastalığının sıtmaya bağlı bir komplikasyon olduğunu ileri sürdü. 
     Doktor Şakir Coşkuner ise Atatürk'e Hepatite Sclero- Congestive Ethylique Alkole bağlı karaciğer sirozu" teşhisinin, o dönem elde bakteriyolojik ve biyoşimik olarak yeterli virolojik, otopsi ve histopatolojik olarak hiçbir kanıtın olmadığı ve yapılmadan konulduğunu kaydetti. 
     Coşkuner, sirozda sıtmanın etkili olduğu, sirozun nedenleri arasında ilaçlar, kimyasal maddeler ve toksinlerin bulunduğunu kaydetti. 
     





</TEXT>
</DOC>
