<DOC>
<DOCNO> 144384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/ekonomi/eko03.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa niyetlendi’ 
</HEADLINE>
<TEXT>

Avrupa Birliği’nin Türkiye’ye desteği niyetten öteye gitmedi. Türkiye’ye ikili ilişkiler kapsamında yardım ve uluslararası kuruluşlar nezdinde destek verilebileceği belirtildi 
     GÜVEN ÖZALP Brüksel 

     Irak savaşının ekonomi üzerinde yaratacağı olumsuz etkileri giderme konusunda ABD’den beklediğini alamayan Türkiye, yüzünü Avrupa Birliği’ne AB döndü. AB Zirvesi için Brüksel’de temaslarda bulunan Dışişleri Bakanı Abdullah Gül’e olumlu mesajlar verilse de Birlik ülkelerinin desteği şu aşamada "niyet" boyutunu aşan bir açıya sahip değil. Olası yardımların Birlik şapkası altında olmaktan ziyade ikili düzeyde gelmesi öngörülüyor. 
     Gül, Brüksel’de gerçekleştirdiği ikili temaslarda Avrupalı meslekdaşlarına Irak savaşının ekonomi üzerinde olumsuz etkiler yaratacağı, bu nedenle ekonomik programın desteklenmesi gerektiği mesajını verdi. Gül, kendisine verilen mesajı ise "Ciddi bir niyet var" diye yorumladı. Ekonomik destek konusunda gerek ikili ilişkiler çerçevesinde gerekse AB kapsamında nasıl bir "yardımlaşma"ya gidileceğinin detaylarının görüşüldüğünü ifade eden Gül, Almanya, Fransa ve İngiltere’nin uluslararası kurumlar çerçevesinde devreye girmeye hazırlandıklarını söyledi. 
     Gül’le birlikte Brüksel’de temaslarda bulunan Devlet Bakanı Ali Babacan da operasyonun Türk ekonomisi üzerindeki etkilerinin en aza indirgenmesi için yapılabileceklerin ele alındığını belirtti. 
     
     Büyük bir beklenti olmamalı’ 
     AB yetkilileri ise birtakım destek hazırlıklarının olduğu ancak büyük bir beklenti içinde olunmaması gerektiği üzerinde duruyor. AB’nin gerek süreç gerekse bütçe açısından bu tür bir yardım için zorlanacağı, verilecek desteğin Irak savaşıyla doğrudan bağlantılı gelişmelerle sınırlı kalma olasılığının yüksek olduğu belirtiyorlar. İkili düzeyde Fransa ve Almanya’dan sıcak mesajlar verildiğini ancak bu ikilinin de kısa vadede "elle tutulur" bir yaklaşımla gelmelerinin zor olacağı ifade ediliyor. 
     
TÜSİAD AB’yi destek vermeye’ çağırdı      EYLEM TÜRK 

     Türk Sanayicileri ve İşadamları Derneği TÜSİAD , AB Bakanlar Konseyi’ne bir mesaj göndererek, Türkiye’ye destek verilmesini istedi. 
     
     Destek AB’nin çıkarına’ 
     TÜSİAD’ın AB Bakanlar Konseyi’ne gönderdiği mesajda şöyle denildi 
     "Türkiye’nin Irak Savaşı konusunda izlediği politikada Avrupa’nın ortak çıkarları ve değerleri gözetilmektedir. Türkiye’nin bir aday ülke olarak izlediği politikanın ve bunun sonucunda maruz kalacağı sonuçlar karşısında AB’nin duyarsız kalmaması en doğru politika olacaktır. Bunun için Türkiye’ye verilecek desteğin olabildiğince açık ve tutarlı olması Türkiye’nin de ait olduğu tüm Avrupa’nın ortak çıkarınadır." Bu arada TÜSİAD, Türkiye’nin AB’ye tam üyeliği konusunda yaptığı lobi çerçevesinde önümüzdeki hafta Avusturya’ya gidecek. 
     



 EKONOMİ 






















</TEXT>
</DOC>
