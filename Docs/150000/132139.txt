<DOC>
<DOCNO> 132139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/yazar/akyol.html </URL>
<DATE> 2003/01/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Gül’ün umudu ve üç hedefi 
</HEADLINE>
<TEXT>

     BM Silah Denetçileri Komisyonu Başkanı Blix ile Uluslararası Atom Enerjisi Komisyonu Başkanı El Baradey’in, Irak’la işbirliğinin artırılması için anlaştıklarına ilişkin açıklamaları Ankara’da memnuniyetle karşılandı. 
     Bu memnuniyetin temelinde Başbakan Gül’ün Irak lideri Saddam’a gönderdiği mesajlarla, dün Blix ve Baradey’in yaptığı açıklamanın örtüşmesi. Gül’ün barış umudunu artıran da bu örtüşme... 
     Şöyle ki 
     Başbakan Gül’ün bölge ülkelerini ziyaretle başlattığı diplomasi atağının yanı sıra Saddam’a gönderdiği mesaj, denetçilerle kuşkuya yer bırakmayacak şekilde işbirliğine yönelmesi, bilim adamlarının yurtdışında da sorgulanmasına izin verilmesi, her soruya açık yanıt oluşturulması, eski kimyasal silahların kalıntılarının dahi ne yapıldığının kanıtlanmasıydı. Başbakan Gül, 27 Ocak’a kadar bu yönde adım atılmasını telkin ve talep etmişti. 
     Ankara’ya dün Bağdat’tan gelen haberler, Saddam’ın bu yönde adım atmak konusunda Blix’le anlaştığını gösteriyordu. Bu nedenle Başbakan Gül ve kurmaylarının savaşsız çözüm umudu arttığı gibi, İstanbul zirvesinin Bağdat üzerinde etkin olabileceği düşüncesini gösterdi. 
     Başbakan Gül’ün girişimiyle perşembe günü İstanbul’da toplanması beklenen "Irak zirvesi" dışişleri bakanları düzeyinde gerçekleşecek. Bir sonraki aşamada ise liderler düzeyinde ikinci bir zirvenin de toplanması olası. 
     İstanbul zirvesine, Mısır, İran, Ürdün, Suudi Arabistan ve Suriye’nin katılması bekleniyor. Ev sahibi olarak Başbakan Gül de zirveye katılacak. 
     Gül’ün bölge ülkeleriyle oluşturduğu ortak hareketin üç hedefinden söz ediliyor 
     1- Barışçı çözüm, 
     2- Zararların kontrolü, 
     3- Irak’ın yeniden yapılandırılması. 
     Bu üç hedef aşamalı olarak güdülüyor. 
     Başbakan Gül’ün Başdanışmanı Büyükelçi Prof. Dr. Ahmet Davutoğlu’nun değerlendirmesine göre bu aşamalı hedefler bölge ülkelerinin ortak tavırlarıyla gözetilecek 
     "Birinci aşamada Bağdat’a İstanbul zirvesinden çıkacak ortak deklarasyonla daha fazla baskı yapılacak. Denetçilerle işbirliği en üst düzeye çıkarılmaya ve savaşsız çözüme Bağdat’ın atacağı adımlarla ulaşılması gözetilecek. Bu sağlanamazsa, muhtemel bir operasyonda bölge ülkeleri yine ortak tavırla 'zarar kontrolü’nü esas alacaklar, Irak ve bölge ülkelerinin en az zarar görmesi için alınacak önlemleri saptayacaklar. Üçüncü hedef ise, operasyonun kaçınılmaz olması halinde Irak’ın yeniden yapılandırılmasında bölge ülkelerinin etkin rol oynamasının sağlanması. Yeniden yapılandırmanın da Irak’ın komşuları aleyhine sonuç vermesinin önlenmesi." 
     Bağdat’ın denetçilerle işbirliğini artırmayı kabul etmesi, bilim adamlarının yurtdışında sorgulanmasına izin vermesi, İstanbul zirvesiyle bölge ülkelerinin savaşsız çözüm için ortak tavır almaları, başta Almanya olmak üzere AB ülkelerinin savaşa karşı tutumlarını daha da netleştirmeleri, Ankara’nın da barışçı çözüm umudunu artırmış durumda. 
     Diplomatik alanda bu gelişmeler yaşanırken, askeri alanda da, operasyon olacakmış gibi hazırlıklar sürdürülüyor. Ankara her iki seçeneğe göre planlama yapıyor. 
     
     







Gül’ün umudu ve üç hedefi 


Savaşa girdik mi 


Saddam ve barış 


Saddam’la barış bir araya gelmez ama... 


"Ötekiler" yok 


Şeyhin şeysi 


Bedava kitap 


ABD ve IMF’nin yakın gözetiminin nedeni 


Ya tutarsa .. 


Barış yolunda Saddam bir şık olabilir mi 


Myers’a verilen mesaj 


"Tayyip Bey de Derviş gibi çöktü" 


Banka kredisinin iki misli dış kredi 


Sayın Bakan bunları da not eder mi 


</TEXT>
</DOC>
