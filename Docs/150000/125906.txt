<DOC>
<DOCNO> 125906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo27.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe camiasına birlik çağrısı... 
</HEADLINE>
<TEXT>

     Birleşik Fenerbahçeliler Vakfı Başkanı Aziz Yılmaz, son günlerde Kulüp Başkanı Aziz Yıldırım ve Teknik Sorumlu Oğuz Çetin'e yönelik saldırılar bulunduğunu belirterek, tüm camiayı başkan ve yönetimin yanında birlik olmaya çağırdı. 
     Aziz Yılmaz, yaptığı yazılı açıklamada, saygının, uygar toplumların ''olmazsa olmaz'' değerleri arasında bulunduğunu ifade ederek, ''Fenerbahçe Kulübü'nün gerçek sahipleri, her zaman Fenerbahçeliliğe gönül verenler olmuştur. Gönül verme yolunda sevginin, saygının ve bağlılığın gerçek harcı ise İyi günde, kötü günde sloganının arkasında, birlik ve beraberlik içinde dimdik durmaktır'' dedi. 
     Fenerbahçe camiasının, başkanı, yönetimi, teknik kadrosu, sporcuları, geçmiş başkanları, üyeleri ve grupları ile örnek bir dayanışma içinde olması gerektiğine değinen Aziz Yılmaz, şunları kaydetti 
     ''Başarı için ihtiyacımız olan bu kavramların bünyemizde ziyadesiyle var olduğuna inanıyoruz. Camiamıza yönelik tüm seviyesiz ifadeleri ve çirkin saldırıları şiddetle kınıyor, tüm üye ve taraftarlarımızı, camiamız içinde başkan ve yönetimlerinin yanında birlik olmaya, karşı fikirdeki Fenerbahçelileri ise Fenerbahçeliliklerini tekrar gözden geçirmeye davet ediyoruz.'' 
     





</TEXT>
</DOC>
