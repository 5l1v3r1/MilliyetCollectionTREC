<DOC>
<DOCNO> 144786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun77.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de moraller bozuldu 
</HEADLINE>
<TEXT>

     Irak Televizyonu'nda gösterilen esir askerlerin görüntüleri ve İngiliz Kraliyet Hava Kuvvetleri'ne ait Tornado tipi uçağın düştüğü haberi, İngiltere'de moralleri bozdu. 
     Bu moral bozukluğu SKY televizyonunun yayınına da yansırken, canlı yayın spikerleri bağlandıkları merkezlerdeki canlı yayın ekiplerine hep, ''Koalisyon güçleri açısından bayağı kötü bir gün değil mi '' şeklindeki soruyu yönelttiler. Stüdyo konukları ve askeri uzmanlarla yapılan söyleşilerde, Irak, esir askerlerin görüntülerini yayınlayarak Cenevre Sözleşmesi'ni çiğnemekle suçlandı. Esir alınan Iraklı askerlerin tek sıra halinde yürütülüşlerini ya da yere yatırılıp aranışlarını dakikalarca ve defalarca yayınlanan SKY televizyonu, koalisyon güçlerine mensup esir askerlerin görüntülerine kısaca yer verdi. 
     Canlı yayın konuğu bazı uzmanların, koalisyonun komuta kademesinden yapılan iyimser açıklamaları eleştirdikleri de dikkat çekti. 
     Uzmanlar, komut kademesinin bazı merkezlerin ele geçirildiğine dair defalarca açıklama yaptıklarını, ancak her açıklamanın ardından aslında bu yerleşim merkezlerinde kontrol sağlanamadığının ve hala direnişin sürdüğünün ortaya çıktığını vurguladılar. 
     





</TEXT>
</DOC>
