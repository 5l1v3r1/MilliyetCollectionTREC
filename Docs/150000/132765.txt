<DOC>
<DOCNO> 132765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur40.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte şeyhin evinden yüzlerce hayvan boynuzu çıkarıldı... 
</HEADLINE>
<TEXT>

     Tuzla'nın Akfırat beldesinde ''irticai faaliyetlerde bulunduğu'' gerekçesiyle İstanbul DGM tarafından tutuklanarak cezaevine konulan Yaşar Yılmaz'ın çiftlik evi, jandarma tarafından boşaltılıyor. 
     Yılmaz'ın Akfırat beldesindeki çiftlik evinin bahçesinde bulunan çok sayıda torba kömür, jandarma ve işçiler tarafından traktörlerle taşınarak yediemin olarak belediyeye bırakıldı. Daha sonra da çiftlikteki ev eşyasının tahliyesine başlandı. 
     İstanbul Milli Parklar ve Av Yaban Hayvanları Başmühendisliği'nce oluşturulan, Orman Mühendisi Ahmet Yaşar Yıldız başkanlığındaki heyet de çiftlik evinde bulunan hayvanları inceledi. 
     Heyet, çiftlik evi ve diğer yapılarda jandarma tarafından ele geçirilen havyan derileri ve çeşitli hayvan boynuzlarıyla yaban hayvanlarını yakalamada kullanılan av aletlerini de inceleyerek müsadere etti. 
     Heyet Başkanı Ahmet Yaşar Yıldız, çiftlikte dağ keçisi, çengel boynuz, karaca, arslan, ayı, sansar gibi yüzlerce hayvanın deri ve boynuzunun bulunduğunu belirterek, bu konuda Cumhuriyet savcılığına suç duyurusunda bulunacaklarını bildirdi. Yıldız, bunlarla ilgili olarak 350 ile 500 milyon lira arasında değişen para cezaları uygulanacağını da söyledi. 
     Yıldız, çiftlikte bulunan geyik, deve, devekuşu, karaca, dağ keçisi, ceylan gibi hayvanların koruma altına alınması ya da doğaya bırakılması konusunda daha sonra karar verileceğini belirtti. 
     Bu arada, çiftlikte ayrı bir binada bulunan ve türbe, mezar görünümü verilen ancak içi boş olan 12 bölmenin kapakları da kaldırıldı. 
     Yaşar Yılmaz'a 1979 yılında metrekaresi 10 liradan 500 dönüm arazisini sattığı belirtilen İbrahim Koyuncu da tahliye işlemleri sırasında çiftliğe geldi. Dedesinden kalan araziyi Yılmaz'a sattığı için üzgün olduğunu anlatan Koyuncu, çiftliğin kurulu olduğu yerin ise Hazine arazisi olduğunu söyledi. 
     Yarın devam etmek üzere ara verilen tahliye işlemlerinin tamamlanmasının ardından çiftlik evi yıkılacak. 
     





</TEXT>
</DOC>
