<DOC>
<DOCNO> 117338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sondun03.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Senato seçimlerinde nefes nefese yarış... 
</HEADLINE>
<TEXT>

     ABD'de Temsilciler Meclisi ve Senato seçimlerinde, iktidardaki Cumhuriyetçi Parti'nin Temsilciler Meclisi'ndeki kontrolünü sürdüreceği kesinleşirken, karar mekanizmasında en önemli yeri teşkil eden Senato'da durum, birkaç eyalette kafa kafaya giden sonuçlara kilitlendi. 
     ABD başkanlarının mensubu oldukları partinin, ara seçimde geleneksel olarak rakip parti karşısında kaybetmesi olağan sayılırken, bu kez ABD Başkanı George W. Bush'un, 11 Eylül'den sonra arkasına aldığı rüzgarı kullanarak hem Temsilciler Meclisi hem de Senato seçimlerinde zafer elde etmeyi umduğu biliniyor. 
     Alt kanadını Temsilciler Meclisi ve üst kanadını Senato'nun oluşturduğu kongrede, her iki yılda bir 435 sandalyeli Temsilciler Meclisi'nin tamamı ve 100 sandalyeli Senato'nun üçte biri yenileniyor. Senatörler, 6 yıllık dönemler için seçiliyorlar. 
     Oyların sayılması devam ederken, Cumhuriyetçi Parti, Temsilciler Meclisi'nde Demokrat Parti karşısında 6 fazla sandalye kazandı. 
     Seçimden önce Demokrat Parti ve Cumhuriyetçi Parti arasında 49'a karşı 49 bölünmüş olan Senato'da ise, seçim sonuçları Missouri, Colorado, Louisiana, Minnesota ve South Dakota eyaletlerinde takıldı. 
     Seçimlerin sonucu, Senato'da alınacak önemli kararlarda kontrol için her iki partinin çoğunluk elde etme yarışı çerçevesinde önem taşıyor. 
     Senato seçimlerinde North Carolina'dan seçime giren Cumhuriyetçi Partili Elizabeth Dole'un bu eyalette önde gittiği ve kazanmasının muhtemel olduğu belirtiliyor. ABD'nin eski başkan adaylarından Bob Dole'un karısı ve eski Ticaret Bakanı Elizabeth Dole'un zafer kazanması halinde, emekliye ayrılan Senatör Jesse Helms'ten boşalan yeri dolduracağı belirtiliyor. 
     Demokrat Parti'den ise Mary Pryor'un, Arkansas eyaletinde Cumhuriyetçi Senatör Tim Hutchinson karşısında kazanacağı haberleri geliyor. Georgia eyaletinde ise Cumhuriyetçi Partili Saxby Chambliss'in, Demokrat Partili rakibi Senatör Max Cleland'i yenmesi bekleniyor. 
     New Hampshire'da da Cumhuriyetçi Partili John Sununu'nun, Demokrat rakibi Jeanne Shaheen karşısında önde gittiği belirtiliyor. Senato'daki bu koltukta Cumhuriyetçi Partili Bob Smith oturuyordu ancak Smith, ön seçimlerde elenerek aday olamadı. 
     Senato azınlık lideri Cumhuriyetçi Parti Mississippi Senatörü Trent Lott, ''en erken yarın sabaha kadar veya günlerce Senato'da kimin kontrolü ele alacağını öğrenemeyebiliriz'' dedi. 
     Demokrat Partili Senatörler Tim Johnson'ın South Dakota'da rakibi John Thune karşısında, Missouri'de de Jim Talent'ın, Cumhuriyetçi Partili Jean Carnahan karşısında zayıf olduğu belirtiliyor. 
     Jean Carnahan, 2000 seçimlerine girerken uçak kazasında ölen ancak seçimi kazanan kocası Mel Carnahan'ın koltuğuna oturmuştu. ABD kongresinde, eyalet valisinin onay vermesi halinde ölen kişinin karısı, koltuğuna oturabiliyor. Normalde bir Senatör 6 yıl görev yaparken, Jean Carnahan kocasının yerini aldığı için, koltuğa oturduktan iki yıl sonra seçime girdi. 
     Minnesota eyaletinde ise ABD'nin eski Başkan yardımcılarından Walter Mondale, Norm Coleman karşısında yarışıyor. Mondale, Demokrat Senatör Paul Wellstone'un kısa süre önce bir uçak kazasında ölmesinden sonra, seçime onun yerine girdi. 
     ABD'de, seçmenlerin oy vermesinden hemen sonra kime oy verdiklerini sorarak, oy sayma işleminden önce kesin sonucu açıklayan Seçmen Haber Hizmetleri adlı kuruluş, yapılan anketlerin tatmin edici olmadığını belirterek hiçbir sonuç açıklamayacağını duyurdu. 
     Kasım 2000 başkanlık seçiminde Florida eyaletinde oy sayma işlemindeki sıkıntıların ardından, elektronik ''dokunmatik'' oy verme makinalarına geçen ilk eyalet ise Georgia oldu. 
     





</TEXT>
</DOC>
