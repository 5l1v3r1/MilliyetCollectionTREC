<DOC>
<DOCNO> 104273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur15.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma Genel Komutanı "Kirlenmiş bir ahlaki çevrede yaşıyoruz" 
</HEADLINE>
<TEXT>

     Jandarma Genel Komutanı Orgeneral Aytaç Yalman, komutanlık görevini Kara Kuvvetleri Kurmay Başkanı Orgeneral Şener Eruygur'a törenle devretti. 
     Cumhurbaşkanı Ahmet Necdet Sezer, Jandarma Genel Komutanlığı'nın Beştepe Ek Karargah Binası'nda gerçekleştirilen devir-teslim törenine gelişinde Orgeneral Yalman tarafından askeri törenle karşılandı. 
     Sinevizyon gösterisi ve klasik müzik eşliğinde konuşan Orgeneral Yalman, ülkenin içinde bulunduğu hassas bir dönemde onurlu bir hizmet dönemini geride bırakıp, zorlu bir başka göreve başlamak üzere olduğunu dile getirdi. 
     
     ''TEMEL BİR SORUN KİRLENMİŞ AHLAKİ ÇEVRE'' 
     Jandarma Genel Komutanı sıfatıyla devlet hayatının inceliklerine vakıf olduğunu, terörle mücadele, uyuşturucu ve insan kaçakçılığından, yolsuzlukla mücadeleye kadar çok çeşitli sahalarda görev ifa ettiğini belirten Orgeneral Yalman, şöyle devam etti 
     ''Bu meyanda, toplumumuzu derinden yaralayan bir temel soruna temas etmeden geçemeyeceğim. 
     Bugün içinde bulunduğumuz sosyo-ekonomik ve sosyo-kültürel problemlerin, kirlenmiş bir ahlaki çevrede yaşıyor olmamızdan kaynaklandığını özellikle belirtmek istiyorum. 
     Toplumu saran bu ahlaki çöküntü, hiçbir şeye inanmayan, birbirini umursamayan, sadece kendini düşünen bir yapı oluşmasına sebep olmuş, sevgi, dostluk, dürüstlük, şefkat, alçak gönüllülük kavramları anlam, derinlik ve boyutlarını büyük oranda kaybetmişlerdir. 
     Oysa ki büyük Atatürk'ün politikalarının temelinde ahlaki değerler vardır ve bu değerler devletimizin ve ulusumuzun birleştirici harcıdır. Bu nedenle, toplumsal bir silkinme ile Atatürk'ün hedef gösterdiği ahlaki ve uygar modeli süratle gerçekleştirmek mecburiyetinde olduğumuzu ifade etmeyi görev telakki ediyorum. 
     Bu vesileyle, gücünü ulusunun güven ve sevgisinden alan, Atatürk ilke ve inkılaplarına gönülden bağlı, laik Cumhuriyetin teminatı olan, insan haklarına, hukukun üstünlüğüne ve çağdaş demokratik değerlere saygılı kahraman Jandarma Teşkilatı'nın çok sağlam temellere oturduğunu ve her geçen gün gücünü artırdığını asil milletimize gururla ifade etmek istiyorum.'' 
     
     ''MENFUR AMAÇLARA ULAŞMAK İSTEYENLER...'' 
     Jandarmanın, bir taraftan komuta kadrosunu çağın ihtiyaçlarına göre yetiştirirken, diğer taraftan da üstün teknolojik imkanları kullandığını ifade eden Orgeneral Yalman, şunları söyledi 
     ''Dünyada, özellikle bölgemizde, belirsizliğin ve huzursuzluğun arttığı bir dönemde, menfur amaçlarına ulaşmak için gücümüzü denemeye kalkanlar, onun ne kadar büyük olduğunu görecek, bizden dostluk isteyenler, onun onurunu yaşayacaklardır. Çünkü, barış isteyecek cesarette, savaşı göze alacak güçteyiz. 
     Dostlarımız bundan gurur ve güven, düşmanlarımız ise endişe ve korku duymaya devam edecektir.'' Orgeneral Yalman, Jandarma Teşkilatı'nın 18 yıllık bir onurlu mücadele sonunda, terör sorununun ülke gündeminden çıkmasına fedakarane katkılarda bulunduğunu da vurgulayarak, ülkenin birliği ve bütünlüğü ve milletin huzur ve mutluluğu uğruna 2674 jandarma personelinin şehit, 5688 personelin de gazi olduğunu kaydetti. 
     Orgeneral Yalman'ın törende yaptığı konuşma davetlileri duygulandırırken, uzun süre alkışlandı. 
     Orgeneral Yalman, daha sonra Orgeneral Eruygur'un yakasına Jandarma Genel Komutanlığı amblemini taktı. Orgeneral Eruygur da Jandarma Genel Komutanlığı forsunu Orgeneral Yalman'a takdim etti. 
     
     ''BÖLÜCÜ HAİNLER VE YIKICI KAFALAR'' 
     Orgeneral Eruygur da konuşmasında, jandarma etiği olarak ifade edilen ahlak kurallarının somutlaştırılarak geniş bir şekilde uygulanacağını ve jandarmanın etkinliğinin artırılacağına inancını ifade etti. 
     Atatürkçü düşünce sistemine bağlılığın görevin ifası sırasında temel husus olacağına dikkati çeken Orgeneral Eruygur, Türkiye sathının yüzde 92'sine tekabül eden geniş sorumluluk alanında emniyet, asayiş ve kamu düzeninin korunması için çalışacaklarını anlattı. 
     Orgeneral Eruygur, şöyle konuştu 
     ''İnanıyoruz ki Türkiye Cumhuriyeti'ne olan vatandaşlık bağını Türk olmanın yegane koşulu sayan çağdaş anlayışı saptırmaya çalışan, sözüm ona eskimiş bir düşünce olarak göstermeye çalışan, Kurtuluş Savaşı mucizesini gerçekleştiren büyük Türk milletini ırkçı söylemlerle yanıltarak onu bölmek isteyen dış güçlerin ve yerli iş birlikçilerinin maşası olan, eylemleriyle kalkınmamızı geciktiren, mutluluğumuzu gölgeleyen, demokrasimizi zedeleyen kan dökücü bölücü hainleri ve diğer çağdışı karanlık yıkıcı kafaları, devlet düşmanlarını tarih affetmeyecek, lanetleyecek, bu hainlere ve haince teşebbüslere rağmen Büyük Atatürk'ün de ifade buyurdukları gibi, Türkiye Cumhuriyeti Devleti, uyanık evlatlarının omuzlarında ilelebet yaşayacak, kesinlikle mesut, müreffeh ve bahtiyar olacaktır. 
     Türk jandarması bu birleştirici, bütünleştirici, aydınlık, çağdaş düşüncelerle dolu olarak, Hakkari'de, Ardahan'da, Edirne'de, özetle sorumluluk üstlendiği her yerde, huzur, güven ve asayişin sağlanması için ayrım yapmaksızın, daima halkının yanında, hukukun üstünlüğü düşüncesinin yılmaz uygulayıcısı, devlet adaletinin, otoritesinin, şefkatinin temsilcisi, onun gözü ve kulağı olacaktır.'' Daha sonra Genelkurmay Başkanı Orgeneral Kıvrıkoğlu, Çakmakoğlu, Ecemiş, Kara Kuvvetleri Komutanı Orgeneral Hilmi Özkök, Deniz Kuvvetleri Komutanı Oramiral Bülent Alpkaya, Hava Kuvvetleri Komutanı Orgeneral Cumhur Asparuk, MGK Genel Sekreteri Orgeneral Kılınç ve Orgeneral Eruygur tarafından Orgeneral Yalman'a birer şilt takdim edildi. 
     Karargah toplantı salonunda yapılan törene, Cumhurbaşkanı Ahmet Necdet Sezer'in yanı sıra Başbakan Bülent Ecevit, TBMM Başkanı Ömer İzgi, Anayasa Mahkemesi Başkanı Mustafa Bumin, Genelkurmay Başkanı Orgeneral Hüseyin Kıvrıkoğlu, MHP Genel Başkanı, Devlet Bakanı ve Başbakan Yardımcısı Devlet Bahçeli, İçişleri Bakanı Muzaffer Ecemiş, Milli Savunma Bakanı Sabahattin Çakmakoğlu, MGK Genel Sekreteri Orgeneral Tuncer Kılınç, kuvvet komutanları, Genelkurmay eski başkanı emekli Orgeneral Nurettin Ersin ve diğer davetliler katıldı. 
     





</TEXT>
</DOC>
