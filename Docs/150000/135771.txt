<DOC>
<DOCNO> 135771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo35.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray - Denizlispor maçı ertelendi 
</HEADLINE>
<TEXT>

     Galatasaray ile Denizlispor arasında bugün yapılması gereken lig karşılaşması, saha zemini şartlarının uygun olmaması nedeniyle yarına ertelendi. 
     Karşılaşmadan 2 saat önce Ali Sami Yen Stadı'na gelen orta hakem Metin Tokat, saha zemininde 2 kez incelemede bulundu. Maçın başlamasına 5 dakika kala elinde renkli bir topla sahaya çıkan Tokat, burada topu hem zıplatmaya çalıştı, hem de yuvarladı. Tokat, karla kaplı saha zemininde yaptığı testte olumsuz sonuç alınca maçı yarına ertelediğini açıkladı. 
     Metin Tokat, yaptığı açıklamada, ''Sahada topu yere vurduğumda zıplama gerçekleşmedi. Yuvarladığımda ise topun üzerine kar yapıştı. Yaptığım test sonucunda sahanın maç oynanmaya elverişli olmadığını tespit ettim'' dedi. 
     Hakem Tokat, saha görevlilerine de sitemde bulunarak, ''Ben saat 6'da stada geldim. Bu saatten itibaren herhangi bir çalışma maalesef yapılmamış. Şu anda da yağış sürekli devam ediyor. Zemin de oynanacak durumda değil'' diye konuştu. 
     
     MAÇ YARIN 16.30'DA YAPILACAK 
     Galatasaray ile Denizlispor arasında yapılacak maçın saati de Futbol Federasyonu tarafından 16.30 olarak belirlendi. 
     İki takım arasındaki karşılaşma, Ali Sami Yen Stadı'nda yarın saat 16.30'da oynanacak. 
     
     TERİM ''İKİ TAKIMA DA YAZIK OLURDU'' 
     Galatasaray Teknik Direktörü Fatih Terim ise erteleme kararını olumlu bularak, ''Bu sahada iki takıma da yazık olurdu'' dedi. 
     Galatasaraylı yöneticiler de maç ertelenmeden önce yaptıkları açıklamada, karşılaşmanın oynanmaması yolunda görüş belirttiler. 
     
     DÜRÜST ''İKİ TAKIM DA OYNAMAK İSTEDİ'' 
     Galatasaray Kulübü İkinci Başkanı ve Basın Sözcüsü Ali Dürüst, iki takımın da maçı oynamak istediğini, ancak hakemin saha şartlarının uygun olmaması nedeniyle ertelediğini söyledi. 
     Dürüst, sahada çeşitli sakatlıkların da meydana gelebileceğini ifade ederken, taraftarların yarın ellerinde bulunan bilet parçalarıyla maçı izlemeye gelebileceklerini kaydetti. 
     
     TARAFTARLAR KARARI PROTESTO ETTİ 
     Maçı izlemek için stada gelen Galatasaraylı taraftarlar, erteleme kararı veren hakem Metin Tokat'ı, bu kararından dolayı yuhaladı. Tokat'ın sahada yaptığı test sırasında tezahüratlarıyla karşılaşmanın oynanmasını talep eden yaklaşık 5 bin taraftar, daha sonra protesto gösterileriyle tribünlerden ayrıldı. 
     
     METİN TOKAT'TAN İKİNCİ ERTELEME 
     Galatasaray ile Denizlispor arasında bugün yapılması gereken maç hakem Metin Tokat tarafından ertelenirken, Tokat ikinci kez bir Galatasaray maçında erteleme kararı aldı. 
     Metin Tokat, geçen sezon da Galatasaray'ın Ali Sami Yen Stadı'nda Kocaelispor ile yapması gereken maçı yine hava şartları nedeniyle ertelemişti. 
     Bu arada Galatasaray'ın geçen sezon deplasmanda Yimpaş Yozgatspor ile yaptığı karşılaşma da ertelenmişti. 
     
     BOŞU BOŞUNA ISINDILAR 
     Karşılaşmadan önce her iki takım oyuncuları da bir süre karlı kaplı sahada ısınma çalışması yaptılar. 
     Futbolcular, hakemin kararıyla yeniden soyunma odasına gidip, stattan ayrıldılar. 
     
     ELEKTRİK KESİNTİSİ 
     İstanbul'daki genel elektrik kesintisi Mecidiyeköy'de de olunca maçı izlemek için stada gelenler sıkıntılar yaşadılar. 
     Elektronik turnikelerin çalışmaması nedeniyle taraftarlar, zorlukla içeri girerken, maçın ertelenmesiyle stattan ayrılmak zorunda kaldılar. 
     Bu arada karşılaşmayı izlemek üzere gelen taraftarlar, trafiğin yoğun olması nedeniyle de sorun yaşadılar. 
     Galatasaray ile Denizlispor arasında Florya Metin Oktay Tesisleri'nde PAF Ligi'nde yapılan maç, 2-2 berabere sona erdi. 
     





</TEXT>
</DOC>
