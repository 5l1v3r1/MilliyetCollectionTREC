<DOC>
<DOCNO> 127843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sontur23.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçınbayır ''YAŞ kararları yargı denetime açılmalı'' 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, Yüksek Askeri Şura YAŞ kararlarının yargı denetimine açılması tartışmalarıyla ilgili olarak, ''Her ne kadar AİHM, YAŞ kararları aleyhine yargı yolunun kapalı olmasının hukukla bağdaşacağını söylüyorsa da, biz bunu daha da genişletebiliriz'' dedi. 
     Yalçınbayır, ''Gözaltının Gözaltına Alınması Projesi''yle ilgili düzenlenen toplantıya katıldığı Bursa Emniyet Müdürlüğü'nde, gazetecilerin YAŞ kararlarının yargı denetimine açılması yönündeki tartışmalara ilişkin sorularını da yanıtladı. 
     Yalçınbayır, bir gazetecinin ''Bu çalışmayı başlatanlar arasında sizin de isminiz var. Konu ne aşamada, öğrenebilir miyiz'' sorusu üzerine, ''Partinin programını yazan, seçim bildirgesini hazırlayan, hükümet programını hazırlayan kişilerdeniz. Partimizin ilkeleri arasında yeni bir anayasa hazırlama hedefi var'' dedi. 
     Ocak ayı başında, TBMM Grup başkanvekillerinden İsmail Alptekin'in başkanlığında bir uzlaşma komisyonunun çalışmalara başlayacağını kaydeden Yalçınbayır, bu komisyona CHP ve AK Parti'den 3'er üye ve sivil toplum örgütleri ile ilgili kuruluşların görüşlerinin de katılımının sağlanacağını ve çoğulcu bir anlayışla anayasa değişiklik teklifinin hazırlanacağını bildirdi. 
     Yalçınbayır, adil yargılanma hakkının, hem anayasa hem de yasal güvencede olduğunu vurgulayarak, hak aramanın sonuna kadar tüketilmesinin, o disiplin içindeki bütün yargı mercilerinin sonuna kadar tüketilmesi anlamına geldiğini belirtti. 
     
     YAŞ KARARLARI VE YARGI DENETİMİ 

     Kural olarak idarenin her türlü eylem ve işleminin yargı denetimine tabi olduğuna dikkati çeken Yalçınbayır, Anayasa'da bunun istisnalarının bulunduğunu, Cumhurbaşkanı'nın tek başına yaptığı tasarruflar, YAŞ kararları, memurlarla ilgili kınama cezaları, Yüksek Hakimler Kurulu kararları ve olağanüstü hal bölgeleriyle ilgili çıkarılan kanun hükmünde kararnamelerin bu istisnalar arasında yer aldığını kaydetti. 
     Yalçınbayır, şöyle konuştu 
     ''Her ne kadar AİHM, YAŞ kararları aleyhine yargı yolunun kapalı olmasının hukukla bağdaşacağını söylüyorsa da, biz bunu daha da genişletebiliriz. Bu genişletmeyi düşünüyoruz. Buradaki sorun, o kararların konusu olan fiilleri savunmak değildir. Sorun, YAŞ kararlarını tartışmak da değildir. Sadece adil yargılanma hakkına bireyin kavuşmasını sağlamaktır. Biz o fiilleri savunamayız. Askerin kendine has bir disiplini vardır ve herkes o disipline uymak zorundadır. Çıkarıldıysa tabii ki görevini yapamayacaktır. Ama, mahkemeye başvurma hakkını ondan mahrum edemeyiz.'' Memuriyetten çıkarılan bir memur nasıl yargı yoluna gidebiliyorsa, bir askerin de çıkarma kararı aleyhine aynı yolu izleyebilmesi gerektiğini ifade eden Yalçınbayır, ''Bunun yargı mercii de, disiplin hukukunu en iyi bilen Askeri İdare Mehkemesi'dir. Bunda tereddüt edilecek bir konu kesinlikle yoktur. Biz YAŞ kararlarında tayinlerle, terfilerle ilgili yargı yolunun kapatılabilmesini makul karşılıyoruz. 
     Ama, ihraçla ilgili hak arama tüketilmelidir'' görüşünü dile getirdi. 
     Başbakan Yardımcısı Yalçınbayır, bireyin hukukunu ön plana alan anlayışı burada da sürdüreceklerini, ama uzlaşmacı bir yaklaşımla bu istisnaları hukuk sisteminden kaldırmayı amaçladıklarını sözlerine ekledi. 
     
</TEXT>
</DOC>
