<DOC>
<DOCNO> 136917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun17.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen AB ülkeleri, Irak konusunda anlaşmalı... 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, AB ülkelerinin Irak konusunda ortak bir tutum üzerinde anlaşmaları gerektiğini söyledi. 
     Verheugen, Bild am Sonntag gazetesine yaptığı ve yarın yayınlanacak açıklamasında, Avrupa'nın bölünmüşlüğünün çok ağır sonuçlar doğurabileceği uyarısında bulunarak, ''Üye ülkeler şunu anlamalı burada sadece Irak sorununun çözümü değil, Avrupa'nın siyasi birliğinin korunması da söz konusu'' dedi. 
     AB'nin, ağırlığını dünya çapında koyması gerektiğini savunan Verheugen, ''Aksi takdirde AB'nin yeniden sadece bir ekonomik topluluktan ibaret olma tehlikesi doğacaktır'' şeklinde görüş belirtti. 
     Irak konusunda AB'nin takınacağı ortak tavrın, güçlü bir siyasi sinyal olacağını kaydeden Verheugen, ''Irak'ın barışçı şekilde silahsızlandırılması konusunda ben de henüz tüm fırsatlardan istifade edilmediği görüşündeyim. Olası bir savaşın, önceden tahmin edilemeyecek tehlikeler içerdiğine inanıyorum'' diye konuştu. 
     AB ülkelerinin, dünyayı ilgilendiren önemli sorunlarda ulusal dış politikalarını ön plana çıkartmalarını eleştiren Verheugen, ''Avrupa bu nedenle dünya sahnesinde önemli bir aktör olarak görülme şansını kaybediyor. Dünyanın en güçlü ekonomik bloğu, siyasi açıdan hiç yokmuş gibi görünüyor'' dedi. 
     





</TEXT>
</DOC>
