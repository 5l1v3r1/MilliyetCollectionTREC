<DOC>
<DOCNO> 101726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/ekonomi/eko01.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hitler’in tersanesinden dördüncü gemi de geldi 
</HEADLINE>
<TEXT>

Arkas’ın, daha önce üç gemi inşaa ettirdiği, Hitler döneminde donanmaya denizaltı üreten Peene Werft Tersanesi’nde yaptırdığı Lucien GA, Türk ticaret filosundaki en büyük gemi olacak 
     BERRİN HABERVEREN Wolgast 

     Uluslararası taşımacılık sektöründe faaliyet gösteren Arkas Holding, Türk bayraklı 10’uncu konteyner gemisi Lucien G. A’yı Almanya’nın Wolgast kentinde düzenlenen bir törenle teslim aldı. 
     Hitler döneminde Alman donanmasına denizaltı ve gemi üreten Peene Werft Tersanesi’nde inşaa edilen ve Türk ticaret filosundaki gemilerin en büyüğü ve en moderni olan Lucien G. A 20 milyon dolara mal oldu. 17 bin 254 deadweight olan Lucien G. A, 918 adet 14 tonluk dolu, 1221 adet 20’lik boş konteyner taşıma kapasitesine sahip. 
     155.6 metre uzunluğundaki gemi 15 bin beygir gücündeki motoru ile 19 deniz mili sürat yapabiliyor. Sekiz ayda inşaa edilen gemi Arkas Holding Yönetim Kurulu Başkanı Lucien Arkas’ın babası Lucien Gabreil Arkas’ın adını taşıyor. Arkas Holding, Peene Werft Tersanesi’nde daha önce Aurette A, Daniel A ve Yiğitcan A isimlerini taşıyan üç konteyner gemisi daha inşaa ettirmişti. 
     
     Kabiliyet teminattan önemli 
     Arkas Holding Yönetim Kurulu Başkanı Lucien Arkas, Peene Werft Tersanesi’ne inşaa ettirdikleri dört gemi için 10 yıl geri ödemeli toplam 64 milyon dolar kredi aldıklarını ifade etti. Türkiye’de kredi alınırken yaşadıkları zorlukları Almanya’da yaşamadıklarını belirten Arkas, Alman devlet bankası KfW’nin kendilerinden teminat istemeden kredi sağladığını söyledi. 
     Arkas, "KfW, şirketimizin teminatlarından çok bu işi yapacak kabiletimiz olup olmadığıyla ilgilendi" dedi. Krizde yatırımlarını ertelemediklerine de değinen Lucien Arkas şunları söyledi 
     "Önümüzdeki dört - beş yıl içinde şu anki limanlar yetmeyecek. Biz de bunun önlemini şimdiden alıp yatırımlarımızı durdurmak yerine sürdürüyoruz. Gemilerimizi artırdık ama yanaşacak yeri de düşünmek gerekiyor. Bunun için KfW’den altı ayda 80 milyon dolar kredi aldık. Yeni liman inşaatlarımız ve mevcut limanları yenileme projelerimiz sürüyor." 
     



 EKONOMİ 






















</TEXT>
</DOC>
