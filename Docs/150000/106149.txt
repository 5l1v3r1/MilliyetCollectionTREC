<DOC>
<DOCNO> 106149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur15.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet "Metin Kaplan ve Fehriye Erdal iade edilir" 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, idam cezasının kaldırılmasından sonra Türkiye'nin iadesini talep ettiği suçluların Türkiye'ye iadesinin sağlanacağını söyledi. 
     Haftalık basın toplantısında konuşan Arslan, geçen hafta Kapıkule sınır kapısında aşırı yoğunluk yaşandığını belirterek, 3 günde 6 bin 860 aracın çıkış yaptığını, bunun saatte 95 araca karşılık geldiğini belirtti. 
     Yaşanan yoğunluğun, yurtdışında okulların 2 Eylül tarihinde açılması, Bulgar görevlilerin işlerini yavaş yapması gibi nedenlerden kaynaklandığını kaydeden Arslan, beklemek zorunda kalan vatandaşlardan özür dileyerek, bu sorunların ortadan kaldırılması için çalışmaların sürdüğünü söyledi. 
     Emniyet Genel Müdürlüğü'nün eğitim faaliyetleri hakkında bilgi veren Arslan, Güvenlik Bilimleri Fakültesi'ne sınavla 56, polis meslek yüksekokullarına da 5 bin 500 öğrencinin sınavla alındığını, bu okullara giden öğrencilerin seviyesinin yükseldiğini ifade etti. 
     Arslan, Türk Polis Teşkilatını Güçlendirme Vakfı'nın katkılarıyla teknik donanımlı 30 olay yeri inceme aracının alınarak illere gönderildiğini kaydetti. Arslan, bu araçlarla birlikte olay yeri inceleme aracının bulunmadığı il kalmadığını hatırlattı. 
     Turizm bölgelerinde hava sıcaklığı ve nem dolayısıyla personelin rahat kıyafetle çalışması için Kıyafet Yönetmeliği çıkarıldığını belirten Arslan, İnterpol faaliyetleri hakkında da bilgi verdi. 
     
     İDAM CEZASI KALDIRILDIĞI İNTERPOL'E DUYURULDU 
     TBMM'nin idam cezasını kaldırmasının ardından Emniyet Genel Müdürlüğü İnterpol Daire Başkanlığı'nın, Adalet Bakanlığı ile koordineli, yoğun bir çalışma başlattığını anlatan Arslan, 136 kişinin idam cezası nedeniyle diğer ülkeler tarafından Türkiye'ye iade edilmediğini bildirdi. 
     Arslan, Türkiye'de idam cezasının kaldırıldığının İnterpol Daire Başkanlığı tarafından İnterpol Genel Sekreterliği ve üye ülkelere duyurulduğunu söyledi. 
     Trafik Güvenliği Kurulu'nun dün yaptığı toplantıda, 2003 yılının ''Trafik Yılı'' olması için çalışma grubu oluşturduğunu belirterek, 18 yaş altı uygulanmayan ferdi kaza sigortası uygulaması konusunda yasal düzenleme yapılması için çalışmaların başlatılması kararı alındığını kaydetti. 
     Ağustos ayında meydana gelen olaylar hakkında da bilgi veren Arslan, toplantıdan sonra gazetecilerin sorusu üzerine, Metin Kaplan ve Fehriye Erdal'ın iadesi konusunda, ''Bu kişiler idam cezası dolayısıyla iade edilmiyordu. İdam cezası kalktı. Bu kişilerin ilerleyen süreçte ülkemize iade edileceğine inanıyorum'' dedi. 
     Seçimlerle ilgili alınan önlemler konusundaki bir soru üzerine, seçimlerin güven ve huzur içinde yapılması için İçişleri Bakanlığı'nın atamaları durdurduğunu belirten Arslan, ''Emniyet teşkilatı olarak her türlü tedbirimizi aldık. Vatandaşlarımız, güvenli bir ortamda seçime katılacaklardır'' diye konuştu. 
     





</TEXT>
</DOC>
