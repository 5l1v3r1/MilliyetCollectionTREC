<DOC>
<DOCNO> 108539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur12.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal "Türkiye için kader seçimi olacak" 
</HEADLINE>
<TEXT>

     CHP Genel Başkanı Deniz Baykal, 3 Kasım'da yapılacak seçimlerin Türkiye için bir kader seçimi olduğunu belirterek, ''3 Kasım'dan itibaren ya yeni, ahlaklı ve doğru bir dünyaya yöneleceğiz ya da sorunlar ve sıkıntılar altında çok daha büyük acılar çekmek zorunda kalacağız'' dedi. 
     CHP İstanbul milletvekili adayları, Okmeydanı'ndaki Grand Cevahir Otel'de düzenlenen törenle tanıtıldı. Törenin yapıldığı salona İstanbul 1. Bölge Milletvekili Adayı Kemal Derviş ve Genel Başkan Başdanışmanı Bülent Tanla ile birlikte 10. Yıl Marşı eşliğinde giren Baykal, ''Başbakan Baykal'' sloganları arasında karşılandı. 
     Baykal, salonda ön sırada oturan milletvekili adayları ve eşleriyle tokalaştı ve el sallayarak partilileri selamladı. Daha sonra CHP'nin 3 Kasım seçimlerinde kullanacağı sloganlar sahnedeki ekrana yansıtıldı. 
     Törende konuşan CHP İstanbul İl Başkanı Şinasi Öktem, 10 gün evvel CHP'nin kuruluş yıldönümünü kutladıklarını, 40 gün sonra Cumhuriyet Bayramı'nın 79. yıldönümünü, 4 Kasım'da da CHP'nin tek başına iktidara gelişini kutlayacaklarını söyledi. 
     Daha sonra CHP'nin ve Cumhuriyet'in kurucusu Mustafa Kemal Atatürk için bir dakikalık saygı duruşunda bulunuldu ve İstiklal Marşı okundu. 
     CHP'nin İstanbul Milletvekili adayı 70 kişi tek tek özgeçmiş bilgileriyle ekrana yansıtıldı. Bu sırada sürekli olarak fonda 10. Yıl Marşı dinlendi. 1. Bölge ilk sırada yer alan Kemal Derviş'in adı okunduğunda salonda büyük bir alkış koptu. Kemal Derviş, özgeçmişinde ''ekonominin mimarı'' olarak tanıtıldı. 
     
     KÜÇÜK BOSNA'DAN, BAYKAL'A GÜL 
     Adayların tanıtımının ardından Baykal, ''geleceğin başbakanı'' olarak kürsüye davet edilirken, küçük bir kız çocuğu Baykal'a kırmızı gül verdi. 
     Baykal bunun üzerine, küçük kızın adının Bosna olduğunu, 1993 yılında savaşın en kızıştığı dönemde partili olan babası Akif Altın ile Bosna Hersek ziyaretinde, 2. Kolordu Karargahı'nda oldukları sırada Türkiye'den küçük Bosna'nın doğum haberini aldıklarını anlattı. Baykal, Bosna'ya mutluluk, barış ve refah içinde bir yaşam dilediğini kaydetti. 
     
     BAYKAL'IN KONUŞMASI 
     Baykal, daha sonra yaptığı konuşmada, bugün 3 Kasım seçimlerine ilişkin somut bir adım attıklarını söyledi. 
     Seçimin artık 3 Kasım'da yapılacağının kesinleştiğini ifade eden Baykal, seçimin hangi yöntemle yapılacağı konusundaki tereddütün de kalktığını belirtti. 
     ''Şimdi sıra geldi, seçimi kazanmaya'' diyen Baykal, 3 Kasım seçimlerinde Türkiye'nin yeni bir döneme geçmesini hep beraber sağlayacaklarını ifade etti. 
     CHP Genel Başkanı Baykal, sözlerini şöyle sürürdü 
     ''Önümüzdeki seçimler Türkiye için bir kader seçimi olacak. 3 Kasım'dan itibaren ya yeni, ahlaklı ve doğru bir dünyaya yöneleceğiz ya da sorunlar ve sıkıntılar altında çok daha büyük acılar çekmek zorunda kalacağız. 3 Kasım'da bir dönemi kapatmak yeni bir dönemi açmak zorundayız. Arkamızdaki dönemin artık sürdürülebilir, taşınabilir yanı kalmamıştır. Türkiye'nin arkasında bıraktığı dönemde ekonomik kriz, mali iflas, işsizlik, yolsuzluk, yoksulluk, hukuksuzluk, sosyal adaletsizlik vardı. Türkiye bunu daha fazla sırtında taşıyamaz. Bu dönemi kapatıp, yeni bir dönemi açmak zorundayız. Yola bu anlayışla çıkıyoruz.'' Baykal, önümüzdeki dönemde krizi mutlaka aşacaklarını, ülkenin kendi ayakları üzerinde durmaya başlayacağını, kendilerinin de yola bunun için çıktıklarını belirtti. 
     Türkiye ekonomisinin, kalkınmak, büyümek, gençlere iş olanakları sunmak zorunda olduğunu anlatan Baykal, namuslu, dürüst ve çalışkan insanlara daha iyi bir gelecek, mutlu ve refah içinde bir ülkeyi yaratmak zorunda olduklarını söyledi. 
     





</TEXT>
</DOC>
