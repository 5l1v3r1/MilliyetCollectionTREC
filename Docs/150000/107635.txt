<DOC>
<DOCNO> 107635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/dunya/adun.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin’in kara kutu’su yakalandı 
</HEADLINE>
<TEXT>

11 Eylül saldırılarının Bin Ladin’den sonraki en önemli ismi Binalşibh, CIA’nın uydu telefonundan yerini belirlemesi sonucu Pakistan’da çatışmayla ele geçirildi 
     DIŞ HABERLER SERVİSİ 

     ABD’de 11 Eylül’de düzenlenen terör saldırılarının aydınlığa kavuşturulmasında kilit önem taşıyan ve bu yüzden saldırıların "kara kutusu" olarak nitelenen Remzi Binalşibh’in geçen çarşamba Pakistan’ın Karaçi kentinde dört saatlik bir çatışma sonucu yakalandığı açıklandı. Geçen hafta El Cezire televizyonuna, 11 Eylül saldırılarını bizzat Usame Bin Ladin’in planladığını itiraf ederek dikkatleri üzerine çeken Binalşibh, geçen yıl 19 teröristin katıldığı eylemdeki "20. kişi" olarak aranmaktaydı. 
     
     Hücre eve baskın 
     Yemen uyruklu, 30 yaşındaki Remzi Binalşibh’in Pakistan özel timlerinin geçen çarşamba günü Karaçi’nin bir kenar semtinde El Kaide hücresi olarak kullanıldığından şüphelendiği bir eve yaptığı baskında ele geçirilen dört kişi arasında olduğu öğrenildi. Binalşibh, 11 Eylül olaylarıyla ilgili olarak şimdiye kadar yakalanan en önemli El Kaide üyesi olarak niteleniyor. 
     Baskın sırasında, hücre evindeki militanlarla özel kuvvetler arasında çatışma çıkmış, militanlardan ikisi öldürülmüştü. Aralarında Binalşibh’in de bulunduğu anlaşılan diğer 4 kişi ise gözleri bağlı ve başlarına silah dayalı halde binadan çıkartılıp sorgulanmak üzere istihbarat merkezine götürülmüştü. 
     Binalşibh’in, ABD istihbaratı doğrultusunda, teröristin uydu telefonu görüşmelerini izleyerek yerini tespit eden Amerikan Federal Soruşturma Bürosu FBI ve ABD Merkezi Haberalma Örgütü’nün CIA yardımıyla Pakistanlı yetkililer tarafından gözaltına alındığı belirtildi. 
     Amerikalı yetkililer, El Cezire televizyonu muhabirine Pakistan’da yaptığı açıklamadan birkaç gün sonra yakalanan Binalşibh’in, geçen yılki saldırıda 19 korsan arasına katılmak isteğini, ancak 11 Eylül öncesi ABD’ye yaptığı vize başvurusunun 4 kez reddedilmesi üzerine korsanlara mali ve lojistik destek sağladığını bildirdi. 
     
     Atta’nın oda arkadaşı 
     Binalşibh, ABD’deki saldırılarda kullanılan uçaklardan birini kaçıran Muhammed Atta’nın Hamburg’da eski oda arkadaşından biriydi. O yüzden de 11 Eylül saldırılarının planlamasında birinci derecede rol aldığı sanılıyor. Bir FBI yetkilisi, korsanlardan birinin Binalşibh’i Florida’daki uçuş okuluna kaydetmeye çalıştığını, ancak ABD’ye giremeyen Binalşibh’in yerine, dördüncü uçağın kaçırılması için başka birinin getirildiğini söyledi. 
     Pakistan Devlet Başkanı Pervez Müşerref ise, bu operasyonun ertesi günü başka bir operasyon daha gerçekleştirildiğini ve bir Suudi, bir Mısırlı ile sekiz Yemenli El Kaidecinin daha ele geçirildiğini açıkladı. 
     
El Cezire’ takibi mi neden oldu      11 Eylül’le bağlantılı olarak şimdiye kadar ele geçirilen en önemli kişi olan Remzi Binalşibh’in yakalanmasının, El Cezire televizyonunda yayınlanan röportajdan sadece üç gün sonrasına rastlaması kafalarda "Acaba Binalşibh’in yakalanmasına El Cezire mi neden oldu " sorusuna yol açtı. Bazı Arap gazeteleri ve internet siteleri, El Cezire muhabirinin Binalşibh ile yaklaşık üç ay önce görüştüğüne dikkat çekerek "Bir ihanet olabilir mi " diye sorarak El Cezire muhabirinin ihbar etme olasılığına dikkat çekerken, bazıları da, Amerikan gizli servislerinin El Kaide bağlantılı tüm haberlerin El Cezire çıkışlı olmasından dolayı bu televizyonun her türlü haberleşmesini yakın takip altına aldığını hatırlatıyor. Gazeteler El Cezire muhabirinin takip edilmesi sonucu Binalşibh’e ulaşılmış olabileceğini belirtiyor. 
     



 DÜNYA 













</TEXT>
</DOC>
