<DOC>
<DOCNO> 143543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/siyaset/siy07.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tetikçiler de pişman olabilecek 
</HEADLINE>
<TEXT>

Yasa genişletilerek, dağda aktif eylemlere katılan, adam öldüren veya yaralayan teröristlerle, örgüt yöneticilerine kademeli olarak af’ geliyor 
     ANKARA Milliyet 

     İçişleri Bakanlığı, dağılma sürecine giren terör örgütlerinin faaliyetlerini kesintiye uğratmak ve dağılma süreçlerini hızlandırmak amacıyla çıkarmayı tasarladığı Pişmanlık Yasası’nın kapsamını önceki yasalara göre genişletti. Yasayla, dağda aktif eylemlere katılan, adam öldüren veya yaralayan teröristlerle, örgüt yöneticileri kademeli olarak affedilecek, yeni bir yüz, kimlik ve işle yeni hayata başlamaları sağlanacak. 
     Edinilen bilgiye göre, İçişleri Bakanlığı’nın üzerinde çalışmayı sürdürdüğü Pişmanlık Yasası, başta Hizbullah olmak üzere dağılma sürecine giren radikal İslamcı örgütlerle PKK, DHKP - C gibi sol örgütlere son darbeyi vurma amacıyla çıkarılacak. 
     Son olarak 2000’de 6 aylık süreyle çıkarılan yasadan yararlanmak için bin kişinin başvurmasına rağmen sadece 40 kişinin yararlanabilmesi, bakanlığı yeni yasanın kapsamını geniş tutmaya itti. 
     
     Teröristleri de kapsayacak 
     Yasa, önceki yasalardan farklı olarak adam öldürme veya yaralama eylemlerine karışan teröristleri de kapsayacak. Böylece, Türkiye içinde veya dışında silahlı eylemlere katılanlar silah bırakabilecek. 
     Yasadan, sol örgütlerin "merkez komite", "başkanlık konseyi", sağ örgütlerin "ş ra" olarak bilinen yönetici lider kadrosu dışındaki yöneticileri de yararlanacak. Yasadan faydalanmak isteyenlere, durumlarına göre kademeli af getirilecek. Örgüt bünyesinde olmasına rağmen hakkında cezai soruşturma ya da yakalanma kararı bulunmayan kişiler, çok az süreyle hapis yatarak yeni bir hayata başlayabilecek. Haklarında bu tür kararlar bulunanlar da normalden çok daha az hapis yatarak kurtulacak. Ceza sürelerini Adalet Bakanlığı belirleyecek. Örgütten ayrılarak, kendiliğinden teslim olan, verdiği bilgilerle terörle mücadelede fayda sağlayan kişilere, önceki yasalarda olduğu gibi bu yasada da "yeni bir hayata başlama" imk nı tanınacak. Bu kişilere, estetik operasyonla yeni bir yüz ile yeni bir kimlik sağlanabilecek. Farklı şehirlerde farklı işlere yerleştirilecek kişilerin can güvenliği de sağlanacak. 
     Bakanlık yetkilileri, önceki yasalardan genellikle yakalanarak cezaevine konulan teröristlerin faydalanmak istediğini bu yasayla, yakalananlar dışında halen terör örgütlerinin bünyesinde bulunan kişilerin de kendiliğinden teslim olmasını amaçladıklarını söyledi. 
     



 SİYASET 


















</TEXT>
</DOC>
