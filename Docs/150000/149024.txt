<DOC>
<DOCNO> 149024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/yazar/bila.html </URL>
<DATE> 2003/04/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kriz yönetimi 
</HEADLINE>
<TEXT>

     Irak Savaşı gösterdi ki askeri ve siyasi ortam çok çabuk değişebiliyor. Koşulların ömrü bazen bir güne bile ulaşmıyor. Zemin çok kaygan. 
     Zaten kriz yönetimi de bu nedenle gerekiyor. 
     Türkiye açısından dün yeni bir kriz süreci başladı. Peşmergelerin Kerkük ve Musul’a girmeleri, ABD’nin kontrolü dışında Kerkük’ün altını üstüne getirmeleri, yeni bir krizin doğduğunu gösteriyor. 
     ABD’nin en üst düzeyde güvence vermiş olmasına karşın, peşmergeleri kontrol etmedikleri veya edemedikleri anlaşılıyor. Dışişleri Bakanı Gül ve Genelkurmay Başkanı Org. Özkök’ün muhataplarıyla yaptıkları temaslarda ABD güvencelerini yineledi, müdahale edeceğini, verdiği garantilerin geçerli olduğunu ifade etti. Ankara şimdi bu sözlerin gereğini beklemek aşamasında. 
     Ancak, olaylar Ankara kadar sabırlı gelişmiyor. 
     ABD’nin bir küresel zafer sarhoşluğuna girmesi, bir süper güç olarak kendi amacına yoğunlaşması ve Türkiye’nin aylardır "kırmızı çizgiler" diye vurguladığı duyarlılığını detay gibi görmesi krizi büyütecektir. 
     Ankara, "kırmızı çizgiler"in geçilmesi halinde müdahale edeceğini, bu konuda kararlı olduğunu dünya kamuoyuna açıklamış durumda. Bu çizgilerin, sadece hükümetin değil devletin politikasını ve kararlarını ifade ettiği biliniyor. Hükümet de bu politikayı sahiplenmiş durumda. 
     Bundan sonra sorun Türkiye için bir itibar sorunu niteliği de taşıyacaktır. Bu nedenle de Ankara’nın bu ikinci krizi çok daha başarılı yönetmesi gerekiyor. 
     Aksi halde "kırmızı çizgi" ilanının anlamı ve Türkiye’nın ağırlığı ve etkinliği daha çok yara alacaktır. 
     Bu durumda, Ankara’nın, her türlü gelişmeye hızla yanıt verebilecek bir hazırlık içinde olması gerekiyor. 
     Bilinen şu ki, Ankara, ulusal çıkar olarak da tanımlanan "kırmızı çizgiler"in korunmasını ABD’ye havale etmiş durumda. Bu çizgilerin korunması işini ABD üstlendi. Ama, "savaş oldu böyle oldu" gibi bir gerekçeyle bu çizgileri Türkiye adına koruma sözünü tutmayabileceği de dikkate alınan ihtimaller arasındaydı. 
     Şimdi bunun böyle olup olmadığı ortaya çıkacak. 
     ABD dün de söz verdiği gibi Kerkük ve Musul’daki olayları önlemek konusunda ciddi bir girişimde bulunacak mı bulunamayacak mı 
     Bugün anlarız... 
     Umarız Ankara, kriz yönetiminde ikinci kez savrulmaz... 
     
     







</TEXT>
</DOC>
