<DOC>
<DOCNO> 100680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/yasam/yas07.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız turistler eylem koydu 
</HEADLINE>
<TEXT>

25’er milyon ödeyip Efes’e giren iki Fransız turist, birçok bölüm kapalı olduğu için paralarını geri istedi... Alamayınca da oturma eylemi yaptı 
     VEYSEL EROL İzmir DHA 

     Avusturya Arkeoloji Enstitüsü’nün 107 yıldır kazı yaptığı Selçuk Antik Efes Kenti, ilginç bir protestoya sahne oldu. Fransız Mijhel Gerom ve Sylvie Babin, 2000 yıl önce zenginlerin oturduğu Yamaç Evler’e girmek istedi. 
     Görevliye fiyat soran Fransızlar, giriş ücretinin kişi başı 25 milyon lira olduğunu öğrenince vazgeçti ve sadece broşür aldı. 
     
     Hiç boşuna girmeyin ...’ 
     Ancak broşürde sıcak - soğuk suyu, tuvaleti ve hamamı bulunan tripleks Yamaç Evler’ini gören Gerom ve Babin’in, "Bu paraya değer" deyip girme kararı vermeleri, eyleme uzanan süreci başlattı. 
     Giriş parasını ödeyip içeri giren iki Fransız turist, sanat harikası freskler, mozaiklerle kaplı bölümlerin kırmızı güvenlik şeritleriyle çevrilip "Girilmez", "Tehlikelidir" tabelalarıyla yasaklandığını görünce hayal kırıklığıyla dışarıya çıktı ve "Gezdiğimiz yerler, broşürde gösterilen yerler değil. Paramızı istiyoruz" dedi. Ancak gişe görevlisi bu talebi geri çevirdi. Bunun üzerine Gerom ve Babin de gişe önünde oturma eylemi başlatarak, diğer turistleri "Boşuna girmeyin. Hiçbir yeri gezemezsiniz, paranız boşa gider" diye engellemeye çalıştılar. Paraları iade edilmeyen Fransızlar, iki saat sonra, yetkililerin ikna etmesi sonucu eylemi bitirdi. 
     
Efes’i gezmek cep yakıyor      Hıristiyanlığın önemli merkezlerinden, 18 kilometrekarelik alan üzerine kurulu Efes’in ziyaret tarifesi, orta gelirli yerli ve yabancı turistlerin bütçelerini sarsıyor. Efes’e giriş ücreti 15 milyon lira. Emekliler 5 milyon lira, öğretmen ve öğrenciler ücretsiz. Yamaç Evler ise herkese 25 milyon lira. Böylece 3 - 4 kişilik bir ailenin Efes gezisinin maliyeti 100 milyon lirayı aşıyor. 
     



 YAŞAM 




















</TEXT>
</DOC>
