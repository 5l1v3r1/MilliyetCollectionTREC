<DOC>
<DOCNO> 127187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/yasam/yas03.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çat kapı’ soygun 
</HEADLINE>
<TEXT>

Profesör Arslan işe giderken zili çaldı. Kapıyı aralamasıyla hırsızın saldırması bir oldu... 
     İSMAİL POLAT İstanbul 

     Üsküdar’da oturan Marmara Üniversitesi MÜ Hemşirelik Yüksekokulu öğretim üyesi Prof. Dr. Hediye Arslan, dün sabah 17 yaşındaki lise öğrencisi oğlunu okula uğurladı. Eşinden 7 yıl önce ayrılan Arslan işe gitmek üzereyken zil çaldı. Zinciri çıkarmadan kapıyı aralayan Arslan, saldırganın aniden kapıya yüklenmesiyle yere düştü. Zinciri kopan kapı açılırken, başında kadın çorabı olan hırsız içeri girdi. 
     Tabancasını doğrultan hırsız para ve altınları istedi. Arslan, "Değerli bir şeyim yok, köpeğim de evde" diyerek bağırdı. Saldırgan da bunun üzerine tabancayla Arslan’ın yüzüne ve kafasına vurmaya başladı. Arslan kanlar içinde yere yığılırken, altın yüzüğünü alan saldırgan kaçmayı başardı. 
     
Tabanca kurusıkıymış      Bir süre baygın yatan Arslan, ayıldıktan sonra arkadaşlarını arayıp yardım istedi. Meslektaşlarının ihbarı üzerine gelen polisler, komşularının da yardımıyla Hediye Arslan’ı Haydarpaşa Numune Hastanesi’ne kaldırdı. Arslan’ın kafatası ve elmacık kemiklerinde kırık ve ezikler tespit edildi. 
     Arslan’ın köpeğinin bir odada kapalı olduğu belirtildi. Olay Yeri İnceleme ekipleri, daire girişinde üç kurusıkı tabanca mermisi buldu. 
     



 YAŞAM 

















</TEXT>
</DOC>
