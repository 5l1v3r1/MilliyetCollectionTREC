<DOC>
<DOCNO> 118587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/yazar/altan.html </URL>
<DATE> 2002/11/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Aman ne haliniz varsa görün..." 
</HEADLINE>
<TEXT>

     Eski zaman köşkleriyle konaklarında görümceler, gelinler, genç evliler arasında bir tatsızlık çıktığı zaman, yaşlı büyük hanımlar 
     - Aman ne haliniz varsa görün, diye odalarına çekilip kapılarını kapatırlardı. 
     Geçen gün Galatasaray’daki ünlü balık pazarında dolaşırken, birden aklıma geldi eski büyük hanımların o kalıplaşmış sözü. 
     Üstü camlı, Ceneviz tipi büyük bir gallerianın içindeki balık pazarının turşucuları, manavları, balıkçıları, havyar ve lakerdacıları... 
     Biberleri, domatesleri, patlıcanları, lahanaları, parmak boyu hıyarlarıyla cam kavanozlar içinde, arkadan ışıklandırılmış rengarenk turşular... 
     Namevcut bir başbakanla ABD’nin askeri Irak operasyonuna katılmak mı, diyorsunuz 
     - Aman ne haliniz varsa görün. 
     
     Balık pazarının manavları... Manavların tek tek silinip parlatılmış koyu kırmızı, tepeleme elmaları... Sonra sapsarı mandalinalar... Hafif kamburumsu, sarı sarı muz hevenkleri... Sonra tepeleme yeşil elmalar... Açık kırmızı elmalar... Yeşil ağırlıklı sarımtırak armutlar... Kırmızı kırmızı turplar... Kırmızı kırmızı domatesler... 
     Bağdat Caddesi’nin kendine olan güveni, yaş kaygısını aşmış hanımlarına özgü bir güven, içinde tablalarda vakur bir yığılmayla yan gelmiş, yeşili beyaza, beyazı yeşile doğru kayan dış yapraklarıyla marullar... Onlarla cin bir inatlaşmaya kapılıp yarışa girmiş, yeşili koyu salatalar... 
     Ne o bir de Kıbrıs sorunu mu çıktı ortaya 
     - Aman ne haliniz varsa görün. 
     
     Ya hele balıkçılar... Denize atsan yine hemen yüzecekmiş gibi taptaze lüferler... Hamsilerin mahşeri... Pembemsi barbunyalar... Kofanalar... Sürrealist yüzüklere benzeyen pembe pembe karidesler... Arkalarda haşmetli üç beş kalkan... 
     Ve rengarenk, ışıklı kavanozlarda turşu da satan vitrinleri, kutu kutu Rus havyarları, İran havyarlarıyla dolu yarı şarküteri, yarı balıkçı, dost lakerdacılar... Ve onların tutam tutam çirozları... 
     Avrupa Birliği üyeliğine yaklaştığımız kadar da, ondan uzaklaşıyor muyuz, diyorsunuz... 
     - Aman ne haliniz varsa görün. 
     
     Balık pazarında kokoreççiler... Balık pazarında sıcacık mezeleriyle, eski zamanlardan uzantılı ve bir hayli modernleşmiş meyhaneler... Dışa açılmış düzenli masalarında oturmuş, büyük bardaklarda köpüklü bira içen birkaç kişi... 
     Ve ayrıca dönerciler... 
     Ve ayrıca pideleri yuvarlak, uzun, çeşit çeşit taptaze ekmekleriyle bir fırın... 
     Ne o, ekonomik kriz tam bitmedi mi henüz ne mi olacak bu memleketin hali 
     - Aman ne haliniz varsa görün. 
     
     Önceki gece, 7 yıllık milletvekilliği son seçimlerde noktalanmış olan Ahmet Tan telefon etti 
     - Odamı topluyorum, dedi. İlk seçildiğim gün de sana gelmiştim 7 yıllık milletvekilliğini bitirirken de, yine sana bir telefon edeyim, dedim. 
     Ahmet Tan, olduğundan fazla görünme şarlatanlığına hiçbir zaman tenezzül etmemiş bir dosttur. 
     - Ahmetçiğim, dedim değişik bir deneyden geçtin, görüyorsun kalem sahibi olmak, nasıl aşıyor makam sahibi olmayı... 
     İsterdim Ahmet Tan’la da balık pazarında dolaşmayı ve onunla birlikte usulca seslenivermeyi Ankara’ya 
     - Aman ne haliniz varsa görün. 
     
     Ahmet Tan’dan sonra eski başbakan yardımcılarından İsmail Hakkı Birler telefon etti. Birler’le aynı zamanda yaşıttaşızdır. 
     Yıllardan beri, ne zaman kendisine yaşlarımızı hatırlatsam 
     - Daha 50 yıl var önümüzde, der. 
     Önceki gece yine aynı şeyi söyledi ve ekledi 
     - 20 yıl önce de aynı şeyi söylüyordum. Söz bir Allah bir. Ben lafını değiştirecek adam mıyım daha 50 yıl var önümüzde... 
     Tanıdığımız birkaç ünlü siyasetçiyi ti’ye aldık. 
     Ben 
     - Durumu çok zormuş gibi görünüyor, dedim. 
     Birler 
     - Öyle biri yok ki, durumu zor olsun, dedi. 
     Karar verdik bir akşam buluşmaya. Çaresiz yine Türkiye’nin durumunu konuşacaktık. 
     Her zaman balık pazarında dolaşırkenki gibi olmuyordu ve her zaman diyemiyordun 
     - Aman ne haliniz varsa görün. 
     
     







Hukuk ve siyaset 


"Aman ne haliniz varsa görün..." 


Hangi irade.. 


Baykal’ın bakışı 


İyi ki gençler var 


Tereyağından kıl çekmek 


Türkiye Eğitim Gönüllüleri Vakfı 


Solun dayanılmaz cazibesi 


Ufku geniş tutmak 


Tezler ve modeller kokteyli... 


Tayyip Bey’in dilinin altında ne var 


Hafızanın buzluğunda... 


AKP’nin zaferi laikler sayesinde mi 


Sırtı ağrıyan salyangozlar 


Kimler nasıl üretiyor nasıl satıyor 


</TEXT>
</DOC>
