<DOC>
<DOCNO> 147066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo14.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu, idmanda Sergen'le güreşti... 
</HEADLINE>
<TEXT>

     Yenilgisiz lig lideri Beşiktaş, Denizlispor ile oynayacağı lig maçının hazırlıklarını bugün yaptığı antrenmanla sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda, siyah-beyazlı futbolcular kondisyon ve pas çalışmasının ardından yarım sahada çift kale maç oynadı. 
     Antrenman maçında Sergen ortaya koyduğu performans, Nouma ise attığı gollerle göz doldurdu. 
     İdmana, milli takım kampında bulunan Tayfur, İlhan ve Ahmet Yıldırım ile sakatlıkları süren Pancu ve Bayram katılmadı. Teknik direktörlük kursuna katılan antrenör Feyyaz Uçar da çalışmada yer almadı. 
     
     LUCESCU, SERGEN İLE GÜREŞTİ 

     Yaklaşık 1.5 saat süren idman boyunca siyah-beyazlı futbolcular ve teknik heyetin son derece neşeli oldukları gözlendi. 
     Teknik direktör Lucescu, idman bitiminde Sergen ile bir süre güreşti. Sergen'e arkadan yaklaşan Rumen çalıştırıcı, bu futbolcuyu yere yatırıp, bir süre güreş tuttu. 
     Ayrıca bir pozisyon sırasında yerde kalan Nouma'yı, 4 futbolcu ayaklarından ve ellerinden tutarak bir süre sahada taşıdı. 
     Siyah-beyazlılar, bu akşam yapacakları antrenmanla Denizlispor maçı hazırlıklarını sürdürecek. 

     
</TEXT>
</DOC>
