<DOC>
<DOCNO> 125719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur34.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı ''Henüz çok erken'' 
</HEADLINE>
<TEXT>

     İçişleri Bakanı Abdülkadir Aksu, Dr. Necip Hablemitoğlu cinayetinin ''Kim ya da kimler tarafından, hangi maksatla işlendiği konusunda bir şey söylemek için henüz çok erken'' olduğunu bildirdi. 
     Ankara Üniversitesi Türk İnkılap Tarihi Enstitüsü Öğretim Görevlisi Dr. Necip Hablemitoğlu'nun öldürülmesi, TBMM Genel Kurulu gündemine geldi. Birleşimi yöneten TBMM Başkanvekili Nevzat Pakdil, Hablemitoğlu'nun öldürülmesinden duyduğu üzüntüyü dile getirerek, ''Türkiye yiğit bir bilim adamını, cesur bir evladını kaybetti'' dedi. 
     
     ''YOLUMUZDA TUZAKLAR VAR'' 

     İçişleri Bakanı Aksu, Genel Kurul'da yapılan gündemdışı konuşmaları yanıtlarken, Hablemitoğlu'na rahmet, yakınlarına, dostlarına ve üniversite camiasına başsağlığı dileğinde bulundu. 
     Saldırıyı ''Şiddetle, nefretle kınadıklarını'' bildiren Aksu, ''Olayın kim ya da kimler tarafından, hangi maksatla yapıldığı konusunda bir şey söylemek için henüz çok erkendir'' dedi. Olayla ilgili soruşturmanın çok yönlü olarak, bütün boyutlarıyla devam ettiğini ifade eden Bakan Aksu, cinayetin aydınlatılarak fail ya da faillerinin bir an önce tespit edilip yakalanması ve yargı organlarına teslim edilmesi için her türlü gayretin gösterildiğini bildirdi. 
     ''Huzur ve güven ortamını bozmak isteyenler bu tür cinayetlerle bir yere varamayacaklarını bilmelidirler'' diyen Aksu, şunları söyledi ''Dr. Hablemitoğlu'na sıkılan kurşun, 3 Kasım sonrası oluşan huzur ve istikrar ortamına sıkılmıştır. Yolumuzda tuzaklar vardır. Milletimizin sağduyusu bu tuzaklara ve oyunlara gelmeyecektir. Hepimizin görevlerimizi çok dikkatli yapması gereken bir dönemdeyiz.'' 
     
     ''SALDIRI LAİK CUMHURİYET'E'' 

     Genel Kurul'da gündemdışı bir konuşma yapan CHP Grup Başkanvekili Haluk Koç, ''Profesyonel'' olarak nitelediği bu cinayetin laik, demokratik Cumhuriyet'e yönelik olduğunu söyledi. Cinayetin toplumsal acılara, kargaşa dönemine yeniden sürüklenildiği kaygılarını uyandırdığını ifade eden Koç, olayı açığa kavuşturacak siyasi iradenin ortaya konularak, faillerin bir an önce bulunmasını istedi. Haluk Koç, cinayetin Türkiye'yi vehim yüklü günlere döndürmeyi amaçladığı kaygılarına da değinerek, ''Türkiye'ye gözdağı mı verilmek isteniyor, aba altından sopa mı gösteriliyor '' diye sordu. 
     
     ''MASUM İNSANLAR HEDEF HALİNE GETİRİLMEMELİ'' 

     AK Parti Ankara Milletvekili Haluk İpek de saldırıdan duyduğu üzüntüyü dile getirerek, ''Bu saldırılar demokratik kurumları zaafa uğratamaz'' dedi. Saldırının kimler tarafından, hangi amaçla yapıldığının belli olmadığını kaydeden İpek, yürütülecek soruşturmalar sırasında masum insanların hedef haline getirilmemesi ve şaibe altında bırakılmaması gerektiğini söyledi. AK Parti'li İpek, böyle bir tutumun hukuk devleti ilkelerini zaafa uğratacağını kaydetti. 
     





</TEXT>
</DOC>
