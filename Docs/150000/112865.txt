<DOC>
<DOCNO> 112865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sondun16.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Verhuegen'e ''Polonyalılara hakaret'' davası 
</HEADLINE>
<TEXT>

     Bir Polonyalı, AB Komisyonu'nun genişlemeden sorumlu üyesi Günter Verheugen hakkında "Polonya ulusuna hakaret ettiği" iddiasıyla dava açtı. 
     AB Komisyonu'nun aday ülkeler için hazırladığı ilerleme raporlarının açıklanması çerçevesinde, geçen hafta, Komisyon Başkanı Romano Prodi ile yaptığı ortak basın toplantısında bir soruyu yanıtlayan Verheugen, "Polonyalıların içki alışkanlıklarını bildiğini" söylemişti. 
     Verheugen, ilerleme raporunun açıklanmasından sonra, Polonyalıların, olumlu raporu kutlamak için bir bardak şampanya veya votka içebileceklerini, sonra hemen çalışmaya dönmeleri gerektiğini anlatmıştı. Dava açan Polonyalı, Verheugen'in özür dilemesini ve bu özrün, hakaret içeren sözlerin yayımlandığı gazetelerde de yer bulmasını istiyor. 
     AB Komisyonu Sözcüsü Jean-Christope Filori, günlük olağan basın toplantısında, bir soru üzerine, Verheugen'in sözlerinin Polonya ulusuna hakaret olarak algılanacak nitelikte olmadığını söylemekle yetindi. 
     Filori, Verheugen ile konuyu görüşeceğini ve bir açıklama yapacağını belirtti. 
     





</TEXT>
</DOC>
