<DOC>
<DOCNO> 138178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun23.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta rafinerede patlama ve dev yangın 
</HEADLINE>
<TEXT>

     New York'un Staten Adası'ndaki petrol depolama tesislerinde şiddetli bir patlamayla başlayan yangını söndürme çalışmaları sürdürülüyor. 
     Yetkililer, ilk belirlemelere göre, yangında 1 kişinin ağır yaralandığını ve 2 kişinin kaybolduğunu belirttiler. 
     Sahil koruma ve yangın söndürme ekipleri denizden ve karadan yangını söndürmeye çalışıyorlar. 
     Amerikan televizyonlarındaki görüntülerde, yangının giderek etkisini azalttığı görülüyor. 
     ABD'de verilen terör alarmı nedeniyle patlamanın ilk başta bir terör saldırısı olduğunu düşünerek paniğe kapılan bölge halkı, yetkililerin terör bağlantısı bulunmadığı ve patlamaya bir tankerin akaryakıt boşaltması sırasında meydana gelen kazanın yol açtığını açıklamalarının ardından rahat nefes aldı. 
     New York Belediye Başkanı Michael Bloomberg, bunun tamamen bir sanayi kazası olduğunu belirterek, yangının çıktığı tankerin battığını, ancak ne kadar petrolün yandığını, suda ne kadar petrolün olduğunu bilmediklerini kaydetti. 
     Bloomberg, patlamanın ekonomik kaybının henüz bilinmediğini belirtti. 
     ExxonMobil şirketine ait rafineri yakınında oturanlar tahliye edilirken, Staten Adası'nı Brooklyn ilçesine ve New Jersey eyaletine bağlayan köprüler ulaşıma kapatıldı. 
     Rafineriden yükselen kara dumanlar, kilometrelerce uzaktan görülebiliyor. 
     


Türkiye saati ile 17 10 sıralarında Staten İsland yöresindeki rafineride büyük bir patlama oldu ardından rafineri alevler içinde kaldı. 
     Yangın nedeniyle New York'ta acil durum ilan edildi ve bütün kurtarma ekipleri bölgeye gönderildi. Televizyon kanalları yayınlarını keserek yangınla ilgili canlı yayına başladı. Patlamanın duyulmasından sonra ham petrol vadeli fiyatları varil başına 1 dolar arttı. 
     Havaya yayılan duman nedeniyle New York'a kesif bir petrol kokusu hakim olmaya başladı. Çevrede yaşayanlara sokağa çıkmamaları ve kapalı yerde durmaları önerildi. Dumanın yüksekliğinin 1 mile ulaştığı belirtiliyor. 
     Yangının bir kaçaktan da başlamış olabileceği ancak istihbarat birimlerinin terör bağlantısını araştırdıkları bildiriliyor. Ancak Irak'a savaşın başlamasına sayılı günler kalmışken meydana gelen yangın Amerikalıların 11 Eylül hatırlarını canlandırdı. 
     Rafineride petrol tanklarının yandığı belirtiliyor. 
     
     MAVNADA MI BAŞLADI 

     Amerikalı yetkililer, Staten Island rafinerisindeki yangının, iskeleye yanaşan propan gazı yüklü bir mavnada meydana gelen patlama yüzünden başladığını belirttiler. 
     Kıyıdaki tesislere sıçrayan alevler, büyük bir yangına sebep oldu. Olayda yaklaşık 1 milyon galon 4 milyon litre akaryakıtın alev aldığı ifade edildi. 
     Yangın yüzünden kara dumanlar, New York limanı ile New Jersey'in bir bölümünü etkisi altına aldı. 
     





</TEXT>
</DOC>
