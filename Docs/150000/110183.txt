<DOC>
<DOCNO> 110183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur04.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev kaplumbağa müzede sergileniyor... 
</HEADLINE>
<TEXT>

     Balıkesir'in Burhaniye İlçesi'ndeki balıkçıların, 1997 yılında Marmara Denizi'nde avlanırken ağlarına takılarak ölen 2 metre boyunda, 360 kilogram ağırlığındaki dev kaplumbağa, Edremit İlçesi'nde özel bir müzede sergilenmeye başlandı. 
     Burhaniyeli balıkçıların sahile getirdikleri dönemde, ilçenin sembolü haline gelen ve dönemin Kaymakamı Kadri Öner tarafından koruma altına alınan dev kaplumbağa içi doldurularak, Tahtakuşlar Köyü'nde bulunan ''Tahtakuşlar Özel Etnografya Müzesi''ne konuldu. 
     Burhaniye Kaymakamlığı'nca önceleri İlçe Halk Kütüphanesi'nde cam küvette özel bir sıvı içinde saklanan, ancak bu işlemin pahalıya malolması nedeniyle Balıkesir Su Ürünleri Enstitüsü'ne verilen dev kaplumbağa, enstitüde içi doldurularak müzeye bağışlandı. 
     Müze Müdürü Orhan Kudar, Tahtakuşlar Köyü'nde 1991 yılında Alibey Kudar tarafından kurulan müzenin koleksiyonuna dünyanın en büyük deniz kaplumbağalarından birini katmanın mutluluğunu yaşadıklarını söyledi. 
     Yaz ayları başında müzeye koydukları, literatürdeki adı ''Dermochelys Coriacea'' olan kaplumbağanın bir eşinin, ünlü deniz bilimcisi Kaptan Custo'nun Monaco'daki müzesinde sergilendiğini anlatan Kudar, ''Orada sergilenen kaplumbağa, 2 metre 40 santimetre boyunda, ağırlığı ise 440 kilogram. Türünün dünyada en büyük ikinci örneği olan bizim kaplumbağamız, müzenin en çok ilgi gören parçası oldu. Müzenin deniz bölümünde görücüye çıkan kaplumbağaya, ziyaret edenler büyük ilgi gösteriyor'' dedi. 
     





</TEXT>
</DOC>
