<DOC>
<DOCNO> 129321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sonspo09.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Ömür boyu İnter'de kalmak istiyorum 
</HEADLINE>
<TEXT>

     FC İnter takımıyla sözleşmesini 2007 Haziran ayına kadar uzatan Emre Belözoğlu, ''Ömür boyu İnter'de kalmak istiyorum'' dedi. 
     22 yaşındaki Emre, İtalyan basınında bugün çıkan demecinde, ''Sözleşmem sona erdiğinde 27 yaşında olacağım. Yani futbol oynamak için hala uygun yaşta bulunacağım. Ben her zaman İnter'in formasıyla oynamak istiyorum'' açıklamasını yaptı. 
     İnter takımında ve Milano kentinde olmaktan mutlu olduğunu kaydeden genç futbolcu, şöyle devam etti 
     ''Tüm takım arkadaşlarım, teknik yönetim bana çok iyi davranıyor. Benim için ağabey gibiler. Daha sonra çalışma ortamında büyük bir huzur var. Dünyanın en güçlü takımlarından birindeyim. Birçok maçı güçlü bir grup olduğumuzdan, oyun karakterimizden, bizim ve teknik direktör arasında egemen olan huzurdan dolayı kazandık.'' İnter ile tüm kupaları kazanmak istediğini ancak ''geçen yıldan taraftara borcu olmasından dolayı lig şampiyonluğunu öncelikli olarak istediğini'' ifade eden Emre, ''Geçen yıl herkes acı çekti. Taraftarlar için bunu kazanmak zorundayız. Tabii ki başkan için de güzel bir hediye olur. Bu yıl kazanmak için oynamaya devam etmek zorundayız'' dedi. 
     Türk futbolcu, İtalya'da Maradona ile kıyaslanarak ''Diego Emre'' diye adlandırılmasıyla ilgili olarak da ''Maradona bir tane olur. Benim halen yürüyecek çok fazla yolum var. Havalara girerek koşmak istemiyorum. Ayrıca Vieri'nin sözleri de bana gurur verdi. O dünyanın en iyi üç futbolcusundan biri'' değerlendirmesini yaptı. 
     Bu arada Milano'da İtalyanların geleneklerine uyum göstermeye başladığı görülen Emre, dün kutlanan halk arasında Cadılar Bayramı olarak bilinen 6 Ocak yortusunda ''daha iyi İtalyanca konuşmak ve İnter ile kazanmak'' dileğinde bulunduğunu esprili bir dille gazetecilere söyledi. 
     





</TEXT>
</DOC>
