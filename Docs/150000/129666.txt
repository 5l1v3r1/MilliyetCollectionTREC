<DOC>
<DOCNO> 129666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/siyaset/asiy.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül’ün şerhi irticaya cesaret verdi’ 
</HEADLINE>
<TEXT>

Genelkurmay Başkanı, "Türban dayatmasını hoş görmeyiz" dedi ve Irak savaşıyla ilgili net bir açıklama yaptı Kuzey cephesi savaşı kısaltır 
     BARKIN ŞIK Ankara 

     Genelkurmay Başkanı Org. Hilmi Özkök, Başbakan Abdullah Gül’ün irticai faaliyetlere katılanların TSK’dan ihracına ilişkin YAŞ kararlarına muhalefet şerhi koymasının irticai çevrelere cesaret verdiğini açıkladı. Genelkurmay Başkanlığı’nın Gazi Orduevi’nde basın mensuplarına verdiği resepsiyona katılan Org. Özkök türban ve YAŞ konusunda muhtıra niteliğinde açıklamalarda bulundu. 
     
     ÖZKÖK’TEN MESAJLAR 
     TÜRBAN UYARISI Türkiye Cumhuriyeti’nin laik, demokratik ve üniter yapısı, Atatürk ilke ve inkılapları konularında taviz vermemiz asla mümkün değildir. Esasen bunlar Anayasamızda yer alan hükümlerdir. Herkesin dini inancına ve bunları özel yaşamlarında ifade etme tarzını saygı duyarız. Ancak özellikle türbanın mevzuata, Anayasa Mahkemesi ve Danıştay kararlarına aykırı olarak siyasi bir dayatma ve Cumhuriyet geleneklerini aşındırma sembol ve eylemi olarak kullanılmasını hoş görmemiz beklenmemelidir. 
     YAŞ Bu müstesna bir olaydır. Bir anayasa maddesinin uygulanma istemine muhalefet şerhi koymak, idarenin kanunların uygulanmasını sağlama sorumluluğu ile çelişmiştir ve kanımca bu nedenle yasal dayanaktan yoksundur. Bu konudaki farklı düşüncenin ifade edileceği yer ve durum YAŞ olmamalıydı. Bu istisnai durum şüphesiz irticai faaliyetlere bulaşanlara cesaret vermiştir. 
     
     DIŞ SORUNLAR ACI SARMAL 
     ACI SARMAL Cumhuriyet tarihinin en büyük sorunlarıyla yüz yüzeyiz. AB’ye girme gayretleri, Kıbrıs müzakereleri, Güney Kıbrıs Rum Yönetimi’nin AB’ye girme yolundaki dönüşü olmayan noktayı geçmiş olması, özellikle bu dönemde politikalara en büyük desteği vermesi gereken ekonominin zaafiyet ve kırılganlığı, global terörizm ve ABD’nın muhtemel Irak harekatı birbiriyle ilişkili, acı verici bir sarmala dönüştü. Bütün bu meseleler uygulanacak politikalarla çözümlenebilecektir. Ancak, politikalarımız desteğini maalesef ekonomiden çok silahlı kuvvetlerden almak zorunda kalıyor. Bu sıkıntılı dönemde TSK’nın medya tarafından desteklenmesi gerekir. 
     
     SAVAŞI DEĞİŞTİREBİLİRİZ 
     IRAK - MUSUL Irak’ın egemenliği, toprak bütünlüğü, politik birliği esastır. Petrol kaynakları bütün Irak halkının müşterek malıdır ve Irak merkezi otoritesinin kontrolünde kalmalıdır. Barış gayretleri sonuna kadar sürdürülmelidir. ABD Irak’a müdahale ederse, Türkiye bundan ekonomik, politik ve sosyal yönden çok etkilenecektir. İç ve dış güvenliğimiz tehlikeye girecektir. Bu etkilenmenin parametreleri, müdahaleye kadar geçecek zaman, savaşın süresi, savaşın sonunda doğacak olan durumdur. Türkiye bu parametrelerin boyutunu değiştirebilecek imkan, kabiliyet ve konumda olan çok önemli bir ülkedir. 
     YIĞINAK YOK Türkiye’de hiçbir kurumun "Irak ile biz de savaşalım" düşüncesinde olduğunu duymadım. Göçün önlenmesi ve insani yardım harek tının Kuzey Irak’ta yapılması dikkate alınmalıdır. Ne Irak içine ne de yakınına bir yığınak yapılmıştır. 
     
     ANADOLU’YA HAPSOLURUZ 
     KIBRIS Kıbrıs’ta düşman bir güç bulunursa, bu güç Güney ve Güneydoğu Anadolu’yu etkiler. Türkiye’nin güvenliğini tehdit eden ve güvenlik ihtiyacını sağlamayan bir çözüm önerisi başarı vaat etmez. Böyle bir çözümle, "Türkün Anadolu’ya hapsedilme süreci" hemen hemen tamamlanmış olacaktır. 
     
     TSK ADINI KULLANANLARA DİKKAT 
     Özkök’ün konuşmasında "işlerini yürütmek, kendine önem atfedilmesini sağlamak ya da kurumumuzu yıpratmak için birçok kişi TSK’nın adını kullanmak çabasındadır" uyarısında bulunması dikkat çekti. Bu gibi kişilerin kendilerine bildirilmesini istediklerini aktaran Özkök ciddi buldukları hakkında detaylı inceleme ve işlem yaptıklarını bildirdi. 
     
28 Şubat sürüyor’      Genelkurmay Başkanı Orgeneral Hilmi Özkök, açıklamasından sonra kendisine yöneltilen sorulara da şu yanıtları verdi 
     
28 Şubat devam ediyor mu 
     - 28 Şubat irticaya karşı o dönemde alınan önlemlerdir. İrticai tehdit devamlı sırtımızda. Tehdit devam ettiğine göre sorunuz cevaplanıyor. Sebep değişmeden sonuç değişmez. 
     
Ramazan Toprak’la ilgili rahatsızlık ilettiniz mi 
     - Bildirilmiş olabilir. 
     
ABD’nin kuzeyden cephe ısrarını nasıl değerlendiriyorsunuz 
     - Bunun askeri yönü var, siyasi yönü var. Ayrı ayrı değerlendirilmesi gerekir. Askeri açıdan Irak gibi bir ülkeye girilmesi söz konusuysa, birkaç cepheden olması süreci kısaltır. Ama bunlar siyasi karar gerektirir. 
     
80 bin askere evet diyecek misiniz 
     - Siyasi karar gerektirir. Bütün makamlarla irtibatımız sürüyor. Hiçbir ülke savaş istemez. ABD de istemez. Biz de savaş olmasın diye uğraşıyoruz. 
     
     Org. Özkök Musul-Kerkük sorununa ilişkin olarak Genelkurmay’ın da inceleme yaptığını açıkladı. Özkök, İngiltere’nin de ABD gibi Kuzey Irak’a konuşlanmak istediğinin hatırlatılması üzerine, "Tarih politik kararları etkiler" yanıtını verdi. 
     
     Asker kışladan çıkamaz 
     Genelkurmay İkinci Başkanı Org. Yaşar Büyükanıt da "Kıbrıs konusunda bugüne kadar kim Türkiye’ye iyilik yapmış Annan planı kabul edilirse, adadaki Türk askeri kışladan çıkarken izin ister duruma düşecek. Belgenin Rumlarla birlikte hazırlandığı izlenimi edindim. Kıbrıs halkı Sayın Denktaş’a yüzde 72 oranında destek çıkıyor" dedi. 
     
     Kafası atarsa, füze sallar 
     Org. Büyükanıt, "Saddam’ın elinde kitle imha silahlarının bulunduğu yönünde tespitler var. Gece kafası atar, bir sabah kalkar, bir tane sallar" dedi. 
     

</TEXT>
</DOC>
