<DOC>
<DOCNO> 148780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun11.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam dinarı kıymete bindi... Fiyatı 40 dolar.. 
</HEADLINE>
<TEXT>

     ABD güçlerinin Bağdat'ta kontrolü önemli ölçüde ele geçirmesinin ardından, üzerinde Saddam'ın resmi bulunan Irak dinarları Amerikalı koleksiyoncular tarafından aranır hale geldi. 
     Paraların, e-Bay açık artırma sitesi aracılığıyla satıldığı bildiriliyor. Paraların yanı sıra üzerinde Saddam'ın resmi bulunan tişörtler, tuvalet kağıtları ve benzeri malzemenin de ilgi gördüğü ifade edildi. 
     e-Bay'de müzayedeye çıkarılan paralarla ilgili ilanda, ''Bunun son Saddam dinarlarından biri olduğu ve bir daha kolay kolay bulunamayacak bu tarihi paranın, savaş sona erdikten sonra çok değer kazanacağı'' öne sürüldü. 
     Savaştan önce 1 dolar 3.000 dinara satın alınıyordu. Şimdi tarihe malolan Irak dinarlarının birkaç tanesi için 40 dolar talep edildiği belirtildi. 
     Öte yandan, imzalı bir Saddam fotoğrafı, yine aynı sitede 203 dolardan satışa çıkarıldı. Satışa sunulan bir başka malzeme ise her bir karesinde Saddam'ın resmi bulunan tuvalet kağıtları. 
     

     
</TEXT>
</DOC>
