<DOC>
<DOCNO> 139012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur23.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül, BM Genel Sekreteri ile görüştü... 
</HEADLINE>
<TEXT>

     BM Genel Sekreteri Kofi Annan'ın bölge turunun ilk ayağı Ankara'da Başbakan Abdullah Gül ile yaptığı görüşmenin ayrıntıları belli olmaya başladı. 
     Edinilen bilgiye göre, dün akşam Dışişleri Konutu'nda yapılan görüşmede, Annan planının revize edilmiş hali üzerinde genel bir değerlendirme yapıldı. 
     Kaynaklar, görüşmeyi ''ön bilgilendirme'' olarak değerlendirirken, yeni plana ilişkin fazla ayrıntıya girilmediği, Annan'ın yeni planı yarın Ada'da liderlere sunacağı belirtildi. 
     Görüşmede, Dışişleri Bakanlığı Müsteşarı Uğur Ziyal ile Annan'ın Kıbrıs Özel Temsilcisi Alvaro De Soto'nun yeni plana ilişkin harita üzerinde sunum yaptıkları ve teknik bilgiler verdikleri kaydedildi. 
     Annan da, Türk tarafının çekincelerini göz önünde bulundurarak, 5 konuda değişiklik yaptıklarını belirterek, sonuçta tüm tarafların çıkarlarını gözeten, ''dengeli'' bir plan hazırladıklarını ifade etti. Annan, bu çerçevede Türkiye'den destek isterken, planın kabulü için Ankara'nın KKTC Cumhurbaşkanı Rauf Denktaş'ı bu yönde cesaretlendirmesini de telkin etti. 
     Türk tarafı da görüşmede, ''siyasi eşitlik ve iki kesimlilik'' gibi konulardaki kaygılarını iletirken, 1960-70'lerdeki gibi acıların yaşanmaması gerektiğini hatırlattı. Sürecin desteklendiği mesajı verilirken, aynı olumlu yaklaşımın karşı taraftan da gelmesinin beklendiği belirtildi. 
     Kaynaklar, Annan'ın sürece ilişkin ''iyimser'' olduğunu da kaydettiler. Dünkü görüşmenin yemek bölümünde ise Irak konusuna değinildiği ve Türkiye'nin gelinen son noktaya ilişkin bilgi verdiği öğrenildi. 
     Görüşmelere katılan Müsteşar Yardımcısı Baki İlkin'in de ayrıca geçen hafta Ankara'da Türkiye ile Yunanistan arasında yapılan güvenlik görüşmelerine ilişkin bilgi verdiği belirtildi. 
     Öte yandan, Başbakan Gül'ün, Annan'ın planı Ada'da taraflara sunmasının ardından, Lefkoşa'ya gitmesinin gündemde olduğu bildirildi. 
     





</TEXT>
</DOC>
