<DOC>
<DOCNO> 120914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sondun29.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Njerya'dan ayrılan Türkiye güzeli yarışmaya hazır 
</HEADLINE>
<TEXT>

     Nijerya'da düzenlenmesi planlanan Dünya Güzellik Yarışması'na katılmak üzere bu ülkeye giden, ancak çıkan şiddet olaylarının ardından kafileyle birlikte İngiltere'ye gelen Türkiye güzeli Azra Akın, şu anda bütün dikkatini yarışmaya yoğunlaştırdığını ve hazırlıklarını sürdürdüğünü söyledi. 
     Kafileyle birlikte iki gündür Londra'daki Heathrow Havaalanı yakınlarında bulunan otelde konaklayan Azra Akın, İngiltere'ye geldikten sonra ailesi ve yakınlarıyla konuştuğunu ve kendisi için duyulan endişeleri giderdiğini belirtti. Akın, ''Şu anda bütün dikkatimi yarışmaya yoğunlaştırdım ve hazırlıklarımı sürdürüyorum'' dedi. 
     Akın, Nijerya'da çıkan olaylarla ilgili olarak, ''Ben bu yarışmaya gelirken de bazı eleştiriler almıştım. Gitmemem gerektiğini söyleyenler oldu. Ancak ben orada bulunmamın recm cezasına çarptırılan genç kadına daha büyük yardımı olacağına inandım. Bizim yetkililerimiz de ülkemizin orada temsil edilmesinin doğru olduğu yolunda görüş bildirdiler. Gittim, pişman da olmadım'' dedi. 
     ''Yaşanan olaylarda Nijarya halkının hiçbir hatası bulunmadığını, bir gazetenin yaptığı sorumszuzca yayının bu sonuçlara yol açtığını'' belirten Akın, ''Bu kadar nazik bir konuda basın daha sorumlu davranmalıydı'' dedi. 
     Nijerya'dan bir hükümet temsilcisinin katılmasının beklendiği yarışmayla ilgili bir tahminde bulunmaktan kaçınan Azra Akın, ''şimdilik bir favorisi bulunmadığını'' söylemekle yetindi. 
     Akın, Nijerya'nın Colaborde kentinde kaldıkları sürede halktan çok sıcak ilgi gördüklerini, her dışarı çıktıklarında Nijeryalıların alkışlarla kendilerine sevgi gösterilerinde bulunduğunu anlattı. 
     Hollanda ve Yeni Zelandalı güzellerle iyi arkadaş olduğunu ifade eden 20 yaşındaki Akın, ''Nijerya için üzgünüm. Hiçbir ülke mükemmel değil. Bu yaşananların bu güzel ülkenin sıcakkanlı insanlarının imajını sarsmayacağını ümit ediyorum'' dedi. 
     Güzeller Londra'da bulunurken, yarışmanın nerede yapılacağı henüz kesinlik kazanmadı. Nijerya'daki kamp görüntüleri ve güzellerin bu ülkede geçirdikleri zamanı yansıtan görüntülerin yarışma gecesi dev bir ekrandan yansıtılarak ''yarışmanın Nijerya'da yapıldığı'' havasının verilmeye çalışılacağı belirtiliyor. 
     





</TEXT>
</DOC>
