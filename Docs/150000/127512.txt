<DOC>
<DOCNO> 127512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/guncel/gun07.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derin devlet’ hakaret oldu 
</HEADLINE>
<TEXT>

Yargıtay eski ANAP lideri Mesut Yılmaz’ın açtığı davada derin devlet’ sözünü kişilik haklarına saldırı saydı... 
     GÖKÇER TAHİNCİOĞLU Ankara 

     Yargıtay, eski ANAP Genel Başkanı Mesut Yılmaz’ın açtığı bir hakaret davasında, "derin devlet" sözününün de yer aldığı cümleyi "kişilik haklarına saldırı" kabul ederek tazminata hükmetti. Yeni Şafak gazetesi eski yazarı Mehmet Barlas, 30 Temmuz 2001’deki köşe yazısında, Yılmaz için, "Mesut Yılmaz derin devletle işbirliği içerisinde. Her türlü kokuşmuşluğun ucu ona dayanıyor" ifadelerini kullandı. Bunun üzerine Yılmaz, avukatı Erden Arısoy aracılığıyla, Ankara Asliye Hukuk Mahkemesi’nde tazminat davası açtı. Yılmaz, Barlas’tan 5 milyar lira tazminat talep etti. 
     Davaya bakan Ankara 7. Asliye Hukuk Mahkemesi, gazetede yer alan sözlerin Yılmaz’ın "kişilik haklarının ihlali" anlamına geldiğine karar verdi, ancak tazminata hükmetmedi. Mahkeme bunun yerine gazeteye "kınama cezası" verilmesini kararlaştırdı. Yılmaz bunun üzerine davayı temyiz etti. 
     Temyiz davasına bakan Yargıtay 4. Hukuk Dairesi, oybirliğiyle aldığı kararda "derin devletle işbirliği içerisinde olduğu, her türlü iddianın ve kokuşmuşluk söylentisinin ucunun şu ya da bu şekilde Mesut Yılmaz’a dayandığı" sözlerinin "kişilik haklarına saldırı" anlamına geldiğine hükmetti. Yerel mahkemenin, "kınama" kararının caydırıcılık taşımadığını belirten Yargıtay, davayı bozdu. Dava, Ankara 7. Asliye Hukuk Mahkemesi’nde yeniden görülecek. 
     



 GÜNCEL 



















</TEXT>
</DOC>
