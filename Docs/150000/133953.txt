<DOC>
<DOCNO> 133953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur27.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Erdoğan, Denktaş'ı kendi içinden vuruyor" 
</HEADLINE>
<TEXT>

     DSP Genel Başkanı Bülent Ecevit, AK Parti Genel Başkanı Recep Tayyip Erdoğan'ın, ''Cumhurbaşkanı Denktaş'ı, KKTC'yi ve Türkiye Cumhuriyeti'ni kendi içinden vurduğunu'' savundu. 
     DSP'li eski milletvekilleri ve bakanlar ile belediye başkanları, Ecevit'in başkanlığında Bilkent Otel'de düzenlenen ''Yerel Yönetimler Kurultayı''nda biraraya geldi. 
     Ecevit, burada yaptığı konuşmada, 57. Hükümet'in çalışmalarını ve 3 Kasım seçimlerine gidiş sürecini anlattı. Geleceğe yılgınlıkla bakmadığı ifade eden Ecevit, DSP'nin yoğun ve disiplinli çalışmasıyla yeniden vatandaşların güvenini kazanacağına inandığını, bu konuda yerel yöneticilerine güvendiğini söyledi. 
     AK Parti'nin ''seçim sistemindeki adaletsizlikten yararlanarak tek başına iktidar olduğunu'' söyleyen Ecevit, ''adaletsizliğin yanı sıra yüksek yargı organlarındaki çelişkili davranışların da bu olumsuzluğa katkıda bulunduğunu'' savundu. Ecevit, CHP'nin ise kendi üyeleri arasında bile hayret uyandıran bir suskunluk içine girdiğini kaydetti. 
     Ecevit, yerel yönetim seçimlerinde partisinin olumlu sonuç almasının genel seçimlere de olumlu katkı sağlayacağını belirtti. 
     AK Parti'nin, 2 aylık süre içinde iç ve dış sorunların üstesinden gelemeyeceğinin görüldüğünü savunan Ecevit, AK Parti'nin kendi içerisinde son derece ''tutarsız bir çalışma veya çalışamama dönemini'' geride bıraktığını ileri sürdü. 
     Ecevit, dünya ve Türk siyasi tarihinde görülmemiş bir olayın ortaya çıktığını, iki başlı bir başbakanlık sürecinin kurulduğunu söyledi. Ecevit, ''Türkiye'de normal başbakan, bir de deyim yerindeyse anormal başbakan var'' diye konuştu. 
     Ecevit, ''bu kadar çelişkili bir iktidara Türkiye'nin 5 yıl tahammül edemeyeceğini'' öne sürdü. 
     
     ''KENDİ İÇİNDEN VURUYOR'' 
     Konuşmasında Kıbrıs konusuna da değinen Ecevit, hükümetin mevcut Kıbrıs politikasını terkedip, yerine başka bir politika getirme eğiliminde olduğunu ancak nasıl bir politika getireceğinin belli olmadığını ileri sürdü. 
     Hükümetin Kıbrıs konusunda ''teslimiyet içinde'' olduğunun görüldüğünü öne süren Ecevit, ''Yetkisiz başbakan olan Sayın Erdoğan, Denktaş'ı, KKTC'yi ve Türkiye Cumhuriyeti'ni kendi içinden vurmaktadır'' dedi. 
     Ecevit, Kıbrıs'ta şu anda en adaletli çözümün bulunduğunu, KKTC'ye kavga yerine barış, baskı yerine özgürlük, yoksulluk yerine refah getirildiğini anlatarak, ''Bundan adaletli çözüm olur mu '' diye sordu. Ecevit, ''KKTC'ye ihanetin, Türkiye'ye ihanet olduğunu'' kaydetti. 
     
     ''TÜRKİYE SAVAŞA ZORLA SÜRÜKLENMEK İSTENİYOR" 
     Irak konusundaki gelişmeleri de değerlendiren Ecevit, ABD'nin, Türkiye'nin desteğini alması halinde askeri harekatta başarı sağlayacağını düşündüğünü söyledi. 
     ABD'nin Türkiye'den başka güvenebileceği başka bir ülke bulunmadığını dile getiren Ecevit, Türkiye'nin bu savaşa girmesinin bir anlamının olmadığını belirtti. 
     Ecevit, ''Kendimiz ve bölgemiz açısından gerekli görmediğimiz savaşa, Türkiye zorla sürüklenmek isteniyor. Bu savaşın mantığını anlama olanağı bulamıyorum. Hükümetten ABD'yi bu anlamsız maceradan vazgeçirmesini istiyorum'' diye konuştu. 
     Ecevit, ABD'nin, Saddam Hüseyin'den kurtulmak dışında başka isteklerinin de olduğunu belirtti. 
     DSP Genel Başkanı Bülent Ecevit'in ardından, Eskişehir Büyükşehir Belediye Başkanı Yılmaz Büyükerşen, Bursa Büyükşehir Belediye Başkanı Erdoğan Bilenser, İzmir Büyükşehir Belediye Başkanı Ahmet Piriştina da birer konuşma yaptı. 
     





</TEXT>
</DOC>
