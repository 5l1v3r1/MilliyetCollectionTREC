<DOC>
<DOCNO> 114507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur22.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK Irak BM kararlarına uymalı 
</HEADLINE>
<TEXT>

     Milli Güvenlik Kurulu MGK , Irak'ın BM Güvenlik Konseyi kararlarını uygulayarak askeri bir müdahale gereğini ortadan kaldıracak sorumlu bir tutum sergilemesi gerektiğini bildirdi. 
     MGK'nın Cumhurbaşkanı Ahmet Necdet Sezer'in başkanlığında Çankaya Köşkü'nde saat 13.30'da başlayan toplantısı 3 saat 45 dakika sürdü. 
     Toplantıda, Irak'ın BM Güvenlik Konseyi kararlarını uygulayarak askeri bir müdahale gereğini ortadan kaldıracak sorumlu bir tutum sergilemesi beklentisinin dile getirildiği, bu konuda atılacak adımlarda uluslararası yasallık ve oydaşma ilkelerinin gözetilmesi gereğinin vurgulandığı bildirildi. 
     MGK Genel Sekreterliği'nce yayımlanan bildiride, toplantıda Türkiye'nin güvenlik ve asayişini etkileyen iç ve dış gelişmelerin gözden geçirildiği belirtildi. Bildiride, şunlar kaydedildi 
     "Bu kapsamda, Irak ile ilgili son gelişmeler ele alınmış, Irak'ın Birleşmiş Milletler Güvenlik Konseyi kararlarını uygulayarak askeri bir müdahale gereğini ortadan kaldıracak sorumlu bir tutum sergilemesi beklentisi dile getirilmiş, konunun Birleşmiş Milletler zemininde izlenmeye devam edilmesi ve bu konuda atılacak adımlarda uluslararası yasallık ve oydaşma ilkelerinin gözetilmesi gereği vurgulanmış, Türkiye'nin bu konudaki duyarlılıklarına uygun biçimde gelişmelerin yakından izlenmeye devam edilmesi kararlaştırılmıştır. 
     Avrupa Birliği'nin 9 Ekim 2002 tarihli İlerleme Raporu değerlendirilmiş kurul üyeleri 12-13 Aralık 2002 tarihinde Kopenhag'da yapılacak Doruk Toplantısı'nda Türkiye'nin adaylığının bir müzakere tarihini içerecek şekilde ilerletilmesi hususunda Türk halkının beklentilerini teyit etmişlerdir. 
     Ayrıca Diyarbakır ve Şırnak illerinde 30 Kasım 2002 tarihinden itibaren sona erecek olan Olağanüstü Hal uygulaması sonrası bölgede sürdürülecek ekonomik ve idari faaliyetler gözden geçirilmiştir." 
     





</TEXT>
</DOC>
