<DOC>
<DOCNO> 120343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/spor/spo15.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Spor, Şahin’e emanet edildi      58. hükümette yer alan Devlet Bakanları’nın görev dağılımları belli oldu. Gençlik ve Spor Genel Müdürlüğü ile Futbol Federasyonu Devlet Bakanı ve Başbakan Yardımcısı Mehmet Ali Şahin’e bağlandı. Şahin, bir dönem futbol oynadığını dile getirip, "Stilim tıpkı Galatasaraylı Suat’a benziyordu" dedi. 
     
Terör için önlemler      SÜPER Lig takımlarının oluşturduğu Kulüpler Birliği dün İstanbul’da toplandı. Başkan Cemal Aydın, stat terörünü görüştüklerini dile getirip, "Federasyon cezaları artırılmalı. Kanuni cezalar gündeme gelmeli" dedi. 
     
Kulüplere takip      GENÇLİK ve Spor Genel Müdürlüğü, stat kiralarını toparlayabilmek için mahkeme yolunu seçti. Üç büyüklerin GSGM’ye borçlarını ödediği, Bursa, Kocaeli ve Gaziantep için açılan tahliye davalarının sürdüğü öğrenildi. 
     
Karatede bronz      16. Dünya Büyükler Karate Şampiyonası, İspanya’nın başkenti Madrid’de başladı. Şampiyonanın ilk gününde, Gülderen Çelik, Gülcihan Ustaoğlu, Yıldız Aras ve Meral Ölmez’den oluşan Bayan Kumite Milli Takımı, dünya üçüncüsü olarak bronz madalya kazandı. 
     
Didin’e teklif      İTALYA Birinci Basketbol Ligi’nin ünlü kulübü Skipper Bologna, Türk coach Murat Didin’i yakın takibe aldı. İtalyan ekibinin listesinde, ünlü İtalyan coach Sergio Scariolo ile birlikte Murat Didin’in de adı geçiyor. 
     
Atıcılıkta tam isabet      HAVALI Silahlar Türkiye Birinciliği müsabakaları Samsun’da sürüyor. İkinci günde, büyük erkeklerde Yusuf Digeç, büyük bayanlarda Tuğba Ormanoğlu, genç erkeklerde Fatih Kavruk, genç bayanlarda ise Dilber Arıbaş birinci oldu. 
     
Pepsi’nin yıldızları      A MİLLİ Takımı’nın ana sponsoru Pepsi, Ay - Yıldızlı ekibin starları ile sporsorluk anlaşması yaptı. Emre Belözoğlu, Yıldıray, Nihat, Fatih, Serhat ve Hasan Şaş’ın Pepsi’nin reklam ve tanıtım filmlerinde dünya starları ile birlikte rol alacağı açıklandı. 
     
Dünya turu... İşte ceza bu      TÜRK futbolunda yaşanan tribün terörünün önlenmesi için verilebilecek radikal cezalara, İngiltere’den çarpıcı bir örnek çıktı. Ligde, arkadaşının kendisine pas olarak kullandığı taç atışını ayağının altından kaçırarak, komik bir gol yiyen Aston Villa kalecisi Peter Enckelman, sahaya giren bir Birmingham taraftarı tarafından taciz edilmişti. Michael Harper, kaleciye hiçbir fiziksel temasta bulunmamasına rağmen 4 ay hapis cezasına çarptırıldı. 6 yıl stadlardan uzak tutulacak Harper, Birmingham’ın St.Andrew stadı için de ömür boyu men cezası aldı. 
     
Ferguson da kızdı      ANTRENMANLARINI basına kapatan ve alınan başarısız sonuçlar sonrası futbolcularına konuşma yasağı koyan Fenerbahçe Teknik Direktörü Lorant’a, İngiltere’den ünlü rakip çıktı. Manchester United menajeri Sir Alex Ferguson futbolcularına, kulübün kendi televizyon kanalı MUTV için de geçerli olmak üzere, röportaj yasağı koydu. Bu ambargonun altında 3 - 1 yenildikleri Manchester City maçı sonrası, efsane oyunculardan Stuart Pearson’un, MUTV ekranında mağlubiyetten Ferguson’u sorumlu tutması yatıyor. 
     
Gözler Terim’de      AVRUPA’DA bu sezonki performansı en çok merak edilen üç teknik direktörden biri Fatih Terim. Çalıştığı kulüpte büyük başarılar kazanan teknik adamlar içinde, yuvaya dönerek yeni zaferlerle imza atanı görülmedi. "One time hero" yani "Bir defalık kahraman" diye nitelendirilen bu isimlere tanıdık örneklerden biri, iki sezon önce yeniden işbaşı yaptığı Real Madrid’de hayal kırıklığı yaratan Toshack. Bu sezon ise gözler Terim, Louis van Gaal ve Guus Hiddink’in üzerinde. Hiddink PSV, Terim ise Galatasaray ile Şampiyonlar Ligi’nde grup sonuncusu oldu. Gaal, Barcelona ile İspanya’da zirveden uzak kaldı. 
     

</TEXT>
</DOC>
