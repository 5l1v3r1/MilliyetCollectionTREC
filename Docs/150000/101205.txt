<DOC>
<DOCNO> 101205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/dunya/dun03.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya’dan Türk imamlara sınırdışı 
</HEADLINE>
<TEXT>

     CENK BAŞLAMIŞ Moskova 

     Rusya’nın Başkurdistan Özerk Cumhuriyeti’nde Rusya karşıtı propaganda yaptıkları gerekçesiyle üç Türk din adamı sınırdışı edildi. 
     Rus basını, "Türk din adamlarının Oktyabırsk kentindeki bir kreşi kiralayarak Türk lisesine dönüştürdüğünü ve çoğunluğu yoksul ailelerden gelen çocukların beyinlerini yıkadığını" öne sürdü. Gazeteler, Türk din görevlilerinin öğrenciler arasında Türk milliyetçiliği propagandası yaptığını da iddia etti. İzvestiya gazetesi, sınırdışı edilenlerden birinin 1998 yılında Rusya’ya gelen Seydi çalışkan olduğunu yazdı. Gazete, Rus gizli servisine dayanarak, Çalışkan’la diğer iki Türk din görevlisinin Nurcular tarikatına üye olduğunu öne sürdü. Gazete, üç Türk’ün kurduğu lisede öğrencilerin dövüldüğünü ve ibadete zorlandığını, okulda kışla disiplini uygulandığını iddia etti. 
     
     Türk lisesi kapatıldı 
     Gazeteler, kreşin 20 yıl süreyle Türk lisesine kiralanması ve okula yardım gerekçesiyle sık sık bağış toplanmasıyla ilgili olarak güvenlik kuvvetlerinin soruşturma başlattığını yazdı. Sınırdışı edilen diğer iki kişinin adları açıklanmadı. İzvestiya, Türk lisesinin kapatıldığını belirtti. 
     



 DÜNYA 












</TEXT>
</DOC>
