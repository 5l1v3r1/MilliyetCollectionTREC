<DOC>
<DOCNO> 109759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sontur11.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'dan hamal milletvekili adayı... 
</HEADLINE>
<TEXT>

     Demokratik Sol Parti'nin DSP Antalya 13. sıra milletvekili adayı, 28 yıldır fırınlarda hamallık yapan 49 yaşındaki Abdullah Gül... 
     DSP Antalya milletvekili adaylarından Abdullah Gül, ismi kadar mesleği ile de ilgi çekiyor. 
     Abdullah Gül, aylık kazancının 270 milyon lirayı geçmediğini belirterek, 500 milyon lira olan milletvekili adaylık ücretinin, partide toplanan bağışlarla ödendiğini söyledi. Yıllardır DSP içerisinde yer aldığını kaydeden Gül, ''Daha doğrusu hep Ecevitçi oldum. Partili arkadaşlar aday olmamda ısrar edince kabul ettim. Benim için kaçıncı sırada olduğumun çok da önemi yok'' dedi. 
     13. sırada olmasına rağmen, en üstteki aday gibi çalıştığını belirten Gül, ''Maddi gücüm iyi değil, ama bir bisikletim var. Ona atlayıp, sokak sokak gezerek, vatandaşlarla tek tek görüşüyorum. Onların dertlerini dinleyip, partim ve kendim için oy istiyorum'' diye konuştu. 
     Vatandaşların kendisine yakın ilgi gösterdiğini belirten Gül, tercihli oy sisteminin gelmesi halinde ise kesin olarak Meclis'e gideceğini iddia etti. 
     TBMM'de maddi durumu iyi milletvekillerinin yanı sıra kendisi gibi düşük gelir grubundan insanların da yer alması gerektiğini savunan Abdullah Gül, şunları söyledi 
     ''Ekmeğin fiyatını bilen milletvekilleri de Meclis'e girmeli. Sokaktaki vatandaşın yaşadığı sıkıntıları bilen, onların dertlerini yaşamış insanlar da girmeli Meclis'e. Meclis'te vatandaşın derdine çare olunacaksa, o derdi bilen birileri de çalışmalı aynı çatı altında.'' İlkokul mezunu, 2 çocuk babası Gül, Güner isimli oğlunun askerde olduğunu, kızı Güler'in ise üniversite eğitimini sürdürdüğünü belirterek, ''Maddi imkansızlıklar nedeniyle okuyamadım. Ama bu eksikliğimi giderebilmek için hep kendimi geliştirmeye çabaladım. Çocuklarımın da eğitimlerini sonuna kadar sürdürebilmeleri için çalıştım'' dedi. 
     





</TEXT>
</DOC>
