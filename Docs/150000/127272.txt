<DOC>
<DOCNO> 127272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo07.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kale direklerinden dönen toplar... 
</HEADLINE>
<TEXT>

     Birinci Süper Futbol Ligi'nin 18 maçlık ilk bölümünde, ''Üç Büyükler'' olarak adlandırılan Beşiktaş, Fenerbahçe ve Galatasaray'dan en çok siyah-beyazlıların topları kale direklerinden döndü. 
     Ligin ilk bölümünü maç eksiğine rağmen lider kapatan Beşiktaş'ın toplam 9 topu direklerden dönerken, 2. sıradaki Galatasaray'ın 8, 4. sıradaki Fenerbahçe'nin ise 3 şutunda toplar kale direklerinden geri geldi. 
     
     EN ŞANSSIZLARI ARİF VE NOUMA 

     3 büyük takım baz alındığında, topları en çok direkten dönen oyuncular Galatasaraylı Arif Erdem ile Beşiktaşlı Pascal Nouma oldu. 
     Arif'in 4, Nouma'nın ise 3 vuruşunda meşin yuvarlak kale direklerinden döndü. 
     
     RAKİPLERİNİN DİREKLERDEN DÖNEN TOPLARI 

     ''Üç Büyükler''in rakipleri ile yaptıkları maçlarda ise kale direklerinden yana en şanslı ekip Galatasaray oldu. 
     Sarı-kırmızılı takımla maç yapan takımların ilk 18 maçlık bölümünde toplam 7 şutlarında toplar Galatasaray'ın koruduğu kale direklerine takıldı. 
     Bu süre içinde Beşiktaş'ın rakiplerinin 4, Fenerbahçe'nin rakiplerinin ise 2 şutları direğe isabet etti. 
     
     İLGİNÇ MAÇLAR 

     Direkten dönen toplar açısından en ilginç derbi karşılaşması Galatasaray ile Trabzonspor arasında yapıldı. 
     Ali Sami Yen Stadı'nda oynanan maçta meşin yuvarlak 3 kez Trabzonsporlu, 1 kez de Galatasaraylı oyuncuların vuruşunda direğe takıldı. 
     Bu arada Galatasaraylı Arif Erdem, 0-0'lık Adanaspor maçında 2 şutu birden direkten dönmesiyle büyük şanssızlık yaşadı. 
     
     PUANLARA YANSIMASI 

     Direkten dönen toplar açısından ''Üç Büyükler'' arasında Galatasaray'ın 0-0 berabere sonuçlanan Adanaspor maçında 2, 2-2 berabere kaldığı Malatyaspor maçında ise 1 şutlarında toplar kale direklerinden döndü. 
     Bunun yanı sıra Galatasaray'ın 2-1 kazandığı Trabzonspor maçında rakibinin 3, 0-0 berabere kaldığı Elazığspor maçında ise 1 topları direkten geri geldi. Beşiktaş'ın, direkten dönen toplarındaki bütün maçlarda sahadan galibiyetle ayrılmasıyla, bu açıdan puan kaybı olmadı. Siyah-beyazlılar ayrıca, 0-0 berabere kaldıkları Trabzonspor maçında, 2-1 kazandıkları Denizlispor maçında ve 1-0 kazandıkları Bursaspor maçında rakiplerinin oyuncularının birer toplarının kale direklerinden dönmesiyle, puan olarak kazanç sağladı. 
     3 maçında topları direklerden dönen Fenerbahçe, bu karşılaşmalardan 2'sini kazanırken, 1-1 sonuçlanan Adanaspor maçında Ortega'nın şutunda topun direğe isabet etmesiyle 2 puandan oldu. Sarı-lacivertliler ayrıca, 3-3 berabere kaldıkları Gaziantepspor maçında Erdal'ın vuruşunda topun direkten dönmesiyle puan olarak kazanç sağladı. 

     
</TEXT>
</DOC>
