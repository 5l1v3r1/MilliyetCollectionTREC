<DOC>
<DOCNO> 144864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur29.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkmenler, Türk Ordusu'nun K. Irak'a girmesine karşı değil" 
</HEADLINE>
<TEXT>

     Irak Türkmen Cephesi İzmir Temsilcisi İrfan Şekerci, Kuzey Irak'ta yaşayan Türkmenlerin çok zor bir yaşam sürdüğünü belirterek, ''Türkmenler, Türk Ordusu'nun Kuzey Irak'a girmesine karşı değil'' dedi. 
     Türk Ocakları İzmir Şubesi tarafından, Fatih Koleji'nde düzenlenen ''Kuzey Irak'taki Gelişmeler ve Türkiye'' konulu panele katılan Şekerci, Irak Savaşı nedeniyle Türkmenlerin baskılara maruz kaldığını söyledi. Şekerci, Körfez Savaşı'ndan sonra Türkmenlerin adının duyulmaya başlandığını hatırlatarak, ''Türkmenler, Türk Ordusu'nun Kuzey Irak'a girmesine karşı değil'' diye konuştu. 
     Şekerci, Türkmenlerin hiçbir zaman Irak devletinin bütünlüğünü bozmaya yönelik bir girişimde bulunmadığını ifade etti. 
     Bilkent Üniversitesi Uluslararası İletişim Bölümü öğretim üyelerinden Doç. Dr. Hasan Ünal ise Türkiye'nin yanı başında çok stratejik nedenlerle başlayan ve gelecek 10 yıl boyunca konuşulacak bir savaş yaşandığını kaydetti. Ünal, Türkiye'nin Irak Savaşı'na katılıp katılmama kararını çok geç verdiğini savunarak, bu gecikmenin sonuçlarına katlanmak durumunda kalınacağını söyledi. 
     ''TBMM'ye sunulan birinci tezkerenin kabul edilmemesinden sonra, hükümeti devralan Başbakan Tayyip Erdoğan, ikinci tezkereyi çok daha kısa sürede Meclis'e getirebilirdi'' diyen Ünal, CHP milletvekillerinin tezkereye ''hayır'' oyu kullanmalarının ülke menfaatlerine ters düştüğünü öne sürdü. 
     





</TEXT>
</DOC>
