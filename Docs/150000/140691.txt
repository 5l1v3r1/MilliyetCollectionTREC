<DOC>
<DOCNO> 140691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/spor/bnba.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA’ye yakın plan 
</HEADLINE>
<TEXT>
SABRET HİDAYET 
Sacramento Kings’te bu sezon beklenen şansı bulamayan milli oyuncumuz, sakatlıktan sonra özellikle coach Rick Adelman’ın istediği topsuz oyunda başarı sağlayamadı 
     METE AKTAŞ 

     "HİDAYET Türkoğlu, neden oynamıyor ". Son günlerin en popüler okuyucu sorusu bu. Öncelikle şunu bilmekte yarar var. Hidayet’in giderek benchin dibine kayması hatta son zamanlarda hiç oynatılmaması sadece bizler tarafından değil, Amerika’da da, konu Sacramento olduğunda zaman zaman tartışılıyor. Bu sorunun tek cevabı yok, tek suçlusu da yok. Hidayet’in oynamamasını daha çok birkaç faktörün bir araya gelip, birikmesi yüzünden ortaya çıkan doğal sonuç olarak değerlendirmek gerekiyor. 
     Hidayet Türkoğlu ilk 5’e yerleşme hedefi ile başladığı sezonun ilk ayında maç başına 25 dakika oynamasına ve 6 kez ilk 5 çıkmasına rağmen, büyük hedefleri olan bir oyuncunun istatistiklerini tutturamadı. Ardından sakatlık belası Hidayet’e yapıştı ve uzun süre peşini bırakmadı. Stojakovic’in sakatlığı döneminde ilk 5’e yerleşti diye sevinirken, sağ el bileğinden sakatlandı ve 7 maç forma giyemedi. Geri döndüğünde ise yokluğunda kadroya dahil edilen Jim Jackson’ın rotasyona girmiş olması, oyun süresinin 14-15 dakikaya düşmesine neden oldu. Ocak’ın sonuna doğru Webber’ın sakatlanmasıyla Hido’ya yeniden ilk 5 gözüktü. 30 Ocak-5 Şubat arasında 5 maçta ilk 5 başladı, ancak istikrarsız oyunu ve 4 numarada yetersiz kalmasından dolayı kendini benchte buldu. 
     
     Savunma zaafı 
     Coach Adelman, yaptığı açıklamalarda, Hidayet’in skordan çok savunması, ribaundlardaki gayreti ile takıma destek olması gerektiğini söylediyse de Hidayet, topsuz oyunda Adelman’ın arzuladığı performansı gösteremedi. İşte burada Hidayet’in rotasyondan çıkmasına neden olan veteran oyuncu Jim Jackson’ın önemi ortaya çıkıyor. 32 yaşındaki Jim Jackson 1.98 boyunda ve 100 kilo. Ancak buna rağmen solid savunması, ribaundlardaki etkinliği, oyun zekası ve fiziksel gücü ile skorer guarddan, power forvete kadar her türlü oyuncuyu savunabiliyor. Dolayısıyla Kings’in en çok ihtiyacı olan 2 ve 3 numaralardaki "physical" oyuncu tipini sağlıyor. 
     
     Adelman’ın inadı 
     Yine de her şeye rağmen Hidayet gibi bir oyuncunun mutlak şekilde kullanılması lazım. Adelman’ın ligin en yetenekli kadrosuna sahip takımını 8 kişilik rotasyona sokmaya çalışması, Hidayet gibi oyuncuyu kaybetmesine yol açabilir. Ayrıca sakatlıkların bu kadar sık yaşandığı takımda play - off yaklaştıkça özellikle Webber - Stojakovic gibi oyuncuların biraz daha az kullanılıp, benche daha çok şans verilmesi lazım. 
     Yılların profesyoneli Charles Oakley’nin bir lafı vardır "Eğer bir şey bozuk değilse, tamir etmeye çalışma". Şu an takım, bu rotasyonla arka arkaya maç kazandığı için kimse Adelman’a fazla eleştiri getiremiyor. Öyle gözüküyor ki, bu sezon için Hidayet’in yapabileceği fazla bir şey yok. Ama Hido başını dik tutmalı, sabretmeli ve süre verildiği an elinden geleni yapıp maksimum performans göstermeli. Gelecekte ne olur Hidayet’in Kings günleri sona erecek mi Bu soruyu da başka bir hafta yanıtlarız. 
     
Şans bulamadıHidayet Türkoğlu, Sacramento Kings’in, Philadelphia’yı 107 - 99 mağlup ettiği karşılaşmada kenarda oturdu 
     NBA’DE Pasifik Grubu lideri Sacramento Kings, Hidayet’in forma giymediği maçta Atlantik Grubu ikincisi Philadelphia 76’ers’ı 107 - 99 mağlup ederek rakibinin dokuz maçlık yenilmezlik unvanına son verdi. Ev sahibi Sacramento’da Chris Webber, 29 sayı, 10 ribaund ve 8 asistle galibiyeti hazırlayan başlıca isim olurken, Bobby Jackson 18, Divac 17, Stojakoviç 16 sayı attı. 
     
     Diğer sonuçlar 
     Memhpis-Boston 110-111 
     Chicago-Orlando 89-104 
     LA Clippers-N.Orleans 108-111 
     
     SAYILARLA GEÇEN HAFTA 
     1249 Geçen hafta böbrek taşı düşüren Lakers coachu Phil Jackson, 13 yıllık coaching kariyerinde tam 1249 maç sonra bir maçta takımının başında sahaya çıkamadı. Jackson'ın hafta sonuna doğru iş başı yapması bekleniyor. 
     495 Milwaukee Bucks'a 120 - 93 yenildikleri maçta oyuncuları rakiplerinden tek top bile çalamayınca Hawks, 21 Aralık 1996'dan beri yani tam 495 gün sonra bir maçı top çalma yapamadan bitirmiş oldu. Bu arada aynı maçta sadece 4 top kaybı yapan Bucks takımı şayet 3 top kaybı yapmış olsaydı NBA tarihinde "bir maçta en az top kaybetme" rekorunu egale edecekti. 
     257 İzin gününde arkadaşları ile buz pistine paten yapmaya giden ve burada düşerek belini inciten Celtics'in süper guardı Paul Pierce, takımının Toronto'yu yendiği maçta oynayamayınca, 257 maç sonra forma giyemedi. Pierce aktif oyuncular içinde en uzun 3. "arka arkaya maç oynama" serisine sahipti. 
     35 Milwaukee Bucks ve Phoenix Suns takımları ligdeki 35. yıllarının anısına, geçtiğimiz hafta oynanan Bucks - Suns maçına 35 yıl önce giydikleri formalarla çıktılar. 
     14 New Orleans Hornets, 14 maçtır rakiplerinden daha fazla ribaund alıyor. 
     13 L.A. Lakers'ın şehrin diğer takımı L.A.Clippers'ı 109 - 98 yendiği maçta Lakers guardı Kobe Bryant 32 sayı ile maçı tamamlayınca 13 maçlık 35 ve daha fazla sayı serisi sona ermiş oldu. 
     10 Indiana Pacers son 10 yılın en uzun yenilgi serisi olan 6 maçlık yenilgi serisini Milwaukee Bucks karşısında alınan 107 - 98'lik galibiyetle noktaladı. Pacers en son şubat 1993'de 6 maç arka arkaya kaybetmişti. 
     4 Pazartesi günü görevine son verilen L.A.Clippers coachu Alvin Gentry, bu sezon kellesi alınan 4. coach oldu. 
     0 Evinde oynadığı 32 maçın 27'sini kazanarak şu anda ligin sahasında en çok kazanan takımı olan Minnesota Timberwolves'un sahasında kaybettiği 5 maç da cumartesi günleri oynanmış. Neyse ki, Wolves'un bundan sonra sahasında oynayacağı maçların hiçbiri cumartesi günü değil. 
     
     HAFTANIN TAKIMI 
     Minnesota Timberwolves 
     Bu sezon, En Değerli Oyuncu Ödülü'nün MVP en büyük adaylarından biri olan Kevin "Big Ticket" Garnett, Wally Szczerbiak ile birlikte Minnesota Timberwolves'u yeni ufuklara taşımaya amaçlıyorlar. İki All-Star'ın önderliğinde bu hafta önce deplasmanda Milwaukee'yi ardından evlerinde Utah, Cleveland ve New York'u mağlup eden Wolves, son 14 maçın 13'ünü ve evinde oynadığı son 17 maçın tamamını kazanmış durumda. 
     
     HAFTANIN OYUNCUSU 
     Ray Allen Seattle Supersonics 
     All - Star guard Ray Allen Milwaukee'de yıllarca "Büyük 3'lü" nün diğer 2 ismi Glenn Robinson ve Sam Cassell ile sahneyi paylaştıktan sonra kariyerinde ilk kez bir takımda başrolde olmanın verdiği huzuru ve heyecanını yaşıyor ve bunu da performansına yansıtıyor. Ray Allen geçtiğimiz hafta 4 maçta 28.3 sayı 7.5 asist 6 ribaund ortalamalarıyla oynarken, Sonics'de oynadığı 4 maçtan galip ayrılan taraf oldu. Allen, 28 Şubat'ta kazandıkları Lakers maçında kariyerinin 2. triple - double'ını yaparken, ertesi gün oynanan Clippers maçında da 40 sayı atarak bu sezonki en yüksek sayısına ulaştı. 
     
     HAFTANIN ÇAYLAğI 
     Drew Gooden Gordan Giricek Orlando Magic 
     20 Şubat günü Memphis Grizzlies'den Mike Miller karşılığında takas yoluyla alınan iki çaylak oyuncu forvet Drew Gooden ve skorer guard Gordan Giricek, ortaya koydukları başarılı performanslarla yeni takımları Orlando Magic'e büyük katkıda bulunuyorlar. 2.08'lik Gooden, Magic'in pota altında aradığı etkili uzun oyuncu olacağını gösterirken, Giricek de ölümcül dış atışları sezon başındaki performansının tesadüf olmadığını ispatladı. Gooden haftayı 17.6 sayı 14 ribaund 2 blok ortalamasıyla, Hırvat asıllı Giricek de 18 sayı 7 ribaund 3.3 asist 1.3 top çalma istatistikleri ile kapatırken Orlando'da oynadığı 3 maçın 2'sini kazanmayı bildi. 
     
     HAFTANIN OLAYI 
     17 yıllık kariyerinin 15'ini New York Knicks formasıyla geçiren ve kulüp tarihinin en çok sayı atan, en çok ribaund alan, en çok blok yapan, en çok top çalan, en çok All - Star olma başarısını gösteren, NBA tarihinin en iyi 50 oyuncusundan biri olan efsane pivot Patrick Ewing'in 33 numaralı formasının Madison Square Garden'da düzenlenen muhteşem bir törenle emekliye ayrılması. 
     
     HAFTANIN 5'i 
     Eric Snow Philadelphia 
     Ray Allen Seattle 
     Michael Jordan Washington 
     Kevin Garnett Minnesota 
     Dirk Nowitzki Dallas 
     
     HAFTANIN MAÇI 
     5 Mart çarşamba Sacramento Kings-Minnesota Timberwolves 
     Son 14 maçın 13'ünü kazanan ve ligin şu anda en uzun galibiyet serisine sahip takımı Minnesota Timberwolves, pazartesi günü Philadelphia'nın 9 maçlık galibiyet serisini sonlandıran Sacramento Kings'e misafir oluyor. 
     
     NE DEDiN NE DEDiN 
     1-"Adam çok iri. Çok ama çok iri". Geçtiğimiz hafta Detroit Pistons deplasmanda L.A.Lakers ile karşılaşırken, milli yıldızımız Mehmet Okur da, Lakers'ın devasa boyutlu pivotu Shaquille O'Neal'a karşı ilk kez oynadı. 2.11 ve 113 kg ağırlığındaki Okur, 2.16 boyunda ve 165 kg. ağırlığındaki O'Neal hakkındaki düşüncelerini maçtan sonra bu sözlerle dile getirdi. 
     2-"Her gece istikrarlı bir şekilde sayı atıyor, ribaund alıyor, asist yapıyor, rakibin en iyi guardını savunuyor. Doğrusu bulaşık yıkamak dışında yapamayacağı bir şey var mı bilemiyorum." Orlando coachu Glenn "Doc" Rivers, "Allah nazardan saklasın" dedirten başarılı oyuncusu Tracy McGrady için. 
     3-"Orta sahaya yürüdük. Hakem bize "sormak istediğin bir şey var mı " diye sordu. "Yok" dedik. O da "Pekala, iyi maçlar" dedi. Dayanamayıp "Ee bu kadar mı, başka bir şey konuşmayacak mıyız " diye sordum. Yıllardır bu anı bekledim, ama meğersem olay bundan ibaretmiş." 8 yıllık NBA kariyerinde ilk kez takım kaptanlığına getirilen Sonics guardı Brent Barry, maç öncesindeki "takım kaptanı - hakem" seramonisinin yıllarca hayallerinde canlandırdığı şekille hiç alakasının olmadığını görünce hayalkırıklığına uğramış. 
     
İSTATiSTiKLER 4 Mart Salı 2003 itibariyle SAYI  OYUNCU Ort. 1. Tracy McGrady ORLANDO 31.1 2. Kobe Bryant L.A. LAKERS 30.8 3. Allen Iverson PHILADELPHIA 27.2      
     
RiBAUND  OYUNCU Ort. 1. Ben Wallace DETROIT 14.6 2. Kevin Garnett MINNESOTA 13.1 3. Tim Duncan SAN ANTONIO 12.7      
     
ASiST  OYUNCU Ort. 1. Gary Payton MILWAUKEE 8.8 2. Jason Kidd NEW JERSEY 8.6 3. Stephon Marbury PHOENIX 8.3      
     
TOP çALMA  OYUNCU Ort. 1. Allen Iverson PHILADELPHIA 2.58 2. Doug Christie SACRAMENTO 2.54 3. Jason Kidd NEW JERSEY 2.29      
     
BLOK  OYUNCU Ort. 1. Theo Ratliff ATLANTA 3.02 2. Tim Duncan SAN ANTONIO 2.97 3. Ben Wallace DETROIT 2.93      
     



 SPOR 



























</TEXT>
</DOC>
