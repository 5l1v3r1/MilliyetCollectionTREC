<DOC>
<DOCNO> 108771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/guncel/gun05.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve Türkiye’de aynı anda diploma 
</HEADLINE>
<TEXT>

ABD’nin verdiği bir burs projesi çerçevesinde, beş Türk üniversitesinde okuyan bazı’ öğrenciler aynı anda ABD’den de diploma alabilecekler 
     ŞÜKRAN PAKKAN İstanbul 

     Amerikan hükümetinin Fullbright’la ortaklaşa verdiği bursların ilk ayağında seçilen Türkiye’nin beş büyük üniversitesine 250 bin dolarlık kaynak aktarımı yapıldı. Gelecek eğitim döneminden itibaren hayata geçirilecek projeye göre, belirlenen üniversitelere kayıt yaptıran öğrenciler, masrafları karşılamak kaydıyla ABD’den de diploma sahibi olabilecek. Eğitim süresi boyunca öğrencinin ya da fakültenin karşılaşacağı herhangi bir maddi zorlukta ise devreye Fullbrigt girecek. 
     Program kapsamına İTÜ’de bilgi teknolojisi, ekonomi ve işletme, ODTÜ’de uluslararası ilişkiler ve yeni kurulacak Kıbrıs kampusunda işletme, Bilkent’te uluslararası ilişkiler, Boğaziçi’nde ise bilgi teknolojileri ve uluslararası ilişkiler bölümleri alındı. Bu bölümleri kazanan öğrenciler çift diploma alma şansına sahip olacak. 
     
     10 rektörle konuşma 
     ABD’nin İstanbul Başkonsolosluğu’ndaki toplantıda, ABD Kültür Bakanı Yardımcısı Patricia S. Harrison ve Newyork Üniversitesi Rektörü Bob Gosende, Türkiye’nin önde gelen 10 üniversitesinin rektörüyle bir araya geldi. 1.5 saat süren basına kapalı toplantının ardından Amerikan ve Türk yetkililer, sadece beş üniverteye burs verileceğini, miktarın şimdilik 250 bin dolar olarak belirlendiğini açıkladı. Bu üniversiteler İTÜ, ODTÜ, Bilkent, Boğaziçi ve Anadolu Üniversitesi’nden oluşuyor. Göstermelik olarak dev boyutlarda hazırlanan 250 bin dolarlık çek ise Harrison tarafından YÖK Başkanı Kemal Gürüz’e verildi. Toplantıya katılan Çukurova, Gaziantep, Harran, Kahramanmaraş ve Van Yüzüncü Yıl Üniversitesi rektörler de burs sözü aldı. 
     Gürüz ise gelecek yıl, üniversite seçimini içeren kılavuzda, beş üniversitede eğitim görüp aynı anda ABD’den diploma sahibi olmak isteyen öğrenciler için gereken tercihlerin oluşturulacağını söyledi. Gürüz, ABD’deki okulların da internet üzerinden eğitim vereceğini belirtti. 
     
Sırada Güneydoğu      ABD Kültür Bakanı Yardımcısı Patricia S. Harrison, iki ülke arasında eğitim işbirliği geliştikçe verilen paranın miktarının yükseleceğini, ABD’den diploma sahibi olabilecek Türk öğrenci sayısının da artacağını kaydetti. Ekimden itibaren Doğu ve Güneydoğu bölgesindeki bazı üniversitelerle tarım ve ziraat alanında eğitim işbirliği projelerini başlatacaklarını belirten Harrison şöyle konuştu "Diğer beş üniversiteyle zaten bir işbirliği içindeydik. Bunun uzantısı olarak GAP’taki üniversitelerle de işbirliğine geçeceğiz. Fullbrigt ve New York Üniversiteleri birlikte çalışacaklar, böyle bir bursla yurtdışında okumaya layık kişileri seçeceğiz." 
     



 GÜNCEL 

















</TEXT>
</DOC>
