<DOC>
<DOCNO> 148440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/dunya/adun.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap milisler peşmergeyi vuruyor 
</HEADLINE>
<TEXT>

Koalisyon güçleri, Tikrit - Musul yolunu kesmek için operasyona hazırlanıyor. Irak ordusuna büyük destek veren Arap milisler, Kürtleri pusuya düşürdü 
     NAMIK DURUKAN 
ERBİL 

     Kerkük ve Musul’a doğru ilerleyişlerini sürdüren ABD desteğindeki Kürtler, Irak Devlet Başkanı Saddam Hüseyin’in doğduğu kent olan Tikrit’e kuzeyden uzanan yolu kesmek için hazırlık yapıyor. 
     Koalisyon güçleri, Irak ordusunun elindeki önemli merkezlerden olan Tikrit’e Musul’dan uzanan yolu kontrol altına almak için, Pirdavut bölgesinden Irak’ın denetimindeki Mağmur bölgesine doğru operasyona hazırlınıyor. Karayolunun ele geçirilmesi halinde, Irak ordusunun Tikrit’le bağı kesilecek ve mühimmat ulaştırılması engellenmiş olacak. 
     
     İkinci cephe açıldı 
     Süleymaniye ile Erbil arasında bulunan Köysancak ilçesinden Kerkük’e doğru ikinci bir cephe açıldı. KYB peşmergeleri, bu bölgeden Kerkük’e ilerlerken, Irak askerleri Kerkük’e açılan Daraman, Rıdar, Garozi ve Serbil köylerinden geri çekildi. Startejik önemi bulunan dört köy, KYB peşmergelerinin denetimine geçerken, Irak askerleri Altınköprü bölgesine çekildi. Peşmergelerin Kerkük ve Musul’a 5 km kadar yaklaştıkları ve bölgeye mevzilendikleri bildiriliyor. 
     Önceki gün Kürtlerin denetimine geçen Aynsufni Şeyhan ilçesinden geri çekilen Irak ordusu da uzun menzilli obüs topları ve uçaksavarlar da dahil çok sayıda ağır silahı bırakmak zorunda kaldı. Duhok bölgesindeki yerleşim birimlerinden çekilen Irak ordusunun altı kayıp verdiği belirtildi. 
     Musul yakınlarındaki Nayer ve Tizkale köylerine yönelen Irak ordusuyla KDP peşmergeleri arasında da çatışmalar yaşanıyor. Arap milis kuvvetleri, çatışmalarda Irak ordusuna destek veriyor. Önceki gün yaşanan çatışmada Arap milisleri tarafından pusuya düşürülen KDP peşmergelerinden biri ölürken altısı da yaralandı. 
     


DÜNYA 












</TEXT>
</DOC>
