<DOC>
<DOCNO> 100846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/dunya/dun01.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalifler pazarlık masasında 
</HEADLINE>
<TEXT>

Iraklı muhalif gruplar bugün Washington’da olası ABD harekatına destek koşullarını tartışacaklar. Ancak anlaşma şansı çok düşük 
     YASEMİN ÇONGAR Washington 

     Saddam Hüseyin’i devirme kararlılığında büyük ölçüde yalnız kalan, bu konuda kendi içindeki görüş ayrılıklarını da henüz aşamayan ABD, bugün Iraklı muhaliflerle "savaş pazarlığı" yapacak. Ancak gündemde, harekatın ayrıntılarından ziyade, işbirliğinin genel hatları var. Washington’ın muhalifler arasındaki çatışmalara son verme çağrısını yineleyeceği toplantıda, Iraklı örgüt temsilcilerinin de, ABD’yi olası harekatın sonuçları konusunda uyarmaları ve bu harekata destek koşullarını aktarmaları bekleniyor. 
     ABD Dışişleri Müsteşarı Marc Grossman ile Savunma Müsteşarı Douglas Feith’in evsahipliğindeki toplantıya, Kürdistan KYB lideri Celal Talabani, KDP ikinci ismi Neçirvan Barzani ve Irak Ulusal Kongresi INC lideri Ahmet Çelebi’nin yanısıra monarşi yanlısı ve İslamcı grupların temsilcileri de katılacak. 
     
     Yasak savma toplantısı 
     Toplantıda ABD’nin Kürt gruplarına, "Kendi aranızda kavgaya son verin" mesajı ileteceğini belirten bir gözlemci, Milliyet’e "Zirvenin Washington için en ölü dönem olan ağustosta ve bir cuma günü yapılması bile, aslında bir tür yasak savma’ toplantısı olduğunun göstergesi. Çok büyük sonuçlar beklenmemeli. Zira ABD ile muhalifler arasında görüş ayrılıkları sürüyor" dedi. Aynı gözlemci, buna karşın toplantı sonunda, Kuzeı Irak’ta bölgesel parlamento kurulması kararının duyurularak, "aşama kaydedilmiş" görünümünün de sağlanabileceğini söyledi. 
     ABD yönetimi, IINC ve Çelebi’nin Irak’taki rolü konusunda kendi içindebölünmüş durumda. Çelebi’nin Irak’ta prestiji kalmadığını düşünen Dıişleri’ne karşı, Pentagon hala kendisiyle işbirliğini ön planda tutuyor. KDP hem KYB,harekatı destekleme kararını henüz vermediklerini aktaracaklar. Olası talepler arasında, Saddam sonrasında federal yapı için garantisi verilmesi, Kerkük petrollerinin denetimi ile Kürt nüfusun güvenliği var. Ancak gözlemciler, ABD’nin istenen garantileri verebilecek durumda olmadığını aktarıyorlar. 
     



 DÜNYA 











</TEXT>
</DOC>
