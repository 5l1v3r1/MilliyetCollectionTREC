<DOC>
<DOCNO> 117611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo10.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Dr.Temizer Süreyya Ayhan, korunmalı... 
</HEADLINE>
<TEXT>

     Türkiye Doping Kontrol Merkezi Başkanı Prof.Dr.Aytekin Temizer, yurtdışındaki organizasyonlarda sahra mutfağı oluşturulması önerisinde bulundu. 
     Aytekin Temizer, milli sporculara da ''Yurtdışındaki organizasyonlarda bilmediğiniz yiyecek ve içeceklerden uzak durun'' uyarısında da bulundu. 
     Temizer, spor teşkilatının elektronik spor dergisi ''sporum.gov.tr''ye yaptığı açıklamada, İran'da düzenlenen Dünya Serbest Güreş Şampiyonası'nda altın madalya kazanan Harun Doğan ile bronz madalya alan Ahmet Gülhan da doping maddesi çıkmasına yönelik olarak şunları kaydetti 
     ''Harun ve Ahmet'in numunelerinde az sayıda efedrin belirlenmesi pek çok nedene dayanabilir. Bunlardan bir tanesi de yedikleri yemekler. Öğrendiğim kadarıyla sporcularımız müsabaka öncesi çorba içmek istemişler ve çevrede bulunamayınca, çorba uzak bir bölgeden getirtilmiş. Bunun içine herşey katılmış olabilir. Bu bir olasılık. Bu nedenle çok dikkat edilmeli.'' 
     
     ''GENEL MÜDÜRLÜK, PORTATİF MUTFAK TAHSİS ETMELİ'' 
     Temizer, Gençlik ve Spor Genel Müdürlüğü'ne GSGM konuyla ilgili bir de öneride bulundu. 
     Türk Milli Futbol Takımı'nın Dünya Kupası için Güney Kore'ye giderken bir TIR'ı mutfağa dönüştürüp, ahçılarıyla birlikte kadroya dahil ettiğini hatırlatan Temizer, ''Genel müdürlüğe ait de bir TIR bulunmalı. Bu TIR, önemli müsabakalara götürülmeli, sporcuların yediklerine içtiklerine dikkat edilmeli'' diye konuştu. 
     Temizer, düşünülen TIR'ın pahalı olması durumunda Kızılay'dan gerekli dönemlerde kiralanabileceğine de dikkati çekti. 
     
     SÜREYYA AYHAN UYARISI 
     Özellikle Avrupa Şampiyonu atlet Süreyya Ayhan'ın korunmasının önemine işaret eden Temizer, ''Bu sporcumuz yarışları açık ara önde tamamlıyor. Bir süre sonra rakipleri arasında çekememezlik başlayıp, çeşitli oyunlara maruz kalabilir. Dikkatli olmalıyız'' dedi. 
     
     ÇİN ÇAYLARI TEMİZ ÇIKTI 
     Harun Doğan ve Ahmet Gülhan'ın, İran'da içtikleri Çin çaylarını analiz ettiklerini de ifade eden Temizer, bu çaylarda herhangi bir doping maddesine rastlanmadığını söyledi. 
     Temizer, FILA'ya konuyla ilgili yapılacak itirazlarda, sporcuların özgeçmişleri, bugüne dek elde ettikleri başarılar ve şu ana dek yapılan doping kontrollerinin sonuçlarının rapor durumuna getirileceğini, belirlenen doping maddesi ve miktarı üzerindeki konularda yoğunlaşacaklarını kaydetti. 
     Efedrinin doping kapsamında büyük bir suç oluşturmadığını açıklayan Temizer, sözlerini şöyle tamamladı 
     ''Efedrinin yüksek oranda bulunması durumunda en fazla 1-2 ay sporculara ceza verilir. Ancak Harun ve Ahmet'te sınırın hemen üstünde efedrin belirlenmiş. Bu zaten büyük bir ceza getirmeyeceğinden itirazlarımız doping maddesi ve miktarı üzerinde olacak.'' 
     





</TEXT>
</DOC>
