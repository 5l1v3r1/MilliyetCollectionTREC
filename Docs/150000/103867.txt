<DOC>
<DOCNO> 103867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sonspo06.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın anlaştığı Brezilyalı Christian İstanbul'da... 
</HEADLINE>
<TEXT>

     Galatasaray'ın 1 yıllık kiralık sözleşme imzaladığı Brezilyalı forvet oyuncusu Christian Correa Dionisio, İstanbul'a geldi. 
     Galatasaray Kulübü Futbol Şubesi üyeleri Burak Elmas ve Özer Saraçoğlu'nun Fransa'da sözleşme imzalattığı oyuncu Christian, 2 yöneticiyle birlikte Fransa'dan İstanbul'a geldi. 
     Atatürk Havalimanı'nda basın mensuplarının sorularını yanıtlayan Brezilyalı oyuncu Christian, Galatasaray forması altında bu sezon çok gol atmayı umduğunu söyledi. 
     Christian, Galatasaray'da çok gol atmasının kendisi için çok önemli olduğunu belirterek, ''1 aydır çalışıyorum. Gelecek hafta da oynayabileceğimi düşünüyorum'' dedi. 
     Sarı-kırmızılı taraftarlara da değinen Christian, Ali Sami Yen Stadı'nda daha önce de oynadığını ve stadın güzel bir atmosferi olduğunu söyledi. 
     Sarı-kırmızılıların yeni transferi, Galatasaray'da oynayan Brezilyalı oyuncuları tanıyıp tanımadığı yönündeki soruyu da ''Galatasaray'daki 3 Brezilyalıyı da tanıyorum. Pinto ile beraber Internacional takımında oynamıştım. Felipe'yi ise milli takımdan tanıyorum. Batista'yı da şahsen tanımıyorum, ama kendisini biliyorum. Ayrıca Mondragon da tanıdığım oyunculardan biri. Türk oyunculardan da milli futbolcuları izleme şansı buldum'' diye yanıtladı. 
     Christian, ''Teknik direktör Terim ile çalışacaksın, kendisini tanıyor musun '' sorusuna da ''Daha önce kendisini Avrupa'da çalıştırdığı takımlarda tanıma şansı yakaladım. Şahsen tanışmasak da İşini iyi yaptığını biliyorum'' diye yanıt verdi. 
     Galatasaray'ın sezon sonunda satın alma opsiyonlu olmak üzere 1 yıllık kiralık sözleşme imzaladığı Christian, bu akşam sarı-kırmızılı takımın Bursaspor ile Ali Sami Yen Stadı'nda yapacağı maçı izleyecek. 
     Bu arada Brezilyalı oyuncunun yarın resmi sözleşmeye imza atması bekleniyor 
     





</TEXT>
</DOC>
