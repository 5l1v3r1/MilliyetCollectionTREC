<DOC>
<DOCNO> 126773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko05.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK, İş-Doğan birleşmesine onay verdi... 
</HEADLINE>
<TEXT>

     Sermaye Piyasası Kurulu SPK İş Doğan ile Petrol Ofisi'nin birleşmesine koşullu onay verdi. 
     SPK Bülteni'nde yer alan karara göre, Özelleştirme İdaresi Başkanlığı'nın teminatsız kalabilecek alacağı için talep edebileceği her tür ve miktarda ek teminatı derhal yerine getireceklerini müşterek ve müteselsilen yüklendiklerini kabul ve beyan ettiklerine ilişkin İş Doğan'ın ana ortakları Türkiye İş Bankası ve Doğan Şirketler Grubu Holding yönetim kurullarının ayrı ayrı karar almaları kaydıyla onay verdi. 
     İş Yatırım Menkul Değerler A.Ş.'nin 28 Kasım 2002 tarihli Petrol Ofisi A.Ş.'nin İş Doğan Petrol Yatırımları A.Ş. ile Türk Ticaret Kanunu'nun 451'inci maddesi ile Kurumlar Vergisi Kanunu'nun 37-39'uncu maddeleri hükümlerine göre devralma suretiyle birleşmesine onay verilmesi talebini değerlendiren SPK, birleşmeye vize veren kararını SPK Bülteni'nde açıkladı. 
     Kararda, Özelleştirme İdaresi Başkanlığı'nın 24 Aralık 2002 tarihli yazısında, Türkiye İş Bankası, Doğan Şirketler Grubu Holding, Camiş Yatırım Holding ve Camiş Madencilik'in önerdikleri belirtilen teminatlara ek olarak, İş Doğan ile POAŞ'ın birleşmesinin tescilini takiben teminatsız kalabilecek alacağı için talep edebileceği her tür ve miktarda ek teminatı derhal yerine getireceklerini, müşterek ve müteselsilen yüklendiklerini kabul ve beyan ettiklerine ilişkin olarak Türkiye İş Bankası ve Doğan Şirketler Grubu Holding yönetim kurullarının ayrı ayrı karar almaları ve Kurula ibraz etmeleri kaydıyla birleşme talebine onay verildiği duyuruldu. 
     Birleşmenin 20 Aralık 2002 tarihli bilirkişi raporunda ulaşılan sonuçlar esas alınmak suretiyle gerçekleştirilmesi kararını alan SPK, POAŞ'ın kayıtlı sermaye tavanının 250 trilyon liradan 500 trilyon liraya çıkarılması amacıyla esas sözleşmesinin 6. maddesinin tadiline izin verilmesi talebini ise, kayıtlı sermaye tavanının 385 trilyon lira olarak belirlenerek, esas sözleşmenin sermayeye ilişkin 6. maddesinin bu yönde değiştirilmesi suretiyle olumlu karşılanmasına karar verdi. 
     Özelleştirme İdaresi Başkanlığı, İş Doğan'ın Petrol Ofisi ile birleşmesi halinde POAŞ'ın sermayesinde bulunan yüzde 25.8 oranındaki hissenin İş Doğan'a satışına ilişkin 31 Temmuz 2002 tarihli sözleşme gereğince satış bedelinden vadeye bağlanan tutar için alınan teminatın idare alacağını karşılamada yetersiz kalabileceğini dikkate alarak, anılan sözleşmeden doğan mevcut alacağın tamamen ödenmeden veya bu alacaklar ÖİB tarafından uygun görülecek yeni teminatlarla garanti altına alınmadan birleşmeye muvafakat verilmesini uygun bulmadığını SPK'ya bildirmişti. 
     
     İŞLEM SIRASI GEÇİCİ KAPATILDI 

     Bu arada, Petrol Ofisi hisse senedinin sırası, SPK'nın Haftalık Bülteni'ndeki karara ilişkin şirketten bilgi istenmesi nedeniyle geçici olarak işleme kapatıldı. 
     





</TEXT>
</DOC>
