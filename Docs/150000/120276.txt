<DOC>
<DOCNO> 120276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur25.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Flört kişisel tercih ama aslolan nikahtır'' 
</HEADLINE>
<TEXT>

     Adalet Bakanı Cemil Çiçek, Avrupa Birliği'nin AB devlet politikası olduğunu belirterek, ''AB'ye gireceğimizi taahhüt edip yan çizmeyi doğru bulmuyorum'' dedi. 
     Çiçek, bakanlıkta yargı muhabirleriyle tanışma toplantısı düzenledi. 
     Çiçek, kendisine atfen daha önce basına yansıyan ''Flört fahişeliktir'' sözlerinin hatırlatılıp ''Şimdi siz ne kadar değiştiniz '' şeklinde yöneltilen soruya şu karşılığı verdi 
     ''Bunun cevabı o zaman verildi. Soru nasıl sorulmuştu, ben nasıl yanıt vermiştim, hepsini hatırlıyorum. Ancak yine de sorulmasında mahsur yok. Anayasa, Medeni Kanun ve ceza hukukunda, batı hukukunda, aile hukukunun temelinde nikah esastır. Biz de bu esası kabul eden ülkeyiz. Flört, kişisel bir tercihtir. Bu konu kişinin kendi meselesidir. Bana, İskandinav ülkelerinde nikahsız yaşamanın yaygınlaştığı söylendi. Ben de bir hukukçu ve şimdi de Adalet Bakanı olarak aile kurumunun temelinin nikah olduğunu söyledim. Siz bu kuruma felsefi olarak veya bireysel olarak karşı çıkabilirsiniz. Hukuk devletinde esas olan nikahtır.'' 
     
     SORULAR 

     Adalet Bakanı, AB'ye tam üyelik için daha ne gibi yasal düzenlemelerin yapılacağının sorulması üzerine, şöyle konuştu 
     ''AB politikası devlet politikasıdır. Katılma bir devlet politikasıdır. Temel politikalarda bunu 57. Hükümet yaptı, biz devam ettiremeyiz diyemeyiz. Zaten Katılım Ortaklığı Belgesi Meclis'te kabul edildi. AB'ye gireceğimizi taahhüt edip yan çizmeyi doğru bulmuyorum. Seçim döneminde bazı zigzaglar olmuştur, ancak artık seçim bitti. Ne taahhüt edilmişse bunlar Meclis'te ortak bir anlayışla ele alınacaktır.'' 
     
     ''ERDOĞAN'I SİYASİ YASAKLI BIRAKMAYI AÇIKLAYAMAYIZ'' 

     Siyasi yasakların ne zaman kaldırılacağına ilişkin bir soru üzerine de Çiçek, Acil Eylem Planı'ndaki tarihlere uymaya çalışacaklarını bildirdi. Engellerin ortadan kaldırılması gerektiğini ifade eden Çiçek, şunları söyledi 
     ''Bir yandan AB'ye girmek için çaba gösterirken, devletin bazı kurumlarının buna aykırı kararlar ve uygulamalar yapmasını izah edemeyiz. 'AB'ye girmek istiyoruz' derken, büyük bir çoğunlukla iktidara gelen partinin genel başkanını, Erdoğan'ı siyasi yasaklı konumda bırakmayı açıklayamayız. Bu, bizim AB'ye girmemize karşı çıkan bazı çevreler için de malzeme olur. Engellerin ortadan kalkması gerekir. Bunun için de eğer yasalarda eksiklik, yanlışlık varsa buna bakmak gerekir. Uygulamada sorunlar nelerdir, bunların da tespit edilmesi gerekir. Devlet politikası AB'ye girmeden yana bir tavır izlerken, bazı organların, kararlarıyla buna ters düşen anlayışa sahip olmaması gerekir.'' 
     





</TEXT>
</DOC>
