<DOC>
<DOCNO> 145853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/siyaset/siy01.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşiretler de savaş meydanında 
</HEADLINE>
<TEXT>

Saddam Hüseyin, kendisine bağlı aşiretlerden silahlı 5 bin kişiyi Musul ve Kerkük'ü savunan askerlerine yardıma gönderdi 
     Musul ve Kerkük sınırına B - 52 bombardıman uçaklarının düzenlediği saldırıda çok sayıda Irak askeri yaşamını yitirdi. Musul ile Erbil'i birbirine bağlayan Kalek kasabasındaki Irak mevzileri de ABD uçaklarının hedefi oldu. Erbil'e bakan tepelere mevzilenen Irak askerlerinin bir bölümü bombardıman sırasında Musul yakınlarına çekildi. 
     Saddam Hüseyin, kendisine bağlı aşiretlerden silahlı 5 bin kişiyi Musul ve Kerkük'ü savunan askerlerine yardıma gönderdi. Sınır kentlerindeki stratejik bölgelere yerleştirilen Cumhuriyet Muhafızları'nın cepheden kaçan askerleri kurşuna dizmek için talimat aldıkları da iddia edildi. Kalek kasabasının hemen üstünde yer alan Larcan'daki mevzilerden kaçan 300 kadar Irak askerinin peşmergelere teslim olduğu ileri sürüldü. ABD askeri yetkilileri bölgeye giderken gazetecilerin bölgeye girişi engellendi. 
     
     Gözaltına alındık 
     Denetimler sırasında bir grup gazeteciyle birlikte ABD askerlerince gözaltına alındık. Askerlerin danıştıkları komutanın talimatı üzerine kimliklerimizdeki fotoğrafların üzerinden gazetecileri kontrol eden askerler, bir süre sonra muhabirleri bırakarak bölgeden uzak durulmasını istediler. 
     


SİYASET 



















</TEXT>
</DOC>
