<DOC>
<DOCNO> 121047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/spor/spo03.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
HEDEF'TE KİM VAR 
</HEADLINE>
<TEXT>

Fatih Terim’in "Rakiplerin iki hedefi oluyor. Biri Galatasaray, diğeri de ben" demeci tartışma yarattı. Spor otoriteleri ve camia, "Yenilgilerin faturasını Galatasaray öder" görüşünde birleşti 
     Hem haklı, hem haksız 
     COŞKUN ÖZARI 
     FATİH Terim bu sözlerinde hem haklı, hem haksız. Haklıdır çünkü, bir teknik adam üst düzeylere gelmişse, diğer teknik adamlar onun çalıştırdığı takımı yenmekle veya yenmek istemekle üstün başarı sağlayacaklarına inanırlar. Böyle bir durumda teknik adamları suçlamak yersizdir. Fatih Terim haksızdır çünkü, onun takımı Galatasaray, Manchester United ile maç yapsa acaba, Sir Alex Ferguson’un takımını yenmek istemez mi Sanırım ister. 
     
     Ciddi bir sorun var 
     FATİH ALTAYLI 
     GALATASARAY’I yenmenin zevki her zaman çok büyüktür. Fatih Terim ile yenmenin ayrı bir zevki var mı bilmiyorum. Terim, rakiplerinin kendisine yenilmesini mi bekliyor Eğer konuyu böyle kişisel algılamaya başladıysa, çok ciddi bir sorun var demektir. O zaman G.Birliği, Galatasaray’ı yenmemiştir. Fatih, Ersun Yanal’a yenilmiştir. Ancak Fatih’in yenilgisinin faturasını Galatasaray ödemektedir. Terim kendisine biraz dikkat etsin. 
     
     Elbette doğal olay 
     ERGUN GÜRSOY 
     BU elbette doğal bir olay. Ancak böyle şeyler söylemek çok gereksiz. Galatasaray gibi UEFA Kupası’na ulaşmış, iyi bir takımı herkes yenmek ister. Rakiplerin böyle düşünmesinden daha doğal ne olabilir 
     
     Herkes kıskanıyor 
     ABDÜRRAHİM ALBAYRAK 
     BENCE Fatih hocanın dediği doğru. Galatasaray’ın Dünya takımı olmasının verdiği imajı kıskanıyorlar, kesinlikle hazmedemiyorlar. Dolayısıyla hocamızı da kıskanıyorlar ve acımasızca yükleniyorlar. 
     
     Bence ruh kayboldu 
     ATEŞ ÜNAL ERZEN 
     FATİH Terim’le uğraşanlar elbette var. Ama önemli olan Galatasaray’ın ruhunu kaybetmiş görüntüsü. Sanırım bunu konuşmak lazım. Heyacanı yok, hırsı yok. Bunların hepsi Gençlerbirliği’nde vardı, bizde yoktu. 
     
Acil eylem planıDevre arasına kadar bir dizi tedbirler alacak olan Fatih Terim, lige verilen tatil sırasında da eski Galatasaray’ı geri döndürmenin hesaplarını yapıyor 
     GALATASARAY Teknik Direktörü Fatih Terim, Sarı - Kırmızılılar’ı eski günlerine döndürecek olan "Acil eylem planını" harekete geçirebilmek için devre arasını bekliyor. Sezon ortasında gereken takviyeleri de yaparak takımının oyun mücadelesini ve performansını baştan sona değiştirmeyi düşünen Terim’in planları arasında, sezon ortasının büyük bir önemi bulunuyor. 
     
     1- Fatih Terim, takımını yeniden toparlayabilmek için devre arası çalışmalarını mutlaka tam kadro yapmak istiyor. Bu yüzden milli oyuncularının devre arasında Los Angeles’a götürülmelerine kesin bir tavırla karşı çıkıyor. 
     2- Transferi bulunan oyuncularının başında yer alan Hasan Şaş sorununun mutlaka çözüme kavuşturulmasını amaçlıyor. Terim, yıldızının gidecekse de, kalacaksa da rahat olmasını sağlayarak verimini artırmayı planlıyor. 
     3- Devre arası kampının, mutlaka yurt dışında gerçekleştirilmesini istiyor. Terim, Antalya’daki kamplarda futbolcularının rahatsız edilmesinden yakınıyor. 
     4- Takıma mutlaka en az iki yabancı oyuncu takviye etmeyi düşünüyor. Özellikle sağ kanatta oluşan boşluğu ortadan kaldıracak bir isim üzerinde duruyor. 
     5- Sahada arkadaşlarını ateşleyecek bir lider oyuncu bulmayı düşünüyor. Bu görevi ya takım içinden birine yükleyecek, ya da gelecek olan yeni transferlerden birine verecek. 
     6- İstikrar için takımın psikolojisi de ön planda tutuluyor. Uzman psikologlardan yardım almayı devam ettiren Fatih hoca, oyuncularının içlerinde bulunduğu korku ve endişelerden kurtarmayı amaçlıyor. Bu nedenle Acar Baltaş ile sıkı diyalog içinde. 
     
Dili sürçmüş      Yanal’dan karşı görüş 
     CİM-BOM’UN çalıştırıcısı Fatih Terim’in, maç sonrasında yaptığı, "Rakiplerin iki hedefi var biri Galatasaray, diğeri Terim. Fatih Terimli Galatasaray’ı yenmek çok büyük zevk herhalde" diye konuşmasına Gençlerbirliği Teknik Direktörü Ersun Yanal tepki gösterdi. Ankaragücü’nde görev aldığı dönemde de Galatasaray’ı yendiğini ifade eden Yanal, şunları söyledi 
     
     "Amacımız vardı" 
     "FATİH hoca hepimize örnek olan, büyük başarılar kazandırmış, Türkiye’nin gururu bir teknik adam. Hoca böyle bir şey söylemişse dili sürçmüştür herhalde. Biz Galatasaray takımıyla oynadık, onlarla maç yaptık, Galatasaray’ı yendik, Terim’i değil. Kaybetseydik aynı şeyler bizim için de geçerli olacaktı. Amacımız vardı. Bunu gerçekleştirdik." 
     
Cim - Bom’da seferberlik      BİR günlük iznin ardından Ankaragücü ile oynayacak maçın hazırlıklarına bugün başlayacak olan Galatasaray’da sakatlar için seferberlik. İlk devreyi kapadığı belirtilen Hakan Ünsal dışındaki futbolcularda umut bulunduğunu söyleyen sağlık kurulu, Ayhan’ın biraz daha iyi olduğunu, Batista ve Sarr’ın durumlarının ise bugün yapılacak olan kontrolden sonra belli olacağını açıkladı. 
     
     



 SPOR 
























</TEXT>
</DOC>
