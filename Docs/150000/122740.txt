<DOC>
<DOCNO> 122740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur22.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye üs için söz verilmedi... 
</HEADLINE>
<TEXT>

     - Dışişleri Bakanı Yaşar Yakış, Türkiye'nin imkanlarının kullanılması konusunda ABD'ye taahhütte bulunmadıklarını söyledi. 
     Yunanistan Dışişleri Bakanı Yorgo Papandreu'nun AK Parti Genel Başkanı Recep Tayyip Erdoğan ile görüşmesinin ardından gazetecilere açıklama yapan Yakış, görüşmede Türkiye ile Yunanistan arasındaki konuların yanı sıra uluslararası konuların ele alındığını belirtti ve ''Kendisi Türkiye'ye Kopenhag zirvesinde tarih verilmesi için hangi çabaları harcadığını anlattı'' diye konuştu. 
     ''ABD'ye Türk imkanlarının kullanılacağı taahhüdünü kimse vermiş değil'' diyen Yakış, bir soru üzerine, Irak'a operasyon olması halinde bunun Türkiye-AB ilişkilerini ve Kıbrıs konusunu etkilemeyeceğini, ancak ekonomik açıdan Türkiye'nin çok ciddi kayba uğrayacağını belirtti. Yakış, Irak sorununun barışçıl yollardan çözülmesini istediklerini ve bu konudaki gayretlerini sürdürdüklerini sözlerine ekledi. 
     
     PAPANDREU 
     Papandreu da, açıklamasında, görüşmede Türkiye'nin Kopenhag kriterlerinin karşılanması konusunda şu ana kadar sarfettiği çabaların sürdürülmesi ve bu çabaların belirli bir noktaya gelinmesinin nasıl sağlanacağını ele aldıklarını bildirdi. 
     ''Aramızda burukluk yaratmış olan sorunların çözümüne yeni bir ivme kazandırmaya çalıştık. Bu sorunlardan biri de Kıbrıs konusudur'' diyen Papandreu, Erdoğan'ın görüşmede kendisine ilişkilerin olumlu seyrini teyit ettiğini kaydetti. Papandreu, şunları söyledi 
     ''Kopenhag kriterlerinin yerine getirilmesi yolundaki çabaların olumlu yolda olduğunu ve Kıbrıs konusunda da olumlu adımlar olduğunu anlattı. Bütün bu konularda Kopenhag zirvesine kadar olumlu bir mesajla durum daha ileri bir noktaya götürülmelidir. Görüşmede UEFA 2008 organizasyonuna da değindik. Bu bir spor, dostluk ve barış bayramı olacaktır.'' 
     





</TEXT>
</DOC>
