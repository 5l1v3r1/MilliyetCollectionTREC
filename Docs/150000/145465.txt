<DOC>
<DOCNO> 145465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun21.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta bir pazaryeri isabet aldı... 15 ölü var... 
</HEADLINE>
<TEXT>

     Bağdat'ın bir semtinde bir caddede görülen 15 yanık cesedin ABD füze saldırısında ölenlere ait olduğu belirtildi. 30'dan fazla sivilin de yaralandığı hava saldırısında yıkılan bazı binalarda kurtarma çalışmalarının sürdüğü belirtildi. 
     Bağdat'a dün akşam düzenlenen hava saldırısı sonucu yayınlarına bir süre ara veren Irak televizyonlarının yayını, bugünkü bombardımanların ardından tekrar durdu. 
     Reuters ajansı muhabirleri, Şaab bölgesinde 2 füzenin apartman bloklarına isabet ettiğini ve füze saldırısında ağır hasara uğrayan apartmanlar ile dükkanların bulunduğu caddede 15 cesedin olduğunu aktardı. 
     Haberde, çok sayıda arabanın yandığı da belirtildi. 
     Bu arada AFP de pazaryerine en az iki füzenin isabet ettiğini, 14 kişinin öldüğünü, 30 kişinin yaralandığını bildirdi. 
     Yayın yapan tek istasyon olarak yerel bir kanal ayakta kalırken, uydu kanalı ile Irak Devlet Başkanı Saddam Hüseyin'in büyük oğlu Uday'ın yönettiği ''Gençlik'' televizyonu da yayınlarını durdurmak zorunda kaldı. 
     Irak Enformasyon Bakanlığı, bugün hava saldırılarından birinde Bağdat'taki bir pazaryerinin isabet aldığını, ''çok sayıda ölen ya da yaralanan olduğunu'' açıklamıştı. 
     
</TEXT>
</DOC>
