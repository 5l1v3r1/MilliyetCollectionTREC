<DOC>
<DOCNO> 118934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur24.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM açılış töreninden notlar... 
</HEADLINE>
<TEXT>

     22. Dönem Parlamentosu, milletvekillerinin andiçme töreni ile çalışmalarına başladı. 
     Milletvekilleri saat 15.00'de başlayacak olan tören için saat 14.25'den itibaren Genel Kurul'a gelmeye başladı. CHP'liler büyük bir grup halinde törenin başlamasından 35 dakika önce salonda yerlerini aldılar. AK Parti'li milletvekillerinin gelmesiyle törenin başlamasından yaklaşık 15 dakika önce milletvekillerinin tamamına yakını kendilerine ayrılan sıralara oturarak beklemeye başladılar. Bazı milletvekilleri ilgiyle yemin edecekleri kürsüyü incelerken, bazıları da oylama ve yoklama işlemlerinde kullanacakları oylama panolarını kullanmaya çalıştı. 
     Geçen dönem Başkanlık kürsüsünün en sağında oturan AK Parti'li milletvekilleri, bu dönemde Bakanlar Kurulu sıralarına yakın olan iktidar grubu sıralarına oturdu. Milletvekili sıralarının yaklaşık üçte ikisine 363 milletvekiline sahip AK Parti Grubu oturdu. CHP Grubu, geçen dönem DYP ve SP Gruplarına ait olan sıralarda otururken, son bölümdeki bir sıra bağımsız milletvekilleri için ayrıldı. Tören sırasında bazı AK Parti'li milletvekilleri de Bakanlar Kurulu sıralarına oturdu. 
     
     AKGÜNDÜZ GENEL KURUL'DA 
     Törenin başlamasından yaklaşık 20 dakika önce Genel Kurul'a gelen Siirt Bağımsız Milletvekili Fadıl Akgündüz bağımsız milletvekilleri için ayrılan bölümün ikinci sırasına oturdu. Akgündüz, oturduğu sırayı Elazığ Bağımsız Milletvekili Mehmet Ağar'a vererek, dördüncü sıraya geçti. 
     
     SEZER KATILMADI 
     Milletvekillerinin andiçme törenine Cumhurbaşkanı Ahmet Necdet Sezer ve KKTC'de bulunan Genelkurmay Başkanı Orgeneral Hilmi Özkök katılmadı. Töreni, Anayasa Mahkemesi Başkanı Mustafa Bumin, yüksek yargı organları başkanları ve üyeleri, Kara Kuvvetleri Komutanı Orgeneral Aytaç Yalman, Hava Kuvvetleri Komutanı Orgeneral Cumhur Asparuk ile Jandarma Genel Komutanı Orgeneral Şener Eruygur, üst düzey bürokratlar, yabancı misyon şefleri, milletvekillerinin aileleri ile çok sayıda dinleyici izledi. 
     AK Parti Genel Başkanı Recep Tayyip Erdoğan da AB Ortak Dış Politika ve Güvenlik Yüksek Temsilcisi Javier Solana ile randevusu nedeniyle törenin başlangıcına gelemedi. Varşova'daki Avrupa Sosyalistleri Partisi toplantısına katılan CHP Genel Başkanı Deniz Baykal da törene katılmadı. 
     
     ''DEDESİNİN İSTİFA MEKTUBUNU OKUDUĞU GÜN'' 
     Türkiye Cumhuriyeti'nin 2. Cumhurbaşkanı İsmet İnönü'nün kızı Özden Toker, CHP Ankara Milletvekili seçilen kızı Gülsün Toker Bilgehan'ın andiçmesi izlemek üzere TBMM'ye geldi. Torunu ile birlikte büyük bir heyecan içinde töreni izleyen Özden Toker, gazetecilere ''Bu gün Gülsün'ün dedesinin istifa mektubunu okuduğu gündür'' dedi. 
     Eşi Emin Şirin AK Parti İstanbul Milletvekili seçilen, FP'nin kapatılmasına neden olduğu gerekçesiyle siyasi yasaklı olan eski Milletvekili ve Gazeteci Nazlı Ilıcak da töreni izleyenler arasında yer aldı. 
     
     ENGELLİ MİLLETVEKİLİ ÖNCE YEMİN ETTİ 
     TBMM Geçici Başkanı Şükrü Elekdağ, açış konuşmasının ardından ilk olarak kendisi yemin etti. Elekdağ, TBMM İçtüzüğü gereği Genel Kurul Salonu'nda bulunan izleyicilerin sükunet içinde davranması gereğini belirterek, söz, alkış veya başka bir şekilde tepki göstermemeleri istedi. Elekdağ, buna uymayanların salondan çıkarılacağını bildirdi ve saat 15.07'de töreni başlattı. 
     Elekdağ, KKTC'nin kuruluş yıldönümü törenlerine katılacak olan 3 milletvekili ile görme engelli milletvekili Lokman Ayva'ya öncelikli olarak andiçme hakkı tanıdı. 
     KKTC'ye gidecek olan AK Parti Antalya Milletvekili Mevlüt Çavuşoğlu, CHP İstanbul Milletvekili Onur Öymen ile AK Parti Van Milletvekili Hüseyin Çelik ile rahatsızlığı nedeniyle görme engelli AK Parti İstanbul Milletvekili Lokman Ayva, törende ilk olarak andiçti. 
     AK Parti'ye ayrılan sıraların başında oturan Ayva'ya kürsüye kadar Kocaeli Milletvekili Osman Pepe eşlik etti. Ayva, yemini, kendisi için hazırlanan özel metinden okudu. 
     





</TEXT>
</DOC>
