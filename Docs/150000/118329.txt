<DOC>
<DOCNO> 118329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/ekonomi/eko03.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko, Avrupa’da birinciliğe oynuyor 
</HEADLINE>
<TEXT>

25 milyon dolarlık IFC, 25 milyon dolarlık da sendikasyon kredisi sağlayan Beko, üretimini 5.5 milyon adete çıkarıp, Avrupa birincisi olmayı hedefliyor 
     EKONOMİ SERVİSİ 

     Bu yıl Avrupa’nın en büyük üçüncü TV üreticisi olan Beko’nun hedefi, 2005’te Avrupa birincisi olmak. Beko Genel Müdürü Ali Sümerval, bu hedefe ulaşmak için bu yıl 4.2 milyon adet olan üretimlerini, 2005’te 5.5 milyon adete çıkarmayı planladıklarını açıkladı. Üretimi artırmak için 65 bin metrekarelik kapalı üretim alanını 80 bin metrekareye çıkaracaklarını belirten Sümerval, bunun için gerekli yatırım finansmanını sağladıklarını söyledi. Sümerval, "2003’te 30 milyon dolarlık yatırım yapacağız. Bu yıl 3.7 milyon adet olan ihracatımızı 2005’te 5.2 milyon adete çıkarmayı, 585 milyon dolar olacağını tahmin ettiğimiz ciromuzu da seneye yüzde 60 artışla 945 milyon dolara çıkarmayı hedefliyoruz" dedi. 
     
     İkincil halka arz düşünülüyor 
     Seçimlerden sonra dış kredi temin eden ilk reel sektör firması olduklarını belirten Sümerval, "Kredi, Türkiye’ye olan güvenin devamının bir göstergesidir" dedi. Sümerval, krediyi işletme sermayesi ve sabit kıymet yatırımlarında kullanacaklarını belirtti. Sümerval, yüzde 19.5’i borsada işlem gören şirketin gerçek değerini bulması halinde ikincil halka arz düşündüklerini de söyledi 
     IFC Güney Avrupa ve Orta Asya Direktörü Khosrow Zamani ise verilen kredinin kurumsal müşterilerin uluslararası pazara girmeleri için bir adım olacağını vurguladı. IFC’nin kredi verirken en önemli kriterinin proje olduğunu belirten Zamani, "Beko’nun çok iyi iş planları mevcut. Son derece dinamik yönetimi, çok iyi maliyet yapısı ve iyi stratejileri var. Şirket küresel bir oyuncu olmak istiyor. Biz de bunu destekliyoruz" dedi. 
     
50 milyon dolarlık kredi      Beko Elektronik yarısı Dünya Bankası’na bağlı Uluslararası Finans Kurumu’ndan IFC , yarısı da liderliğini IFC’nin yaptığı bir sendikasyondan olmak üzere toplam 50 milyon dolarlık dış kredi sağladı. Krediyle ilgili anlaşma, IFC Güney Avrupa ve Orta Asya Direktörü Khosrow Zamani, Türkiye Ülke Müdürü Sujata Lamba, Koç Holding Dayanıklı Tüketim Grubu Başkanı Cengiz Solakoğlu, Beko Elektronik Genel Müdürü Ali Sümerval ve Genel Müdür Yardımcısı Mustafa Tekdemir’in katıldığı toplantıyla İstanbul’da imzalandı. 
     Kredinin IFC’den alınan 25 milyon dolarının libor 3.85 faizli ve üç yılı ödemesiz yedi yıl vadeli olduğu belirtildi. Beş bankanın katılımıyla sağlanan 25 milyon dolarlık sendikasyonun ise iki yılı ödemesiz beş yıl vadeli ve libor 3.60 faizli olduğu kaydedildi. 
     



 EKONOMİ 


















</TEXT>
</DOC>
