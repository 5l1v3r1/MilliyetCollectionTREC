<DOC>
<DOCNO> 100180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur29.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Komisyonu yarın toplanıyor... 
</HEADLINE>
<TEXT>

     TBMM Anayasa Komisyonu yarın toplanarak, olağanüstü çağrı yazısında yer alan yasa tekliflerini ele alacak. 
     Alınan bilgiye göre, ANAP ve SP'nin TBMM'nin olağanüstü toplantıya çağırdığı metinde yer alan Siyasi Partiler Kanunu ve seçim kanunlarının değiştirilmesine ilişkin 10 yasa teklifi Anayasa Komisyonu'nda görüşülerek, raporlaştırılacak ve bu raporlar Genel Kurul'da ele alınacak. Bu sürecin tamamlanmasıyla TBMM'nin olağanüstü toplanmasına ilkin çağrı konuları da ortadan kalkmış olacak. 
     İçtüzük hükümlerine göre, olağanüstü çağrı konularının ortadan kalkmasıyla Genel Kurul, çalışmalara devam kararı alarak gündemindeki konuları görüşebiliyor. 
     
     GENEL KURUL 
     TBMM Genel Kurulu, yarın Anayasa Komisyonu'nda daha önce reddedilen, ANAP Grup Başkanvekilleri Beyhan Aslan, İbrahim Yaşar Dedelek ve Nihat Gökbulut tarafından hazırlanan yasa teklifinin raporunu ele alacak. Söz konusu teklif, Meclis'te grubu bulunan partilerin sandık ve seçim kurullarında görev almalarını öngörüyor. Mevcut yasalara göre, daha önce seçime katılmayan partiler bu kurullarda görev alamıyor. Teklifin yasalaşmaması durumunda SP, AK Parti ve YTP seçim ve sandık kurullarında görev alamayacak. 
     Olağanüstü çağrı konularının sonuçlandırılmasından sonra iktidar partileri Meclis'in çalışmalarına devam etmesi için önerge verecek. Önergenin kabul edilmesinin ardından da Genel Kurul'da seçimlerde kullanılmak üzere hazırlanan ek bütçe yasa tasarısı görüşülecek. Seçim bütçesi olarak adlandırılan ek bütçenin kabulünün ardından İş Güvencesi Yasa Tasarısı'nın ele alınması planlanıyor. 
     
     MALİ MİLAT 
     Bu arada, TBMM Plan ve Bütçe Komisyonu'nun ek bütçe tasarısını görüşmek üzere 7 Ağustos 2002 Çarşamba günü toplanacağı bildirildi. Komisyon, MHP'li Başkanvekili Hayrettin Özdemir'in başkanlığında toplanacak. 
     ANAP Grubu'nun, seçim bütçesi Plan ve Bütçe Komisyonu'nda görüşülürken önerge vererek, 2003 yılının başında uygulamaya geçilecek olan mali milat uygulamasının 1 yıl daha ertelenmesini önereceği öğrenildi. 
     





</TEXT>
</DOC>
