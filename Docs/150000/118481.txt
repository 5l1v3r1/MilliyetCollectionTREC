<DOC>
<DOCNO> 118481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo20.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Fenerbahçe maçında patlama yapmak istiyor 
</HEADLINE>
<TEXT>

     Bursaspor, hafta sonu deplasmanda yapacağı Fenerbahçe maçının hazırlıklarına başladı. 
     Vakıfköy Orhan Özselek Sosyal Tesisleri'nde, Teknik Direktör Nejat Biyediç gözetiminde yapılan ve yaklaşık 2 saat süren antrenmanın ilk bölümünde, yeşil-beyazlı futbolcular 1 saate yakın tempolu koşu yaptı. 
     Biyediç, ikinci bölümde takımı 3 gruba ayırdı. Dönüşümlü olarak bir grup yardımcı antrenör İzzet Çağlayan nezaretinde saha kenarında kondisyon artırıcı istasyon çalışması yaparken, diğer iki grup dar alanda prese dayalı çift kale maç oynadı. Sakatlıkları bulunan Fatih, Ender, Okan ve Erkan, hafif bir yürüyüşün ardından tedavi olmak için tesislere dönerken, uzun süredir sakat olan Egemen, ilk kez takımla birlikte çalışmalara katıldı. 
     
     BASIN TOPLANTISI 
     Nejat Biyediç, antrenmanın ardından düzenlediği basın toplantısında, 3 puan parolasıyla çıktıkları Malatyaspor karşısında istedikleri futbolu sergileyemediklerini söyledi. 
     Takımın üzerinde olumsuz bir hava oluştuğunu anlatan Biyediç, ''Malatyaspor karşısında iyi futbol oynayamadık. 1-0 öne geçtikten sonra maçı döndürecek fırsatları bulduk. Bunları değerlendiremeyince ve üstüne beraberlik golünü yiyince strese girdik'' dedi. 
     Biyediç, sakatlıklar yüzünde kadro kurmakta sorun yaşadıklarını, ancak bunu yenilgiye mazeret olarak görmediklerini ifade etti. 
     Takımın üzerinde oluşan olumsuz havanın dağıtılması için bütünleşmenin şart olduğunu anlatan Biyediç, şunları söyledi 
     ''Bir patlamaya ihtiyacımız var. Belki bunu Fenerbahçe deplasmanında gerçekleştirebiliriz. Fenerbahçe, hafta içinde Panathinaikos ile UEFA Kupası maçı oynayacak. Bu maça büyük önem verecekleri için, hafta sonu yorgun düşebilirler. Düzlüğe çıkabilmek için bir deplasman galibiyeti almamız gerekiyor. Fenerbahçe maçında her şey olabilir.'' Bursasporlu taraftarların son haftalarda takıma olan ilgisizliğini anlayamadığını da kaydeden Biyediç, başarı için birlik olmak gerektiğini, bunun için de taraftarın desteğini esirgememesinin büyük önem taşıdığını sözlerine ekledi. 
     





</TEXT>
</DOC>
