<DOC>
<DOCNO> 123581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo25.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, kupadaki rakibine temkinli bakıyor... 
</HEADLINE>
<TEXT>

     Türkiye Kupası 3. kademesinde kendi sahasında Sivasspor ile karşılaşacak Trabzonspor, dikkatli davranıyor. 
     Genel Sekreter Mahmut Ören, bu yılki hedeflerinden birinin de Türkiye Kupası'nı müzelerine getirmek olduğunu belirterek, ''Kupa lige göre daha farklı bir statüde oynanıyor. Tek maçın telafisi olmuyor. Tüm takımlar bütün güçlerini ortaya koyuyorlar. Bunun için çok dikkatli olacağız'' dedi. 
     Sivasspor'un ikinci ligde başarılı sonuçlar aldığını da ifade eden Ören, ''İkinci lig takımlarının da bir önceki turda gösterdikleri başarılar ortada. Sivasspor'u ciddiye almak zorundayız'' diye konuştu. 
     Öte yandan Trabzonspor'da Denizlispor maçında sağ omzunda kırık meydana gelen ve ameliyat olan Erdinç, bugün hastaneden taburcu oldu. 
     Erdinç'in, oynanan maçlarda kazanılan primlerden yararlanacağı bildirildi. 
     





</TEXT>
</DOC>
