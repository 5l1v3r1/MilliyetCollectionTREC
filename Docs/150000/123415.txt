<DOC>
<DOCNO> 123415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/dunya/adun.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakere tarihi Türkiye’nin hakkı 
</HEADLINE>
<TEXT>

Ankara’ya verdiği desteği sürdüren Yunanistan Dışişleri Bakanı Yorgo Papandreu, Türkiye’nin AB karşısında sadece sorumlulukları değil hakları da olduğunu söyledi 
     YORGO KIRBAKİ Atina 

     Türkiye’nin Avrupa Birliği’ndeki AB geleceğinin masaya yatırılacağı Kopenhag Zirvesi’ne üç gün kala, Yunanistan Dışişleri Bakanı Yorgo Papandreu, aday ülke olarak Türkiye’nin AB karşısında sadece sorumlulukları değil hakları da bulunduğunu belirtti. Üyelik müzekerelerinin başlaması için Türkiye’nin tarih istemesinin hakkı olduğunu söyleyen Papandreu, yine de her ihtimali gözönünde bulundurup Türkiye’nin Kopenhag Zirvesi’nde tatmin olmayacağı bir sonuç çıkması halinde bunu dünyanın sonuymuş gibi algılamaması gerektiğini de vurguladı. 
     Papandreu, Elefterotipia gazetesine verdiği demeçte, Ankara ziyareti sırasında görüştüğü yetkililere, böyle bir durumda Türkiye’nin olumsuz tepki göstermemesi, soğukkanlı davranıp gerçekçi bir yaklaşım içinde bulunmasını tavsiye ettiğini belirtti. Papandreu, "Tarih konusu Türkiye’de adeta bir megalo idea’ Büyük ideal gibi olmuş. Bu, reformlar yolunda toplumun daha büyük kitlelerini harekete geçirebilmek açısından olumlu. Ancak, Kopenhag’da beklenilenden daha farklı bir tarih çıkarsa düş kırıklığı yaratabileceği için aynı zamanda olumsuz" dedi. 
     Papandreu, Avrupa’daki bazı siyasi güçlerin Türkiye’nin Avrupa kimliğine ve Avrupa perspektifine karşı çıkmalarının bizzat Avrupa’nın çıkarları için tehlikeli olduğunu vurgulayarak, "Türkiye’nin üyeliği için doğrudan veya dolaylı olarak kültür veya din kriterleri ortaya atması Avrupa için tehlikelidir" diye konuştu. 
     



 DÜNYA 













</TEXT>
</DOC>
