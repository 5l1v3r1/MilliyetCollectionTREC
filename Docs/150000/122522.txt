<DOC>
<DOCNO> 122522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur12.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda hava nasıl olacak.. 
</HEADLINE>
<TEXT>

     Bayram süresince yurdun batı kesimlerinde lodosla birlikte yer yer etkili yağış bekleniyor. Hava sıcaklıkları yurdun batısında mevsim normallerinin 1-3 derece üzerinde seyredecek. 
     Devlet Meteoroloji İşleri Genel Müdürlüğü'nden yapılan yazılı açıklamaya göre, bayram süresince yurdun batı kesimleri Orta Akdeniz üzerinden gelen yağışlı hava ile lodosun etkisinde kalacak. 
     Buna göre, yarın Arife günü Marmara'nın batısı, Kıyı Ege ile Batı Akdeniz kıyıları sağanak yağışlı, diğer yerler parçalı ve az bulutlu geçecek. 
     Bayramın birinci günü, Marmara'nın batısı, Ege ve Batı Akdeniz yağmur ve yer yer sağanak yağışlı, diğer yerler parçalı bulutlu olacak. Yağışların, kuvvetli lodosla birlikte, kıyı kesimlerde etkili olması bekleniyor. 
     Bayramın ikinci ve üçüncü günü ise Marmara, Ege, Batı Akdeniz, İç Anadolu'nun batısı ile Batı Karadeniz'in iç kesimleri yağmur ve yer yer sağanak yağışlı, diğer yerler parçalı bulutlu geçecek. Yağışlar lodosla birlikte, Güney Ege ve Batı Akdeniz'de etkili olacak. 
     Hava sıcaklıkları yurdun batı bölgelerinde lodosla birlikte mevsim normallerinin 1-3 üzerinde seyredecek. 
     8 Aralık Pazar günü bütün yurt yağışlı geçecek. Yağışlarla birlikte hava sıcaklıkları yurdun kuzeyinden başlayarak azalacak. 
     Bayram süresince yurdun batısında görülecek lodos ve yer yer etkili yağış nedeniyle ilgililerin ve vatandaşların tedbirli olmaları istendi. 
     





</TEXT>
</DOC>
