<DOC>
<DOCNO> 109975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/guncel/agun.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız öğrenciler de pantolon giyecek 
</HEADLINE>
<TEXT>

Milli Eğitim Bakanı, Sofya’dan iki müjdeyle dönecek. 1. Kız öğrencilere pantolon yasağı kalkacak, 2. İhtiyacı olana önlük, kitap temin edilecek 
     ABBAS GÜÇLÜ 

     Milli Eğitim Bakanı Necdet Tekin, Milliyet’in İzmir’de düzenlediği eğitim kongresinin ardından dün Sofya’ya hareket etti. Dönüşünde öğrenci, öğretmen ve veliler arasında bomba etkisi yaratacak projelerini açıklayacak. Bu projelerden ilki pantolon özgürlüğü. Kız öğrenciler de artık okul kıyafetlerine uygun pantolan giyebilecek. Hatırlanacağı gibi pantolon yasağı, geçen öğretim yılında öğretmenler için kalkmış, ama öğrenciler bu kapsama alınmamışlardı... 
     
     SERBEST KIYAFET 
     Özel okullarda yıllardır uygulanmasına karşın devlet okullarında bir türlü izin verilmeyen serbest kıyafet uygulamasına artık Milli Eğitim de sıcak bakıyor. Bakanın önümüzdeki hafta açıklayacağı proje çerçevesinde öğrenciler okul yönetimlerinin uygun gördüğü bir günde aşırıya kaçmayacak serbest kıyafetlerle okula gelebilecekler. Serbest kıyafet uygulaması haftada bir günü geçmeyecek. Öğrenciler arasında marka tutkusu yaratacak abartılı giysilere, makyaj ve takılara ise önceden olduğu gibi izin verilmeyecek... 
     
     ECEVİT TALİMAT VERDİ 
     Türkiye’de bugüne kadar olmaz denilen bir ilke daha imza atılıyor. Devlet, bu yıldan itibaren ekonomik koşulları iyi olmayan her çocuğa okul kıyafeti ve ders araç gereçlerini ücretsiz verecek. Hatırlanacağı gibi Samsun’da okulların açıldığı ilk gün meydana gelen bir intihar olayı yürekleri burkmuştu. Kapıcılık yapan Cemal Can, parasızlık nedeniyle oğlu Ömür’e önlük, kitap, defter alamadığı için yaşamına son vermişti. İşte bu olaydan sonra Başbakan Bülent Ecevit, benzeri olayların bir daha yaşanmaması için gerekenin yapılmasını istedi. Ardından tarihi karar geldi. 
     
     SEÇİM YATIRIMI YAPMIYORUM’ 
     Bakan Tekin, Sofya dönüşünde bugüne kadar okul kıyafeti, defter, kitap ve diğer okul ihtiyaçlarını alamayanların bir bir tespit edileceğini ve ihtiyaçlarının anında karşılanacağını açıklayacak. Sonra da kararın sadece bu yıla mahsus olmadığı, uygulamanın gelecek yıllarda da devam edeceği müjdesini verecek. Bakan Tekin, "Okullar açılalı iki hafta oldu. Madem böyle bir fikriniz vardı, neden bu kadar geç kaldınız " sorusuna, "Birincisi göreve başlayalı daha iki ay olmadı, elimizdeki imk nları ancak toparlayabiliyoruz. İkincisi ise bu kesinlikle bir seçim yatırımı değil, arkası da gelecek" diye yanıt verdi. 
     
Durumu iyi olan veli bağış yapacak      Bakan Tekin, en önemli sorunlardan biri olan zorunlu bağış konusunu da artık bir sisteme bağlayacaklarını söyledi. Devletin olanaklarının kısıtlı olduğunu, bu yüzden veli katkısına ihtiyaç bulunduğunu ama bunun bir sistem içerisinde yapılacağını söyledi. Eğitime katkının ekonomik durumu iyi olanlardan makbuz karşılığında alınacağını ve tüm harcamaların şeffaf bir şekilde açıklanacağını söyleyen Tekin, fakir fukara çocuklarının katkı paylarını ise Milli Eğitim Vakfı’nın ödeyeceğini söyledi. 
     
Devlet verdiği sözü tutmalı      Maliye Bakanlığı’ndan istedikleri ek 5 bin kişilik kadroyu henüz alamadıklarına da dikkat çeken Tekin, öğretmen adaylarına seslenerek, "Gelin bu sorunu birlikte çözelim. Ben Sayın Sümer’e konunun önemini anlattım ama bir de siz anlatın, daha etkili olur. Ayrıca ortada devletin verdiği bir söz var" dedi. 
     
İsteyenler anadolu lisesine dönebilecek      Bakan Tekin’in önümüzdeki hafta vereceği müjdelerden birisi de üniversiteye girişte yaşanan sorunlara yönelik olacak. Fen ve anadolu liselerinde mağdur oldukları için düz liselere geçen öğrenciler, yeni sınav sisteminin kendilerine sağladığı olanaklardan yararlanabilmek için tekrar eski okullarına dönebilecekler. Meslek lisesi mezunlarının kendi alanlarıyla ilgili 4 yıllık fakültelere girmeleri konusundaki çabalarını da ısrarla sürdüreceğini belirten Tekin, "Bu, öğrencilerin en doğal hakkıdır. Eninde sonuda verilecektir" dedi. 
     



 GÜNCEL 























</TEXT>
</DOC>
