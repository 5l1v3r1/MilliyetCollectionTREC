<DOC>
<DOCNO> 140700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/spor/spo15.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Hakan Şükür golle buluştu      ARSENAL’İN Nijeryalı golcüsü Kanu’nun kurduğu Kalp Vakfı’nın Afrikalı kalp hastası çocuklar yararına düzenlediği maçta Afrika Karması, Dünya Karması’nı 7 - 4 yendi. Dünya Karması’nda Hakan Şükür, Tugay Kerimoğlu ve Bülent Akın’ın yanısıra bir çok ünlü krampon da yer aldı. 478 bin dolar gelir elde edilen karşılaşmada bir gol atan Hakan Şükür, Dünya Kupası’ndan sonra ilk defa fileleri havalandırdı. 
     
Eyvah Hakem Urs Meier      AVRUPA Şampiyonası Eleme Grubu’nda A Milli Takımımız’ın 2 Nisan’da rakip sahada yapacağı kritik İngiltere maçını İsviçreli tecrübeli hakem Urs Meier yönetecek. Türk takımları bugüne kadar Meier yönetiminde hiç galibiyet bulamadı. Takımlarımız toplam dokuz karşılaşmada beş beraberlik ve dört de yenilgi aldılar. İngiltere maçında İsviçreli ünlü hakemin yardımcılıklarını ise Rudolf Kappeli ve Martin Iseli yapacak. 
     
Turkcell’den yeni yarışma      TURKCELL her ay Süper Lig maçlarında gol, asist, tribün, kurtarış gibi görüntülerden birini ödüllendirecek. Spor medyasından oluşan 15 kişilik jüri tarafından her kategoride seçilecek dört görüntü, televizyondan halk oylamasına sunulacak ve kısa mesaj ile yapılacak oylamanın ardından o ayın en iyi görüntüleri belirlenecek. 
     
Olaylı derbi      İNGİLTERE’DE Alpay Özalan’ın takımı Aston Villa ile Birmingham arasında oynanan derbi maçında ortalık karıştı. Gergin bir havada oynanan maçta siyahi yıldız Dion Dublin kendisine ırkçı küfürler eden rakibine kafa atıp kırmızı kart gördü. Aston Villa 2-0 kaybettiği karşılaşmayı Joey Gudjonsson’un da atılmasıyla 9 kişi tamamladı. Tribünde çıkan olaylarda ise 40 kişi tutuklandı. 
     
Atletizm’de altı madalya      YUNANİSTAN’DAKİ 10. Balkan Salon Atletizm Şampiyonası’nda sporcularımız 3 gümüş, 3 bronz madalya kazandı. Bayanlar 60 metre engellide Esen Kızıldağ, 60 ve 200 metrede Aksel Gürcan gümüş madalyada kalırken, 400’de Özge Gürler 55.69’la Gençler Türkiye rekorunu kırdı. 
     



 SPOR 



























</TEXT>
</DOC>
