<DOC>
<DOCNO> 122642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sondun08.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenbaşı'na suikast girişimine 3 Türk de karışmış 
</HEADLINE>
<TEXT>

     Türkmenistan Devlet Başkanı Saparmurat Türkmenbaşı'na 25 Kasım'da düzenlenen suikast girişimine, 3 Türk'ün ve 3 Çeçen'in de karıştığı bildirildi. 
     Türkmenistan Başsavcısı Gurbanbibi Atadzhanova, Türkmenistan televizyonuna yaptığı açıklamada, suikast girişimine katılan yabancılar arasında 3 Türk, 1 Ermeni ve 3 Çeçen'in bulunduğunu söyledi. 
     Atadzhanova, bu kişilere, Türkmenbaşı'nın öldürülmesi için 25'er bin dolar ödül vaat edildiğini belirtti. 
     Saparmurat Türkmenbaşı, devlet televizyonuna daha önce yaptığı açıklamada, bir Türk'ün suikast girişimine karıştığını ve kendisine 8 bin euro ödül sözü verildiğini söylemişti. 
     Türkmenistan Devlet Başkanlığı sözcüsü Serdar Durdiyev, konuyla ilgili yürütülen soruşturma çerçevesinde, yarısından çoğu yabancı 23 kişinin yakalandığını açıklamıştı. Bu kişiler arasında, hem Amerikan, hem Rus vatandaşı olan Leonid Komarovski de bulunuyor. 
     Türkmenbaşı'na, 25 Kasım Pazartesi günü Aşkabat'taki başkanlık sarayına kortejiyle giderken suikast girişiminde bulunulmuştu. Olayda Türkmenbaşı yara almamış, ancak birkaç kişi yaralanmıştı. 
     





</TEXT>
</DOC>
