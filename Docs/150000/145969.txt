<DOC>
<DOCNO> 145969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/soneko05.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa güne düşüşle başladı... 
</HEADLINE>
<TEXT>

     İstanbul Menkul Kıymetler Borsası İMKB Ulusal 100 Endeksi, güne hafif düşüşle başladı. 
     Endeks açılıştan itibaren gelen satışlarla 9,500 puanın altına gerileyerek, 100-150 puanlık dar bir bantta dalgalandı. 
     Dünü, ortalama yüzde 1.74'lük artışla 9,572.25 puandan tamamlayan endeks, bugün 1. seansın ilk dakikalarında düşüş eğiliminde oldu. 
     Seansa 15.21 puan düşüşle 9,557.04 puandan başlayan endeks, ilk yarım saat tamamlanırken en düşük 9,422.49 puana gerilerken, önceki kapanış seviyesi olan 9,572.25 puanı geçemedi. 
     Seansın ilk 30 dakikası geçilirken, İMKB Ulusal 100 Endeksi 135.30 puan ve yüzde 1.41 düşüşle 9,436.95 puan seviyelerinde seyrediyor. İşlem hacmi ise 27.5 trilyon lira seviyesinde bulunuyor. 
     ABD'nin savaş bütçesinden Türkiye'ye vereceği 8,5 milyar dolar kadar doğrudan kredi ve kredi garantisine ilişkin Kongre'den net bir sonuç çıkana kadar yatay bant içinde sıkışık hareketin devam edeceği tahminini yapan uzmanlar, bunun yanında savaş konusundaki gelişmeler ve alternatif piyasaların yönüne duyarlılığın da devam edeceğini bildirdi. 
     Teknik olarak bakıldığında satıcılı gözüken 9,650-9,800 aralığının aşılmasının ancak işlem hacmindeki mutlak artışla mümkün olacağını belirten borsa uzmanları, endeksin bu seviyeleri hacimli şekilde geçebilmesi durumunda ilk hedefin 10,100-10,300 aralığı olacağını savunuyor. 
     




</TEXT>
</DOC>
