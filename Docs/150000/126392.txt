<DOC>
<DOCNO> 126392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/soneko32.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırıncılar, un fiyatlarındaki spekülatif artışa dikkat çekti 
</HEADLINE>
<TEXT>

     Ankara Fırıncılar Odası Başkanı Yusuf Ekşi, Başbakan Abdullah Gül'e bir yazı göndererek, unda son dönemlerde meydana gelen spekülatif fiyat artışlarının önlenmesini, buğday ithalatındaki gümrük vergisinin geçici de olsa kaldırılmasını istedi. 
     Ekşi, Başbakan Abdullah Gül'e bugün gönderdiği yazıda, seçim ortamı ve AB ile görüşme sürecinin yoğunlaştığı dönemde iç piyasada meydana gelen boşluktan yararlanmak ve haksız kazanç elde etmek isteyen fırsatçıların hemen harekete geçtiğine dikkati çekti. 
     Ankara ve Konya başta olmak üzere ''kartelci-rantiyeci bazı spekülatörler ve değirmencilerin'' Türkiye genelinde yaptıkları uygulamalarla tekel oluşturduğunu, orta ölçekli küçük işletme niteliğindeki değirmencilerin buğday alımını engellediğini, onlara yüksek fiyatla buğday sattığını anlatan Ekşi, un fiyatlarının 18-20 milyon liradan 28-33 milyon liraya çıktığını belirtti. 
     Ekşi, 1 Ekim 2001'de 200 gramı 200 bin lira olarak ilan edilen ekmek fiyatının, girdi maliyetlerindeki artışa rağmen, fırıncı esnafının iyi niyeti sayesinde artmadığını hatırlatarak, ''haksız kazanç elde etmek isteyen değirmenciler yüzünden'' bu uygulamanın devam etmesinin mümkün olmadığını kaydetti. 
     Ekmek fiyatlarındaki artışın kabul edilebilir düzeyde tutulması için buğday ithalatındaki verginin kaldırılmasını, küçük ölçekli işletmelere düşük faizli, 2-3 ay vadeli buğday alım kredisi verilmesini, haksız kazanç sağlamak isteyenlere izin verilmemesini isteyen Ankara Fırıncılar Odası Başkanı Ekşi, konunun değerlendirmesi için ilgili bakanlık, kuruluş ve odanın çağrılı olacağı bir toplantı düzenlenmesinin yararlı olacağını belirtti. 
     Ekşi, aynı yazıyı, bilgi için Tarım ve Köyişleri Bakanlığı, Rekabet Kurumu Başkanlığı, Ankara Valiliği, Ankara Büyükşehir Belediye Başkanlığı, TOBB, Ankara Ticaret Odası'na da gönderdi. 
     Diğer taraftan, Türkiye Fırıncılar Konfederasyonu, un fiyatlarındaki artış nedeniyle Ekim ayında ekmeğin fiyatının Türkiye genelinde yüzde 25'i geçmeyecek şekilde artırılacağını açıklamış, ancak sektördeki rekabet nedeniyle fiyatlarda artış olmamıştı. 
     





</TEXT>
</DOC>
