<DOC>
<DOCNO> 108741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur25.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahya Murat Demirel'in tahliyesine usul itirazı... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Egebank'ın eski sahibi Yahya Murat Demirel'in tahliyesine ilişkin alınan kararın, Ceza Muhakemeleri Usulü Kanunu'na CMUK aykırı olduğu öne sürüldü. 
     İstanbul 1. Ağır Ceza Mahkemesi'nde süren Egebank Davası'nda tutuklu olarak yargılanırken, avukatları aracılığıyla bir üst mahkemeye yapılan itiraz üzerine Demirel'in tahliye edilmesine avukat İhsan Paksoy itirazda bulundu. 
     Demirel'in tahliye edilmesine ilişkin haberleri gazetelerden öğrendiğini belirten avukat Paksoy, itiraz dilekçesini, gerekçeleriyle birlikte hazırlayarak Adalet Bakanlığı Ceza İşleri Genel Müdürlüğü'ne gönderdi. 
     Avukat Paksoy, tahliye kararının CMUK'nun 22. maddesine aykırı olduğuna ilişkin İstanbul Barosu'na da yazılı bilgi verdi. 
     İhsan Paksoy dilekçesinde, adli tatil nedeniyle oluşturulan nöbetçi heyete başkanlık eden Ahmet Ulucak'ın, Egebank davası ile ilgili 31 Temmuz 2002 tarihli duruşma ve 23 Ağustos 2002 tarihli tutukluluğun incelenmesinde ''tahliye'' yönünde görüş bildirip, oyçokluğuyla alınan ret kararına muhalif kaldığını ifade etti. 
     Sanık avukatlarının, müvekkillerinin tahliyesi için bir üst mahkeme olan İstanbul 2. Ağır Ceza Mahkemesi'ne başvurması üzerine Mahkeme Başkanı Ahmet Ulucak'ın, oybirliğiyle 13 Eylül 2002 günü alınan tahliye kararı sırasında da oy kullandığı ifade edilen dilekçede, şöyle denildi 
     ''CMUK'un 22'nci maddesi, açıkça 'Aleyhinde kanun yoluna müracaat edilmiş olan bir hükme iştirak eden hakim, mafevk üst mahkemesince bu hükme dair verilecek karara iştirak edemez' demektedir. Bu durumda, daha önce tutukluluğun devamı kararına 2 kez muhalefet ederek görüşünü açıklayan Mahkeme Başkanı Ahmet Ulucak, itirazı inceleyerek tutukluluğun kaldırılması kararına iştirak etmiştir. Bu nedenle karar, hukuken geçersiz bir karardır. Yasaya aykırı olması nedeniyle de yok hükmündedir.'' 
     
     DEMİREL'İN AVUKATLARININ GÖRÜŞÜ 
     Yahya Murat Demirel'in avukatları ise bu olayda, CMUK'un 22. maddesinin uygulanamayacağını öne sürdüler. 
     Avukatlar, olaya bu maddenin tatbiki için öncelikle, ''Hakimin iştirakinin bulunduğu somut bir mahkeme kararının bulunması'', daha sonra da ''Bu karara karşı, aleyhinde kanun yoluna başvurulan makamda, önceki kararı veren hakimin görev alması'' gerektiğini ifade ettiler. 
     İstanbul 1. Ağır Ceza Mahkemesi'nce 12 Eylül 2002 tarihli duruşmada tutukluluk halinin devamına ilişkin kararı veren heyette, bu karara karşı itirazı inceleyen mahkemede görevli hakim Ahmet Ulucak'ın görev almadığını belirten avukatlar, şu görüşleri ifade ettiler 
     ''Hakim Ulucak'ın, İstanbul 1. Ağır Ceza Mahkemesi'nin adli tatilde icra edilen 31 Temmuz 2002 tarihli bir başka duruşmada görev alması, CMUK'un 22. maddesi yasağı kapsamında değildir. Bu maddeye aykırılık ancak ve ancak hakim Ahmet Ulucak'ın iştirak ettiği heyet tarafından adli tatilde verilen duruşma kararına karşı, tarafımızca o tarihte yapılan itirazı inceleyen İstanbul 4. Ağır Ceza Mahkemesi heyetinde yer alması durumunda söz konusu olabilecekti.'' CMUK'un 22. maddesinin, mahkemenin her bir kararını ve bu karara karşı yapılan kanun yollarını ayrı ayrı ele aldığını ifade eden Demirel'in avukatları, ''Bu nedenle somut hadisede, CMUK'un 22. maddesi kapsamında değerlendirilmesi gereken bir durum söz konusu değildir. Nitekim içtihadı birleştirme kararı ve Yargıtay'ın emsal kararları da bu yöndedir '' şeklinde görüş bildirdiler. 
     Demirel'in avukatları, tutuklamanın bir tedbir olduğunu ve sanığın tutuklanmasına ya da salıverilmesine karar veren hakimin ''oyunu belli etmiş sayılamayacağını'' da savundular. 
     





</TEXT>
</DOC>
