<DOC>
<DOCNO> 149759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/soneko21.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, bütçe ile öngörülen rakam arasındaki farkı açıkladı... 
</HEADLINE>
<TEXT>

     Hazine Müsteşarlığı, 2003 yılı borç ödemelerine ilişkin öngörülen rakam ile bütçe kapsamında açıklanan rakam arasındaki farka ilişkin bir açıklama yaptı. 
     Hazine Müsteşarlığı'ndan yapılan yazılı açıklamada, 2003 Mali Yılı Bütçe Kanunu tasarısının TBMM Plan ve Bütçe Komisyonu'nda görüşülmesi sırasında 2003 yılı borç ödemelerine ilişkin yapılan açıklamada, bütçe kapsamında yapılacak iç ve dış borç ödemeleri toplamının 93.4 milyar dolar olarak belirtildiği hatırlatıldı. 
     Açıklamada, 2002 yılı ekim ayında kamuoyuna yapılan bilendirmede ise 2003 yılı borç ödeme öngörüsünün 77.3 milyar dolar olarak açıklandığı ifade edildi. 
     Söz konusu rakamlar arasındaki farkın kamuoyunda bazı tereddütlere neden olduğu belirtilen açıklamada, şunlar kaydedildi 
     ''Bu farkın temel nedenleri üzerinde bir açıklama yapılması gerekli görülmüştür. Bütçe hedefleri çerçevesinde hazırlanan finansman programı nakden ve mahsuben yapılacak işlemlerin tümünü içermektedir. Nakit hareketlerine yol açmayan ancak bütçeye gider olarak yazılan ödemeler herhangi bir nakit çıkışı ve bu kapsamda nakit finansman ihtiyacı gerektirmediğinden nakit bazda hazırlanan finansman programlarında yer almamaktadır. Ekim ayında kamuoyuna duyurulan finansman tahminleri bu çerçevede nakit bazda hazırlanmıştır.'' 
     
     NAKİT ÇIKIŞI GEREKTİRMEYEN İŞLEMLER 
     Açıklamada, 2003 yılında bütçe ödeneklerinde faiz gideri olarak kayıt altına alınan ve herhangi bir nakit çıkışı gerektirmeyen başlıca işlemlerin şunlar olduğu ifade edildi 
     ''Önceki yıllarda da yapıldığı gibi kamu bankalarının elinde bulunan Devlet İç Borçlanma Senetleri DİSB , bankaların likidite ve karlılık durumu göz önüne alınarak ve bankalarla da mutabakata varılarak yeniden yapılandırılması sonucunda tahakkuk eden ancak karşılığında DİSB verilen işlenmiş faiz giderleri, 2002 yılında olduğu gibi 2003 yılında da Piyasa Yapıcı bankaların Hazine ihaleleri sonrasında gerçekleştirecekleri senet değişimleri sonucu ortaya çıkacak işlenmiş faiz giderleridir.'' 
     Gerek yukarıdaki işlemler kapsamında, gerekse nakit bazlı programda yer almayan ancak bütçe ödeneklerinde yer alan ve yıl içinde gerçekleşmeleri durumunda nakit baza dönüştürülen işlemler için 2003 yılı bütçesinde yaklaşık 4.3 milyar dolar tutarında faiz ödeneği öngörüldüğü kaydedilen Hazine açıklamasında, şöyle denildi 
     ''Ayrıca son dönemdeki gelişmeler çerçevesinde borçlanmanın vade yapısında olması muhtemel değişikliklerin de projeksiyonlara yansıması sonucunda 2003 yılı toplam borç ödemesi 90.4 milyar dolar olarak öngörülmektedir. 
     Bu çerçevede söz konusu bütçe bazlı 93.4 milyar dolar tutarındaki borç ödemesi tutarından, yukarıda detayları verilen işlemlerden kaynaklanan toplam 3 milyar dolar tutarındaki farkın düşüldükten sonraki mevcut finansman ihtiyacı 90.4 milyar dolardır.'' 
     
     DOLAR KURU TAHMİNİ 7.3, NEMA KANUNU 5.6 MİLYAR DOLAR ARTIRIYOR 
     Nakit bazdaki finansman öngörüleri arısındaki farklılığın en önemli nedenlerinden birinin 2003 yılı için öngörülen dolar kurları arasındaki farklar olduğu bildirilen açıklamada, şu saptamalara yer verildi 
     ''Ekim tahmininde Eylül ayında ortalama 1 milyon 651 bin liraya ulaşan dolar kurunun 2003 yılında ortalama yüzde 20 artışla 1 milyon 980 bin lira olacağı tahmin edilmiştir. Ancak Ocak sonunda başlatılan 2003 yılı bütçe çalışmalarında kurun ulaştığı seviye dikkate alınarak, 2003 yılı ortalama kurunun 1 milyon 752 bin lira olacağı tahmininde bulunulmuştur. Diğer taraftan, aylık kur gerçekleşmeleri dikkate alınarak yılın geri kalan kısmı için projeksiyonlar revize edilmektedir. Sadece kur varsayımındaki değişiklik nedeniyle, iç borç ödemelerinden kaynaklanan 7.3 milyar dolarlık bir fark ortaya çıkmıştır. 
     Çalışanların Tasarruflarını Teşvik Hesabı'nın ÇTTH tasfiyesine ilişkin kanun tasarısı teklifi Şubat ayında tamamlanmış ve TBMM'ye sunulmuştur. Bu düzenleme ile belli bir dönemde yapılacak ödemeler için hesabın portföyünde bulunan DİBS'lerin 2003 yılında tamamının erken itfa edilmesi, gerekli nakit ödeme yapıldıktan sonra kalan kısmının kanunla tanımlandığı şekilde yapılanarak yeniden ihraç edilmesi öngörülmektedir. Bu işlem sonucunda ÇTTH'den hak sahiplerine yapılacak olan nakdi ödemenin haricinde yaklaşık 5.6 milyar dolarlık senet yeniden yapılandırılacaktır. Söz konusu işlem kamuya yapılan ödemelere ve karşılığından iç borçlanma olarak kamuya satışlar kalemine yansıtılmıştır. 
     
     2002 FAİZ DIŞI FAZLASININ HEDEFİ TUTMAMASI DA 2003'Ü ETKİLEDİ 
     İlave olarak, Ekim ayında yapılan çalışmada 2002 yılı faiz dışı fazla hedefi 17.9 katrilyon lira olarak öngörülmüş, ancak, nakit bazda 14 katrilyon lira olarak gerçekleşmiştir. Söz konusu 3.9 katrilyon liralık fark iç ve dış piyasalardan borçlanılmak suretiyle finanse edilmiştir. Bu kapsamda, iç piyasalardan yaklaşık 2.8 katrilyon lira fazla borçlanılmak durumunda kalınmış ve bu borçlanma faizi ile birlikte 2003 yılına ilave bir yük getirmiştir.'' Ödemelerdeki artışların yanı sıra azalmaların da olduğu ifade edilen açıklamada, ''En temel azalma kamu bankalarının DİBS'lerinin yeniden yapılandırılmasından kaynaklanan nakit bazdan nakit dışı baza geçen faiz ödemesinden kaynaklanmaktadır. Ekim ayına göre olan söz konusu faiz azalması nakit bazda olurken bütçe bazında herhangi bir azalma söz konusu değildir. bu işlemler ödeme ve borçlanma kalemine yansıtılmıştır'' denildi. 
     Hazine, kamuoyuna açıklanan nakit bazlı finansman programlarının dayandığı temel varsayımlarda ekonomide yaşanan gelişimlere göre değişikliklerin olabildiğini ve finansman rakamlarının bu çerçevede değişebildiği vurguladı. 
     Ancak Ekim ve son açıklanan rakamlar arasındaki değişimin temel kur tahmini farklılığından kaynaklandığı ifade edilen Hazine açıklamasında, dolar bazında değişimin yüzde 17 civarındayken, Türk Lirası bazında değişimin yüzde 6 olduğu bildirildi. 
     Açıklamada, bazı yayın organlarında 73 milyar dolar olarak yer alan 2003 yılı toplam borç ödemesi rakamının 31 Ocak 2003 tarihi itibariyle nakit bazlı kesinleşmiş iç ve dış borç ödemeleri olduğu, yıl içinde yapılacak borçlanmaların getireceği yükü içermediği kaydedildi. 
     





</TEXT>
</DOC>
