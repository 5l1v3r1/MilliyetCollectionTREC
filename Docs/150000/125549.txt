<DOC>
<DOCNO> 125549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/spor/spo03.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
KUPADA ÜMİT VAR 1-0 
</HEADLINE>
<TEXT>

Galatasaray giderek yükselen grafiğini Türkiye Kupası’na da yansıttı, Ankaragücü’nü Karan’ın attığı tek golle geçerek, yoluna devam etti 
90 dakika      HALİL ÖZER 

     Galatasaray, gerçek kimliğini yakalamaya 5 kala, oynadığı futbolla bile maçlarını istediği gibi kazanmaya devam ediyor. Sahanın her yerinde topa basan, mücadele eden ve rakibe tek gol pozisyonu bile vermeyen Galatasaray, kupada da yola devam’ dedi. 
     90 dakika boyunca Ankaragücü’nün akılda kalan tek gol fırsatı bile yok. Bu, Ankara takımının yeteneksizliğinden ya da kötü futbolundan kaynaklanmıyor. Galatasaray’ın demir örgüsü sahanın her yerinde öylesine organize edilmişti ki, Başkent ekibi boş alan hiç bulamadı. Hakan Keleş ve Augustine gibi forvet oyuncularının varlığı sadece beyaz listelerde kaldı. 
     Orta alanda yavaş yavaş oturan Hasan, Berkant, Cihan ve Ümit Davala, dünkü oyunun ağırlığını üstlenen oyunculardı. Bu bölgeden gelişen ataklar forvete bol pozisyon hazırladı. 7. dakikada Arif soldan sarktı, sıfıra indi ama pası kötüydü. 10. dakikada sahanın yıldızlarından Hasan Şaş yoktan var ettiği pozisyonu çok kolay harcadı. 16. dakikada Berkant’ın sağdan ortasını Hasan göğsüyle yumuşattı. Arif’in şutunu Zafer önledi. 28. dakikada Ümit Davala’nın uzun topuna Zafer çıktı, ama boşa çıktı. Arif boş kale yerine dışarıya attı. 
     32. dakikada gol ofsayt tartışmasıyla geldi. Hasan Şaş soldan ortaladı, Arif, Zafer’in önünde topu mükemmel çaldı, kaleye yuvarladı, direkten geldi. Dönen topa Ümit Karan son bir çabayla vurdu, top filelere gitti. 
     43. dakikada Arif’in pasıyla Ümit Karan, Zafer ile karşı karşıya kaldı. Ancak topu dışarıya attı. İkinci yarı, Galatasaray’ın rahat ve garanti futboluyla geçti. Kendilerini hiç zorlamadılar. Ama sahanın her yerinde emniyet sübapları alınmıştı. Ankaragücü atak gözükmesine rağmen kaleyi bulan tek şut atamadı. Zaman zaman kontrataklar Galatasaray’a pozisyon yarattı. Ümit Karan’ın bitmek bilmeyen enerjisi, orta alanın çalışkanlığı ve savunmanın tecrübesi, zor gibi gözüken maçı kolaya çevirdi. 
     50. dakikada Arif soldan ortaladı, Ümit Davala kötü vurdu. 
     60. dakikada ikinci yarının en net pozisyonu geldi. Ümit Karan sağdan ortaladı, Berkant altı pasta kafayı çok kötü vurdu. Pozisyonu harcadı. 
     Terim ve Galatasaray, kupada da yürürken, son haftalar gösterdi ki, inanç başarıyı getirmiyor. Gerçeğe çağrı ve gerçeğe yaklaşım başarıyı getiriyor. 
     
Terim memnun      GALATASARAY Teknik Direktörü Fatih Terim, Ankaragücü karşısında etkili bir futbol sergilediklerini açıkladı. Terim, "Özellikle maçın ilk yarısında sergilenen futboldan memnunum. İkinci golü de bulmak istiyorduk. Çok pozisyon kaçırdık. Son 15 dakikada ise taktiksel olarak, turu korumayı amaçladık. Benim için en keyif verici olay savunmanın rakibe pozisyon vermemesiydi" diye konuştu. 
     BAŞKENT ekibinin hocası Stoichita ise Galatasaray’ı kilitlemeye yönelik bir oyun planı uyguladıklarını dile getirdi. Rumen hoca, "Tüm hesaplarımız gol yememek üzere kurulmuştu. Rakibi oyunun genelinde oynatmadık. Ancak yediğimiz golden sonra bunu telafi etmemiz gerekiyordu. Pozisyon üretemedik. Kupa maçında bu tür hataların dönüşü olmuyor. Bu turu geçsek finale kadar yürürdük" dedi. 
     
Davala’ya sorgulamaGizlice İnter ile görüşen yıldız futbolcu, yönetime hesap verdi, yuvada kalmak istediğini iddia etti 
     Karar Terim’in 
     GİZLİCE İtalya’ya giderek, bonservisini elinde bulunduran İnter ile masaya oturan Ümit Davala, yönetim tarafından sorguya çekildi. Ümit, İtalya’ya gittiğini doğrulayıp, görüşmeyi Galatasaray’da kalmak adına yaptığını iddia etti. Bu konuda son karar Fatih Terim’e bırakıldı. 
     
     Kapılar kapalı 
     ÜMİT’E yakın çevreler, başarılı futbolcunun İnter’den istediği cevabı alamadığı için ortamı yumuşatmaya çalıştığını vurguladı. İtalyan yöneticilerin, Galatasaraylı futbolcuya, "Bu sezon sana ihtiyacımız yok. Galatasaray’a kalacaksın" restini çektiği, Cuper’in de Ümit’i düşünmediği vurgulandı. 
     
Aslan, Gera’nın peşindeGalatasaray, Macar Milli Takımı’nda da oynayan Ferencvaros’un golcüsü Zoltan ile temasa geçti. Sezon sonunda sözleşmesi sona eren forvetle anlaşılmaya çalışılıyor 
     Sözleşmesi bitiyor 
     GOL yollarındaki sıkıntısını gidermek için çabalayan Galatasaray, Macar forvet Zoltan Gera’nın peşine düştü. Macar Milli Takımı’nın ileri ucunda da görev yapan Ferencvaroslu futbolcu hakkında olumlu referans alan Cim - Bom, sezon sonunda sözleşmesi sona erecek olan futbolcunun işini bitirmek için temaslara başladı. 
     
     Bu sezon 5 gol, 5 asist 
     LİGİN 17. haftasının tamamlandığı Macar Ligi’nde 16 maçta görev alan Gera, 5 gol attı, 5 de asist yaptı. Bugüne kadar ligde 89 karşılaşmada oynayıp, 24 golü bulunan Ferencvaroslu futbolcu, Macar Milli Takımı’nın da formasını 8 kez giydi. Gera, bu mücadelelerde üç gol bulurken, bunların tamamını da San Marino’ya karşı kaydetti. 
     



 SPOR 






























</TEXT>
</DOC>
