<DOC>
<DOCNO> 115447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sondun19.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtulan bir rehine Gazı soluduğumda bir ton votka içmiş gibi oldum 
</HEADLINE>
<TEXT>

     Moskova'da dün Rus güçlerinin düzenlediği operasyonla kurtarılan rehinelerden biri, operasyon sırasında kullanılan gazı soluduğunda bilincini kaybettiğini ve ''bir ton votka içmiş gibi olduğunu'' söyledi. 
     Fransız Haber Ajansı AFP hesabına çalıştığı belirtilen Oleg Ziogonov 23 , kaldırıldığı hastaneden AFP'ye telefonla yaptığı açıklamada, ''Hiç kimse ne olduğunu görmedi. Gazı hissettiğimizde hepimiz yere yatmıştık. Zeminden yanık kokusu saçan hafif bir duman yayılıyordu. Herkes baskın olacağını anlamıştı'' dedi. 
     Ziogonov, ''Ben diğerlerinden daha az zehirlendim. Boynumdaki atkıyla yüzümü kapattım. Bilincimi kaybettim, sonra bilincim yerine geldi. Bu birkaç kez oldu. Sanki bir ton votka içmiş gibiydim. Çığlıklar ve sanki çatışma varmış gibi silah sesleri duydum'' diye konuştu. 
     Vurularak öldürülmüş hiç kimseyi görmediğini belirten Ziogonov, ''Dışarıya çıkarken bana destek oldular, yürüyecek durumda olmayan kişileri taşıyan kurtarma görevlileri gördüm. Yerde yatmış 20 kadar rehine vardı. Hiçbiri kurşunla vurulmamıştı'' dedi. 
     Kendisini gaz yüzünden gözetim altında tuttuklarını söyleyen Ziogonov, doktorların gazın yan etkisinden endişe ettiklerini belirtti. Ziogonov, ''Gazla ilgili hiçbir şey söylemiyorlar'' dedi. 
     Eylemcilerin başlarda çok nazik olduğunu, ancak daha sonra saldırganlaştığını belirten Ziogonov, ''Saatte 10 kişiyi öldürme tehdidinde bulundular'' diye konuştu. 
     





</TEXT>
</DOC>
