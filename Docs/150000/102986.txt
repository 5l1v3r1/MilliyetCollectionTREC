<DOC>
<DOCNO> 102986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur08.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Yalova İl Başkanı "Okuyan'a başarılar ama biz kalıyoruz" 
</HEADLINE>
<TEXT>

     ANAP Yalova İl Başkanı Özkan Tiryaki, partiden istifa eden eski Çalışma ve Sosyal Güvenlik Bakanı Yaşar Okuyan ile birlikte hareket etmeyeceklerini belirterek, ''İl Teşkilatı olarak istifa etmeyi düşünmüyoruz. Okuyan'a, siyasi yaşamında başarılar dileriz'' dedi. 
     Tiryaki, yaptığı açıklamada, Yaşar Okuyan'ın partiden istifa etmesinin ardından, ANAP Yalova İl Teşkilatı'nın da istifa edeceği yönündeki iddiaların gerçeği yansıtmadığını söyledi. 
     Yaşar Okuyan'ın, geçen hafta birtakım temel atma ve açılış törenlerine katılmak için geldiği Yalova'da, il teşkilatı ve partili belediye başkanlarıyla toplantı yaptığını ifade eden Tiryaki, şöyle konuştu 
     ''Toplantıda, belediye başkanlarımız, partili meclis üyelerimiz ve kurmaylarımızla biraraya gelerek, durum değerlendirmesi yaptık. Bu toplantıda başka birşey görüşülmedi. Ancak, son günlerde Yalova kamuoyunda, parti teşkilatı olarak topluca istifa edeceğimiz yönünde söylentiler çıkmıştı. ANAP Yalova İl Teşkilatı olarak istifa etmeyi düşünmüyoruz. Sayın Yaşar Okuyan'a da bundan sonraki siyası hayatında başarılar dileriz.'' 
     





</TEXT>
</DOC>
