<DOC>
<DOCNO> 145634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/yasam/yas01.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Son yemeğini katiliyle yedi 
</HEADLINE>
<TEXT>

Bodrum’da yalnız yaşadığı evinde 25 yerinden bıçaklanan Piren Çinkılıç’ın, katiliyle o gece yemek yediği anlaşıldı 
     YAŞAR ANTER Muğla DHA 

     Muğla Bodrum’da vahşice öldürülen İngilizce yeminli tercüman ve rehber Piren Çinkılıç 29 cinayetiyle ilgili ilginç bulgulara ulaşıldı. 
     Korkunç cinayet, Bodrum’a altı yıl önce yerleşen İzmirli Çinkılıç’tan haber alamayan arkadaşlarının polise ihbarıyla ortaya çıktı. Önceki gün Türkkuyusu Mahallesi Gökçeler Sokak’taki 19 numaralı eve giren polis, Çinkılıç’ı banyonun önünde kanlar içinde buldu. Genç kadının olay gecesi evinde yabancı bir kişiyle yemek yediği, içki ve sigara içtiği, daha sonra yaşanan boğuşma sırasında tabak ve içki kadehlerinin kırıldığı, koltukların devrildiği belirlendi. 
     
     Sevgilisi bir ingiliz 
     Katilin, Çinkılıç’ı salonda bıçaklamaya çalıştığı, genç kadının banyoya kaçtığı halde darbelerden kurtulamadığı anlaşıldı. 
     25 yerinden bıçaklandığı, boğazı ve vücudunun çeşitli yerlerinin paramparça edildiği belirlenen Çinkılıç’ın cenazesi, İzmir Adli Tıp Kurumu’na gönderildi. Polis, evde yaptığı incelemede birçok mektup buldu. Yalnız yaşayan ve bir ay önce İngiltere’den döndüğü belirtilen Çinkılıç’ın emekli İngiliz polis Geoff Myburry 56 ile birlikte olduğu kaydedildi. 
     
     Kiracıları da aranıyor 
     Polis, Yıldız Yatçılık Limited Şirketi’nde teknik müdür olan ve İspanya’dan Bodrum’a tekne getirmek üzere yolda olan Myburry’nin ifadesine başvuracak. 
     Bu arada bir süre önce Bodrum Açıkdeniz Yelken Kulübü Genel Sekreterliği de yapan Çinkılıç’ın, rehberlik için yurtdışına gittiğinde evini Aydın ve dövmeci Tuncer adlı kişilere kiraya verdiği ve 4 aydır parasını alamadığı da ortaya çıkarılınca, polis bu kişileri de aramaya başladı. 
     


YAŞAM 























</TEXT>
</DOC>
