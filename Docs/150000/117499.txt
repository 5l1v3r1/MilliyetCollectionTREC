<DOC>
<DOCNO> 117499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/spor/spo05.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy’deki müthiş derbide, yine futbolun yüzü kızardı 
</HEADLINE>
<TEXT>
ÇİRKİNLİK DİZBOYU 
Galatasaray taraftarı önce stada alındı, ancak iki taraf adeta savaşa başlayınca, dışarı çıkarıldı. Milyarlarca lira zarar verildi, Eser’in kafası yarıldı 
     ERHAN TELLİ 

     Kıyamet koptu 
     TÜRK futbolunun iki büyük kulübünün buluşmasında yine çirkinlikler yaşandı. Sezon başında, rakip taraftarların maçlara götürülmemesi kararı alınmasına rağmen, Valilik’in tribünde yer ayırmasıyla, Şükrü Saracoğlu’na giden Galatasaray taraftarları yine maçı izleyemedi. Kadıköy’e bayrak ve forma taşımadan gelen, ancak girişte hepsini ortaya çıkaran Sarı-Kırmızılılar, polisin kararıyla numaralı tribünde ayrılan yere yerleştirilirken, kıyamet koptu. 
     
     Sanki savaş 
     GALATASARAY taraftarlarının görünmesiyle, her iki takımın tribünleri birbirlerine yaralayıcı maddeler atmaya başladılar. Demir çubukların bile havalarda uçuşmasıyla, çok sayıda yaralanan oldu. Polis olaylara engel olamayınca, emniyetin kararı üzerine tüm Galatasaraylı taraftarlar dışarıya çıkarılmaya başlandı. Ancak Sarı-Kırmızılılar, tuvaletlere milyarlarca lira zarar verdi, kapıları, tüm koltukları söküp Fenerbahçeliler’e attı. 
     
     Camlar aşağıda 
     STADIN kapısında bekletilen 12 belediye otobüsüne bindirilen Galatasaraylılar ile dışarda bekleyen Fenerbahçeliler olayları yeniden ateşledi. Sarı - Lacivertliler’in attıkları taşlarla camlar kırılırken, Galatasaraylılar’ın da içeriden camları indirdikleri görüldü. Bu arada ısınmaya çıkan Galatasaray büyük tepki gördü. Mondragon yabancı maddeler yüzünden kaleye geçemedi. Kaleci Antrenörü Eser Özaltındere başından yaralandı ve ayakta tedavi gördü. 
     



 SPOR 








































</TEXT>
</DOC>
