<DOC>
<DOCNO> 146941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/spor/ygokce.html </URL>
<DATE> 2003/04/02/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Bırakın, öyle kalsın 
</HEADLINE>
<TEXT>

     Evet, mazi kalbimizde bir yaradır, bunu biliyoruz. Mazinin değişemeyeceğini de biliyoruz. Olsa olsa onu değiştirmenin tek yolu, maziye - bugünden - yeni bir şeyler katmak ve gelecek kuşaklara daha tutarlı istatistikler bırakmaktır. 
     Bu açıdan bakarsak, gün bugündür. Zaman bu zamandır... İngiltere’yi Sunderland’da ilk golü golleri atarak yenmek için de fırsat "tam" dır. 
     Hayır, galibiyete elbette itirazım yok. Yeneceksek İngiltere’yi zaten bundan daha elverişli bir ortam da yok 
     
     Berabetlik de başarı 
     Maçın bir başka yanı da var... Asıl ona bakalım... 
     Avrupa Şampiyonası elemelerinde bir grup maçı oynayacağız bugün... Hedefimiz finallere katılmak... Sevinelim ki bu alanda süreklilik oluşturmaya 1996, 2000 başladık. Daha büyük hedefimiz Euro 2004’de final oynamak... Dünya Kupası’nda üçüncülük kazanmış bir ülke için bunlar hiç de hayal değil. 
     Günün gerçeği, şu eleme grubu maçındaki pozisyonumuzdur. Türkiye, İngiltere’nin 2 puan önünde, üç maçta 9 puanla lider olarak çıkıyor sahaya... Elbette 4 maçta 12 puana ulaşıp hem çok büyük bir grup avantajı elde edebiliriz, hem de bundan sonraki maçlarda daha rahat, daha keyifli pozisyonlarla başta Şenol Güneş kadroda ve oyun planımızda istediğimiz yenilikleri, deneyleri yaparak oynar finallere çok daha uygun biçimde hazırlanabiliriz. Ne var ki beraberlik de bizim için iyi bir sonuç olacaktır. 
     Kör bir galibiyet hırsıyla çullanıp kontrolu kaybetmektense, baştan sona kontrollu oynayıp kazanmanın yollarını aramak, olmadıysa, beraberlikle oradan ayrılmak da başarıdır. Kalbimizdeki yarayı tedavi edip kapatmak için uğraşırken, yeni yaralar açmamak gerekir. Şenol Güneş ve ekibinin bu bilinçle hazırlandıklarını biliyoruz... 
     
     Diplomat olmalı 
     Berabere biten maç, İngiltere ile aramızdaki 2 puanlık farkı aynen devam ettirir. Türkiye’deki rövanş maçına da avantajımız olarak yansır. Bunu unutmayalım. Burada dikkat edilmesi gereken nokta, beraberliğin bir amaç değil, razı olunacak bir sonuç olabileceğidir. Beraberlik için sahaya çıkarsanız, bu ülkeye yakışmayacak bir oyunla yenilebilirsiniz. Kazanmak için - kontrolu elden bırakmadan - oynarsanız, başaramasanız dahi bir beraberliğe katlanırsınız. İngiltere beraberliğe bile katlanamayacak durumda. Bu da maçın psikolojik kırılma noktasıdır... 
     Diplomaside bir gelenek var. İki ülke arasındaki ilişkileri iyileştirmek, sorunlarınızı çözmek için çaba gösterirken, başaramıyorsanız, en kestirme yol, statükoyu korumaktır. Bırakın aynen öyle kalsın. Yeni sorunlar açılacağına, bildiğiniz sorunlar devam etsin, derler. Hele o sorunlar size avantaj sağlıyorsa Şenol Güneş’in bugün biraz da diplomat olması gerektiğini düşünüyorum 
     
Sadece Derwall değil      Türk Futbolu’ndaki gelişmeyi analiz eden yabancılar, işe kolayından başlayıp Jupp Derwall e tanımladıkları bir milat belirliyorlar... Efendim, Derwall in Türkiye’ye gelişinden sonra Türk Futbolu adeta patlama yapmış... Hele hele Almanya’da, Alman kulüplerinde futbola başlayan gençlerle bu patlama doruk noktasına ulaşmış... 
     Önyargılı Avrupa, kendi bildiği isimlerle, kendi bildiği kaynaklarla formülü koyuveriyor masaya... 
     Elbette Derwall in katkılarını, çabalarını inkar edecek değilim... Almanya’da yetişen futbolcularımızın da - özellikle profesyonellik kavramları konusunda - futbolumuza çok şeyler kazandırdığına inanıyorum. 
     Ama hayır... Her şey Derwall e başlamadı... 
     Eğer öyle düşünürsek, Gündüz Kılıç tan Coşkun Özarı ya, Metin Türel den Gündüz Tekin Onay a, Candan Tarhan dan Tamer Güney e, Özkan Sümer den Fatih Terim ve Mustafa Denizli ye uzanan Türk antrenörlerinin çabalarını, emeklerini, adanmışlıklarını da inkar etmiş oluruz... Türk antrenörlüğünü kurumlaştıran Sahir Gürkan ı yok saymış oluruz.. Sepp Piontek in seminerlerde, kurslarda genç antrenör adaylarına verdiklerini unutmuş oluruz. 
     Evet, teşekkür borçluyuz... Ama sadece Derwall e değil, hepsine 
     
Eriksson’un sonu mu      İngiltere Milli Takımı’nın İsveçli teknik direktörü Sven Göran Eriksson , oldukça tedirgin, rahatsız... İngiltere Federasyonu onu göreve getirirken, muhafazakar kültüre karşı çok cesur davrandı. Bir yabancıya milli takımı teslim etmek, hem cesaretle, hem de onca denemeden sonra çaresizlik sonucu alınmış bir karardı. Eriksson bugüne kadar aldığı sonuçlarla en azından başarısız olmadığını gösterdi... İngiliz Futbolu’nun bir duraklama sürecinden geçtiğini bilerek çözüm arayışlarını sürdürdü. 
     O çözümler kolay görünmüyor. İngiltere bir zamanlar dünyayı sarsan efsane futbolcu kuşağının yerine yenilerini koyamıyor. En büyük yıldızları David Beckham , kusursuz uzun toplarının ve zaman zaman attığı frikiklerin ötesine geçemedi henüz. Tasarlanmış bir pop yıldızı gibi özel kuaförler, özel şort ve forma dizaynırları, özel halkla ilişkiler danışmanları sayesinde Japonya’da büyük sükse yaptı. Ama Kaptan, takımını yarı finale taşıyamadı. 
     Eriksson un elinde elbette sihirli değnek yok. İngiltere’yi bir günde değiştiremez. Daha da önemlisi, bugünkü maçta bizden çekindiğini açıkça itiraf etmesidir. 
     Sözün kısası, bugün yenilebilir İngiltere...Böyle bir sonuç, fırsat kollayan Slovakya’yı grup ikinciliği için iştahlandırır... Eriksson un da sonunu getiren bir süreci başlatır. 
     
     


SPOR 



























</TEXT>
</DOC>
