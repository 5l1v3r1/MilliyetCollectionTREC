<DOC>
<DOCNO> 118830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sondun19.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeğen vahşetine, teyzeden insanlık dersi... 
</HEADLINE>
<TEXT>

     Balıkesir'in Sındırgı İlçesi'nde oturan babasının teyzesini ziyarete gelen lise öğrencisi, yaşlı kadının bileklerini camla keserek 8 bileziğini gasp etti. 
     Balıkesir'de ailesiyle birlikte yaşayan lise öğrencisi Ö.P, babasının teyzesi olan 85 yaşındaki Zeynep Ekici'yi ziyaret etmek üzere 10 gün önce Sındırgı'ya geldi. 
     Ö.P, teyzesiyle geçirdiği ilk gece bir cam parçasıyla Zeynep Ekici'nin bileklerini keserek 8 bileziğini gasp etti. Lise öğrencisi evden kaçmayı başarırken, bağırışları duyarak eve giren komşuları, yaşlı kadını baygın halde buldu. 
     Olay yerine çağrılan ''112 Acil Servis'' ekiplerince Sındırgı Devlet Hastanesi'ne kaldırılan yaşlı kadın, daha sonra Balıkesir Devlet Hastanesi'ne sevk edildi. 15 gün işgörmez raporu alan Zeynep Ekici, Ö.P'yi ele vermemek için polise sürekli, ''Dengemi kaybederek düştüm. Bileklerim ondan kesildi'' diye ifade verdi. 
     Yapılan soruşturma sonucu olayın sorumlusunun Ö.P. olduğu belirlenirken, yaşlı kadın da, polise bileklerini kesenin yeğeni olduğunu itiraf etmek zorunda kaldı. 
     Bunun üzerine, olay sonrası Balıkesir'deki ailesinin yanına kaçan lise öğrencisi gözaltına alındı. Ö.P, Emniyet Müdürlüğü'ndeki sorgulamasının ardından sevk edildiği mahkemece tutuklandı. 
     





</TEXT>
</DOC>
