<DOC>
<DOCNO> 122848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun16.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides, De Soto'ya dün verdiği yanıtı bu sabah geri aldı 
</HEADLINE>
<TEXT>

     Kıbrıs Rum Yönetimi lideri Glafkos Klerides, dün akşam BM Genel Sekreteri Kıbrıs Özel Temsilcisi Alvaro de Soto'ya verdiği, BM Genel Sekreteri Kofi Annan'ın 11 Kasım'da sunduğu çözüm planıyla ilgili Rum tarafının çekincelerini içeren mektubu, Türk tarafının yanıtı henüz verilmediği gerekçesiyle bu sabah geri aldı. 
     Rum radyosunun haberine göre, Rum Başsavcı Alekos Markides, De Soto'nun dün gece Klerides'e telefon ederek, Cumhurbaşkanı Rauf Denktaş'ın Türk tarafının yanıtını saat 23.30'da ileteceğini söylediğini ve bunun üzerine Rum tarafının yanıtının 23.48'de De Soto'ya iletildiğini belirtti. 
     De Soto, bu sabah, Klerides'in Müsteşarı Pandelis Kuros'a, ''Türk tarafının, teknik nedenlerden dolayı, cevap mektubunu dün gece iletemediğini ve bugün ileteceğini'' bildirdi. 
     Rum Yönetimi lideri Glafkos Klerides'in isteği üzerine, BM, Rum tarafının mektubunu, bu sabah saat 09.00'de geri verdi. 
     





</TEXT>
</DOC>
