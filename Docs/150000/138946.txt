<DOC>
<DOCNO> 138946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko26.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Antepfıstığı yılın zam rekortmeni... 
</HEADLINE>
<TEXT>

     Gaziantep Ticaret Borsası'nda GTB , fiyatı bir yılda en fazla artan ürün, kırmızı kabuklu antepfıstığı oldu. 
     GTB verilerinden derlediği bilgiye göre, Şubat 2002'de ortalama 2 milyon 713 bin liradan işlem gören kırmızı kabuklu antepfıstığı, Şubat 2003'te 5 milyon 770 bin liradan alıcı buldu. 
     Buna karşın, kırmızı mercimek ile fasulye, fiyatı gerileyen ürünler oldu. Geçen yıl Şubat ayında 697 bin 459 liradan satılan kırmızı iç mercimeğin fiyatı yüzde 16.7'lik düşüşle bu ay 581 bin liraya, dermason fasulyenin fiyatı da yüzde 19.4 düşüşle 1 milyon 240 bin 890 liradan 1 milyon liraya geriledi. 
     Güneydoğu İhracatçı Birlikleri Başkanlar Kurulu Başkanı Abdulkadir Çıkmaz, bölge insanı için büyük ekonomik öneme sahip bir ürün olan antepfıstığının, aynı zamanda en fazla döviz girdisi sağlayan tarım ürünleri arasında yer aldığını kaydetti. 
     Geçen yıl Şubat ayından itibaren antepfıstığı ihracatında önemli artış olduğunu belirten Çıkmaz, ''Bu sevindirici gelişmeyle birlikte piyasadaki antepfıstığı miktarı önemli ölçüde azaldı. İhracattaki artış, Kasım ayına kadar devam etti. Bu artışa bağlı olarak ürünün fiyatı yükseldi, üreticinin ürünü para etti'' dedi. 
     Çıkmaz, elinde antepfıstığı bulunan tüccar ve üreticinin çetin kış koşulları nedeniyle ürününü piyasaya sürememesinin de fiyatı artıran bir başka faktör olduğunu kaydetti. 
     





</TEXT>
</DOC>
