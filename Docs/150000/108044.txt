<DOC>
<DOCNO> 108044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/yazar/guclu.html </URL>
<DATE> 2002/09/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Demirel burada, ya Sezer nerede 
</HEADLINE>
<TEXT>

     İlk ve orta dereceli okullar, dün yeni öğretim yılına başladı. Her ne kadar dağ gibi sorunlar olsa da her yeni başlangıç umut doludur. Bu yüzden umut ediyoruz ki yeni öğretim yılı Türk eğitim sisteminde yeni bir dönemin başlangıcı olur. 
     Yeni öğretim yılına yeni bir bakanla girdik. Öncekinden farklı. Müsteşarı da öyle. Bir şeylerin tersine dönebileceğine yönelik umut verdiler. İyimserliğimiz belki de ondan. Ama önümüzde seçim var. Her şey yeniden alabora da olabilir... Okullardan bir bir davetiyeler geliyor. Pek çoğunun açılışına 9. Cumhurbaşkanı Demirel de katılıyor. 10. Cumhurbaşkanı Sezer ise her zaman olduğu gibi yine ortalarda yok. Oysa her vesile ile eğitime ve çocuklara önem verdiğini söylüyor. Ama artık sözün ötesine geçmesi gerekiyor... 
     Demirel’in Cumhurbaşkanlığı’ndan sonra siyasete soyunma yerine bir eğitim misyoneri gibi kendini eğitime ve çocuklara adaması müthiş bir gelişme. 
     O eğitimin gücü sayesinde Çoban Sülü’lükten Cumhurbaşkanlığı’na kadar uzanan meşakkatli yolda bir Türk’ün hayal edebileceği en önemli görevlere geldi. Şimdi okul okul dolaşarak eğitimin ve bilimin önemini anlatıp onları yüreklendiriyor. 
     Bir anlamda şu mesajı veriyor 
     Türkiye’deki kaos ortamına bakarak umutsuzluğa kapılmayın. Bakın ben de sizler gibi sıradan bir halk çocuğuydum. Ama en üst makamlara kadar geldim. Sizler de çalışın, sizler de gayret edin. Arkamda torpilim yok diye karamsar olmayın. Bir gün benim geldiğim yerlere sizler de gelebilirsiniz... 
     Cumhurbaşkanı Sezer’in biyografisine bakıldığında, onunki de Demirel’inkinden farklı değil. O da bulunduğu tüm makamlara eğitimi ve üstün gayretleri sayesinde geldi. Ama YÖK ile olan kırgınlığı yüzünden hep eğitim kurumlarının uzağında kaldı. Oysa, öğrencilerin ve öğretim elemanlarının şu günlerde maddi olmasa da manevi desteğe o kadar çok ihtiyaçları var ki .. 
     Demirel’i eleştirmek için bin tane nedenimiz var. Ben de çok eleştirdim. Ama iki konuda hep takdir ettim. İlki zaman zaman eksik kalsa da eğitime verdiği önem ve destek. İkincisi ise GAP... 
     Her ikisi de çok önemli projeler. Türkiye’deki üniversitelerin üçte ikisinin kuruluş kanunlarının altında onun imzası var. O üniversiteler ki hem gençleri eğiterek Türkiye’yi sosyal patlamanın eşiğine gelmekten kurtardı hem de krizde bacasız fabrikalar olarak ekonomiyi ayakta tuttular. 
     Eğitime böylesine gönülden destek veren Demirel’in bulunduğu törenlere genelde katılmam. Bunun iki nedeni var. İlki koruma terörü. İkincisi ise yoğun koşuşturma içerisinde aklının hep bir sonraki törende olması. Fiziki olarak oradadır. Ama aklı hep başka yerde. Gelir en fazla yarım saat kalır. Söyleyeceğini söyler ve gider. Ne açılışını yaptığı kurumu doğru düzgün gezer ne de sorunlarını dinler. Oysa görmesi ve duyması gereken o kadar çok şey vardır ki .. 
     Özetin özeti Demirel’in eğitim adına sürdürdüğü çabaların hiç eksilmeden devam etmesini, Sezer’in de küskünlüğü bir yana bırakıp artık sahaya inmesini canı gönülden istiyor ve destekliyoruz. Cumhurbaşkanlarının bu gayretine siyasiler de el verirse Türkiye’nin eğitimde ve diğer konularda çağı yakalaması işten bile değil... 
     
     







Hukuk ve eleştiri 


Hayal-i Fener 


Gül AKP seçime girecek 


ABD’de, Tayyip’le ilgili soru işaretleri 


Bir ihtimal daha var 


Sadakat - siz misiniz 


Demirel burada, ya Sezer nerede 


Akıldan Irak... 


Tayyip Erdoğan seçimleri erteletmek ister mi 


Kandemir’in K bil notları 


Mezopotamya’da Tarkan konseri 


Ankara oldu Der-i Saadet’ 


IMF dışında hiçbir şey konuşmamanın maliyeti 


</TEXT>
</DOC>
