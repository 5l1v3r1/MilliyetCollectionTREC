<DOC>
<DOCNO> 103835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/yasam/yas01.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Affedildi, dört taksici katletti 
</HEADLINE>
<TEXT>

Ankara’da dört taksici öldüren katil, son gasp ettiği taksiyi yıkatırken yakalandı. Üç cinayeti daha bulunan katil, şartlı tahliye edilmişti 
     ANKARA Milliyet 

     Ankara’nın Etimesgut ve Eryaman semtlerinde son iki ayda 3 taksiciyi gasp edip öldüren Hasan Küçükgöçmen yakalandı. Zanlının 2001’de şartlı tahliyeden yararlandığı ortaya çıktı. 
     Eryaman’da arka arkaya yaşanan taksici cinayetlerini aydınlatmaya çalışan polis, önceki gece elbiseleri çıkarılmış, kimliği belirsiz bir erkek cesedi daha buldu. Bu cesedin de taksi şoförü Fevzi Yıldırım’a ait olduğu ve dördüncü talihsiz taksicinin aracının da çalındığı belirlendi. 
     Bunun üzerine çevrede araştırma başlatan Cinayet Masası dedektifleri, kaybolan aracın peşine düşünce, zanlıyı sürücüsü Yıldırım’ı öldürüp gasp ettiği taksiyi bir benzinlikte yıkatırken ele geçirdi. 
     
Sabıkası kabarık      Gözaltına alınan Hasan Küçükgöçmen, ilk sorgusunda daha önce de iki taksiciyi Elvankent’e götürdüğünü ve paralarını aldıktan sonra yakalanmamak için öldürdüğünü itiraf etti. 
     Küçükgöçmen, eylemlerini büyük soğukkanlılıkla anlatırken, daha önce beş hırsızlık olayından sabıkalı olduğunu ve 1995’te de cinayetten cezaevine girdiğini söyledi. Kayıtlarda yapılan incelemede de üçü gasp cinayeti olmak üzere beş ayrı suç işleyen zanlının 2001’de şartlı tahliye sonucu cezaevinden çıktığı anlaşıldı. Bu arada Küçükgöçmen’in Doğubeyazıt’taki askerlik görevi sırasında firar ettiği ve asker firarisi olarak arandığı da saptandı. 
     
Polise teşekkür      Cinayetlerin aydınlatılmasının ardından Ankara şoför esnafı, polisi kutlamak için taksileriyle Ankara Emniyeti’ne geldi. 
     Ankara Emniyet Müdürlüğü’nün bulunduğu Ankara - Konya Karayolu’nu bir süre trafiğe kapayan yaklaşık 500 taksici, uzun süre klakson çalarak polise teşekkür etti. Ankara Emniyet Müdürü Ercüment Yılmaz’la da görüşen taksiciler, daha sonra dağıldı. 
     



 YAŞAM 


















</TEXT>
</DOC>
