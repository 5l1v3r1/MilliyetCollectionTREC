<DOC>
<DOCNO> 147511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko09.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lufthansa Türkiye Müdürlüğü'ne ilk kez Türk genel müdür atandı 
</HEADLINE>
<TEXT>

     Lufthansa Alman Havayolları'nın Türkiye Genel Müdürlüğü'ne ilk kez bir Türk genel müdür atandı. 
     Sadık Elmas, 1 Mart 2003 itibariyle yeni görevine başlarken, daha önce 5 yıl süreyle Lufthansa Türkiye Genel Müdürlüğü'nü yürüten Ofer Kisch ise İsrail'e atandı. 
     1971'den bu yana Lufthansa'nın bünyesinde çeşitli pozisyonlarda çalışan Sadık Elmas, en son Sudan'da Ülke Genel Müdürü olarak görev yaptı. 
     Yeni Genel Müdür Sadık Elmas, düzenlediği basınla sohbet toplantısında, 32 yıl sonra Türkiye'ye böyle bir görevle dönüyor olmanın kendisine büyük bir gurur verdiğini ifade ederek, ''Yurda dönmek çok güzel'' dedi. 
     Elmas, savaşın uzun sürmesi halinde sektörün bundan etkileneceğini belirtirken, ''Sefer azaltma genelde var ama bizim seferleri azaltmak diye bir düşüncemiz yok. Burada yolcu sayısında azalma yok'' diye konuştu. 
     Verilen bilgiye göre, Lufthansa'nın, Türkiye ve Almanya arasındaki tarifeli seferleri devam ediyor. Ankara, İzmir ve İstanbul çıkışlı seferler yeni bir açıklamaya kadar aynen devam edecek. 
     Körfez bölgesindeki son gelişmeler dolayısıyla Kuveyt'e yapılan seferler ise iptal edildi. Lufthansa'nın, geçtiğimiz yazdan beri Körfez bölgesinde gerçekleşecek muhtemel bir askeri müdahaleyi gözönünde bulundurarak önlem aldığı bildirildi. 
     Bu arada, Lufthansa'nın 2002 yılında 16 milyar 971 milyon Euro gelir, 717 milyon Euro net kar sağladığı ve şirketin borcunun 3.8 milyar Euro'dan 1.1 milyar Euro'ya gerilediği duyuruldu. 
     





</TEXT>
</DOC>
