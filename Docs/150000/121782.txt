<DOC>
<DOCNO> 121782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun10.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı eşcinsellere yasal nihak hakkı tanındı... 
</HEADLINE>
<TEXT>

     Belçika Senatosu, eşcinsellerin yasal nikah yapmalarını sağlayacak kanun tasarısını onayladı. 
     Brüksel hükümetinin sağlık, adalet ve eşit şanslar bakanlıklarının 1 Haziran 2001'de gündeme getirdikleri yasa tasarısında, Hollanda örneğini benimsenerek, eşcinsellerin evlenmelerine izin verilmesi hedefleniyor. 
     Hollanda'da eşcinsellere evlenme hakkı tanıyan yasanın 1 Nisan 2001'de yürürlüğe girmesinden sonra, Belçika'nın da aynı yolu izlemesi kararlaştırılmıştı. Siyasetçiler, ülke nüfusunun ve dolayısı ile seçmenlerin yüzde 10'unun eşcinsel olduğu gerçeğinden hareket ettiklerini belirtmişler, hükümet koalisyonundaki Sosyalist Parti'nin eşcinsel olduğunu saklamayan başkanı Elio Di Rupo da bu yaklaşıma tam destek verdiklerini açıklamıştı. 
     Tasarıda, evliliğin bir ''ilişki'' olduğu, ''zihniyetlerin değiştiği'', ''evlilik müessesinde amacın çocuk yapmak olmadığı'', ''eşcinsellere ayrımcılık yapılmaması gerektiği'' görüşleri savunuluyor. 
     Danıştay, söz konusu tasarıda ''evlilik tanımının yanlış yapıldığını'' ve ''Belçika'da eşcinsellere ayırımcılık yapılmadığını'' belirterek, tasarıya karşı çıkmıştı. 
     Danıştay görüşünde, eşcinsel çiftlerin çocuk yapamayacakları, heteroseksüel çiftlerin evliliğinin ''toplumsal yarar'' getirdiği, çünkü evlilikte ana hedefin ''insan üretimi ve insan türünün varlığının devamının sağlanması'' olduğu savunuldu. 
     İnsan Hakları Sözleşmesi'nde, ''bir erkek ve bir kadına aile kurma hakkı tanındığını'' belirten Danıştay, ''doğaya aykırı'' yaklaşımlar için yasaların saptırılmaması gerektiğini belirtti. 
     Danıştay, Belçikalı eşcinsellere birlikte yaşama ve sosyal haklardan yararlanma hakkının yasal olarak tanındığını, bunun yeterli olduğunu, yasal nikah hakkının verilmesine ''kırmızı ışık'' yaktığını duyurdu. 
     Danıştay kararını ''şaşkınlıkla'' karşıladığını bildiren Brüksel hükümeti, bu kararı dikkate almayacağını açıklamıştı. Hükümet yetkilileri, Danıştay'ın rolünün ''manevi ve ahlaki yorumlar yapmak'' veya ''sansürcülük'' değil, teknik tavsiyelerde bulunmak olduğunu söylemişlerdi. 
     Senato'da kabul edilerek Meclis onayına gönderilen yasa, eşcinsellere evlat edinme hakkı vermiyor. 
     Oylamada, Flaman Hıristiyan Demokrat Parti'nin de yasayı onayladığı, aşırı sağcı Vlaams Blok ve Valon Hıristiyan Demokrat Parti'nin muhalif kaldığı görüldü. Bazı liberal senatörler de yasaya karşı çıktılar. 
     Flaman Liberal Senatör Martine Taelman, konuşmasında, Belçikalıların yüzde 10'unun eşcinsel olduğunu hatırlattı ve toplumun bu kesiminin ihtiyaçlarının karşılanması gerektiğini söyledi. 
     





</TEXT>
</DOC>
