<DOC>
<DOCNO> 118885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo16.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor, sahasında galibiyete hasret... 
</HEADLINE>
<TEXT>

     Adanaspor, sahasında sezonun 2. haftasında 2-1 yendiği Diyarbakırspor'un ardından yaptığı 5 maçta galibiyete hasret kaldı. Turuncu-beyazlı ekip, iç sahadaki şanssızlığına, hafta sonunda yapacağı Gençlerbirliği maçıyla son vermek istiyor. 
     Adanaspor Kulübü Genel Menajeri Şahabettin Yavuzer, Gençlerbirliği maçını 3 puanla kapatarak Diyarbakırspor maçı sonrasındaki sahasında galibiyet özlemini sona erdireceklerini savundu. 
     Son haftalarda takımın aldığı puanlarla moral bulduğunu, tek eksiklerinin sahalarında galibiyet alamamak olduğunu ifade eden Yavuzer, şunları kaydetti 
     ''Takım olarak iyi oynuyoruz. Bunu özellikle deplasmanda oynadığımız karşılaşmalarda sonuca da yansıtıyoruz. Ancak, bu sezon Diyarbakırspor maçında aldığımız galibiyetin ardından sahamızda 3 puan alamadık. Bu şanssızlığı Gençlerbirliği karşısında yenmek istiyoruz. Takıma ve teknik kadroya olan güvenimiz tam.'' Yavuzer, Gençlerbirliği'nin ligin flaş ekiplerinden biri olduğunu belirterek, ''Ne zaman ne yapacağı belli olmuyor. Ancak, rakibin durumuna bakmadan sahadan mutlaka 3 puanla ayrılmanın mücadelesini verip, iç saha galibiyet özlemine de son vereceğiz'' dedi. 
     Taraftarlara da çağrı yaparak Gençlerbirliği maçında takımlarını yalnız bırakmamalarını isteyen Yavuzer, ''Galatasaray maçındaki gibi tribünleri doldurarak yapacakları destekle takıma itici güç olmalarını istiyoruz'' diye konuştu. 
     





</TEXT>
</DOC>
