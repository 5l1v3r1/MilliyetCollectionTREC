<DOC>
<DOCNO> 127113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur33.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mümtaz Soysal, Türkiye'nin AB çabalarına karşı 
</HEADLINE>
<TEXT>

     Bağımsız Cumhuriyet Partisi Genel Başkanı ve KKTC Cumhurbaşkanı Rauf Denktaş'ın Anayasa ve Hukuk Danışmanı Prof. Dr. Mümtaz Soysal, Avrupa Birliği'nin bir ''hesap olayı'' olmasına rağmen Türkiye'de bunun bir ''tutku'', ''saplantı'' haline geldiğini savundu. 
     Marmara Üniversitesi MÜ Hastanesi'nde, ''Kıbrıs ve Avrupa Birliği'' konulu konferans veren Prof. Dr. Mümtaz Soysal, son günlerde Kıbrıs sorununun AB ile sık sık bağlantılı konuşulmasını eleştirerek, sorunun AB'nin kuruluşundan önce de bulunduğunu hatırlattı. 
     AB ile Kıbrıs ilişkisinin, Türkiye'nin AB'ye yaptığı baskıyla yakından ilgili olduğunu ifade eden Prof. Dr. Mümtaz Soysal, Türkiye'nin AB'ye ''çağdaşlaşma'' amacıyla yönelmesini eleştirdi. 
     Çağdaşlaşmanın AB ile ilgisi olmadığını, AB'nin bir ''hesap olayı'' olduğunu belirten Prof. Dr. Soysal, ''Türkiye'de bu hesap yapılmıyor. AB tutku, saplantı haline gelmiş. Bir topluluğa giriyorsanız, bu sözü dinlenen, saygı duyulan, ağırlığı olan bir giriş olmalıdır'' dedi. 
     Türkiye'nin ekonomik yapısı ve kendi içindeki sorunların nedeniyle Avrupa için bir yük olacağını anlatan Prof. Dr. Soysal, şöyle konuştu 
     ''Ben de Avrupalı olsam Türkleri alıp almamak için tereddüt geçiririm. Bırakın dinsel, kültürel ayrılıkları, hesap-kitap dünyası olan Avrupa için bu bile düşündürücü olmaktadır. Ama sırtını da çeviremediği için, bu ilişkiyi vazgeçemediğiniz insanla, evlenmek de niyetiniz yoksa nasıl bir ilişki sürdürüyorsanız öyle bir ilişki... Yani 'ebedi bir nişanlılık' ilişkisine dönüştürmeye çalışmaktadır. Bu açıkça gözükmeye başladı.'' Kıbrıs Türkü'nün ve Türkiye'nin müzakerelerde direnmesini AB'nin aşılması gereken bir engel olarak gördüğünü kaydeden Prof. Dr. Soysal, ''Avrupa'nın Kıbrıs politikası, Türk halkının, Türkiye'yi yönetenlerin Avrupa tutkusunu Kıbrıs sorununu çözmek için kullanma stratejisine dayanır'' dedi. 
     Bugünkü durumun 1999 Helsinki Zirvesi'nin kurallarının bir sonucu olduğunu anlatan Prof. Dr. Soysal, bu kurallar arasında Türkiye'nin Kıbrıs sorununun çözümüne yardımcı olmasının bulunduğunu belirtti. 
     
     ''AB KARARINI VERMİŞ''.. 
     AB'nin, Türkiye ile ilgili kararını Kıbrıs sorunu dışında verdiğini kaydeden Prof. Dr. Soysal, ''AB, Kıbrıs sorunu çözülsün veya çözülmesin kararını zaten vermiş. Türkiye'yi oyalama politikası devam edecektir. Çözümsüz bir Kıbrıs'ı da kendi içine almaya karar vermiştir'' dedi. 
     28 Şubat'a kadar yapılacak görüşmeler sonucunda çözüm olsa da, olmasa da Kıbrıs'ın AB içine gireceğini ifade eden Prof. Dr. Soysal, ''Bu şimdiye kadar vermediğimiz ödünleri vermeye zorlamak için bulunmuş bir formüldür'' diye konuştu. 
     Kıbrıs'ta asıl büyük çözümsüzlüğün dünyanın uyguladığı ambargodan kaynaklandığını vurgulayan Prof. Dr. Mümtaz Soysal, ''Dünyanın ambargoyu kaldırması gerekir. Ambargolar kalkmadan ben müzakereye oturmam. Çünkü, ambargo demek, sözleşmeyi zorla imzalatmaktır'' dedi. 
     
     ''ÇÖZÜM VARDIR'' 
     Kıbrıs'a uygulanan ambargonun KKTC ile Türkiye'nin yakınlaşmasını daha da sıkılaştırdığını belirten Prof. Dr. Soysal, şunları söyledi 
     ''Çözüm vardır. Kıbrıs aslında, akıllıca kullanabilirsek elimizde bir karttır. Kıbrıs çözülsün istiyorsanız, Türkiye'yi de bir an önce AB'ye üye yapmanız gerekir. Türkiye, Avrupa Birliği'ne üye olduğu zaman Kuzey Kıbrıs da, Güney Kıbrıs da uygun koşullarda birleşir. Bir konfederasyon şeklinde, federasyon şeklinde birleşir ama korkusu kalmaz. Siz, hem Türkiye'yi Avrupa dışında tutacaksınız, hem Güney'deki Rum yönetiminin başvurusunu geçerli olarak kabul edip onları üye yapacaksınız. Ondan sonra da Türk tarafı ona yamansın. Yani 28 Şubat'ta biz oraya yamanmalıymışız...'' Türkiye'nin tam üye yapılmasının Ege ve Kıbrıs'a barışı getirecek bir çözüm olduğunu anlatan Prof. Dr. Soysal, AB ülkelerine hitaben, ''Bunu kabul etmiyorsanız siz önyargılısınız'' dedi. 
     Prof. Dr. Mümtaz Soysal, Türk askerinin Kıbrıs'ta ''işgal ordusu'' olarak tanımlanamayacağını da vurgulayarak, bunun bir hukuki gerekçeden kaynaklandığını söyledi. 
     Kıbrıs'ta çözümün önündeki en büyük engellerden birinin de güvensizlik olduğunu anlatan Prof. Dr. Mümtaz Soysal, ''Toplumlar birbirlerine güvenmiyorlar'' dedi. 
     





</TEXT>
</DOC>
