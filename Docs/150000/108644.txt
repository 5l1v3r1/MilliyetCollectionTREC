<DOC>
<DOCNO> 108644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sondun04.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "ABD, operasyon için Şubat'ı uygun görüyor" 
</HEADLINE>
<TEXT>

     Washington Post gazetesi, Amerikan ordusunun Irak'a olası bir askeri harekat için en iyi zaman olarak Şubat ayını gördüğünü ileri sürdü. 
     ABD'nin başkenti Washington'da yönetimden güvenilir haber kaynaklarıyla tanınan gazete, Savunma Bakanlığı'ndan iki yetkilinin açıklamalarına dayanarak, Irak'a harekatta, muhalif askerlerin Irak Devlet Başkanı Saddam Hüseyin'in devrilmesine yardım etmelerinin de belirleyici bir faktör olacağını yazdı. 
     Gazete, Irak'a Şubat'ta yapılacak bir harekatın, Basra Körfezi'nde bunaltıcı sıcakların başladığı Nisan ayının sonundan önce bitirilmesinin de büyük olasılık olduğunu belirtti. 
     Washington Post, planlamacıların Irak'a harekat için askeri yapılanmanın birkaç hafta içinde tamamlanacağını tahmin ettiklerini, ancak hareket zamanının onaylanmadığını ve ABD Başkanı George Bush'un da savaş planını imzalamadığını bildirdi. 
     Savunma Bakanlığı Pentagon yetkililerinin operasyona katılacak asker sayısını tartıştıklarını belirten gazete, bu sayının 75 ile 250 bin arasında değiştiğini kaydetti. 
     Harekat planına göre, Amerikan askerlerinin Irak'ın seyyar rampalardaki Scud füzelerinden korunmak için dağınık biçimde görev yapacaklarını, büyük askeri üs ve kamplar oluşturulmasından kaçınılacağını belirten kaynaklar, bununla birlikte ABD'nin, Irak muhalefetinin askerlerine ve Irak ordusundaki muhalif askerlerin yardımına da ihtiyaç duyduğunu söylediler. 
     Haber kaynakları, askeri planlamacıların mümkün olduğunca Irak'ta, havandan Tomahawk füzeleri ve B-2 bombardıman uçaklarını kullanmayı düşündüklerini ifade ettiler. 
     Pentagon yetkilileri ise gazetenin haberiyle ilgili yorum yapmaktan kaçındı. 
     





</TEXT>
</DOC>
