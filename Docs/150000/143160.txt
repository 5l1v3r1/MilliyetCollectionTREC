<DOC>
<DOCNO> 143160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun22.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu "Savaş kısa sürsün, kayıp az olsun" 
</HEADLINE>
<TEXT>

     AB Komisyonu, Irak'ta savaş olasılığının her zamankinden fazla gözüktüğünü belirterek, bu savaşın mümkün olduğunca kısa sürmesini ve özellikle siviller açısından az can kaybı verilmesini temenni etti. 
     AB Komisyonu'nun bugün göreve başlayan yeni sözcüsü Finlandiyalı Reijo Kemppinen, komisyon adına yaptığı açıklamada, ''Artık herkes açıkça görüyor ki, ciddi ve zor anlar yaşanıyor. AB ve uluslararası topluluk bölünmüş durumdadır'' diyerek, özetle şöyle konuştu 
     ''AB Komisyonu, BM Güvenlik Konseyi üyeleri arasında uzlaşma olmamasını üzüntüyle karşılıyor. AB içinde uzlaşma olmaması da bizi üzüyor. Birlikte çalışmalı, AB bünyesinde ortak bir dış politika oluşturmalıyız. Bugünkü durumda savaş çıkacağı çok muhtemel olsa bile, taraflara barışçı çözüm çağrısı yapıyoruz. 
     AB, savaşın, BM'nin yakacağı yeşil ışık ile olması gerektiği düşüncesini sürdürüyor. Savaş olursa mümkün olan en kısa sürede tamamlanmasını ve özellikle sivillerden mümkün olduğunca az can kaybı olmasını diliyoruz.'' 
     





</TEXT>
</DOC>
