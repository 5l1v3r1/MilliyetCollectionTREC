<DOC>
<DOCNO> 119171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/guncel/gun20.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz anne velayet savaşını kazandı 
</HEADLINE>
<TEXT>

Boşandığı Mehmet Çetin’e oğlunu göstermediği için dava açan İngiliz anne, mahkeme kararıyla 4 yaşındaki oğlu Levent’e kavuştu 
     NAİL KAHRAMAN Bursa DHA 

     Türkiye’de tanışarak evlenen Mehmet Gürdal Çetin ile İngiliz uyruklu Tracy Suzanne Çetin arasındaki velayet davasında mahkeme, 4 yaşındaki minik Levent’i annesine verdi. 
     Türkiye’de beş yıl önce Mehmet Gürdal Çetin 34 ile tanışarak evlenen anne Çetin 32 , geçen yıl "şiddetli geçimsizlik" gerekçesiyle eşinden ayrılarak Levent’le birlikte İngiltere’ye döndü. Baba Çetin de, İngiltere’ye yaptığı ziyaret sonrası oğluyla Bursa’ya geldi. Ancak peşlerinden gelen ve oğlunu ülkesine kaçırmak isterken eşinin şik yeti üzerine İstanbul Atatürk Havalimanı’nda yakalanan anne Çetin, dört gün gözaltında tutulduktan sonra tek başına ülkesine gönderildi. Anne Çetin bunun üzerine, oğlunu bir daha göremediğini ileri sürerek, Dışişleri Bakanlığı aracılığıyla "tedbiren velayet davası" açtı. 
     
     Yurtdışına çıkamayacak 
     Gürdal Çetin, eşinin evlilikleri boyunca başka erkeklerle ilişkiye girdiğini de öne sürdü. Tracy Suzanne Çetin ise, "Ben çocuğumu, eylülde geri verilmesi şartıyla göndermiştim" diye konuştu. Mahkeme, Levent Çetin’in annesine iadesine, ancak dava sonuçlanıncaya kadar çocuğun yurtdışına çıkarılmamasına karar verdi. 
     



 GÜNCEL 















</TEXT>
</DOC>
