<DOC>
<DOCNO> 115575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/yazar/bila.html </URL>
<DATE> 2002/10/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kurtarmanın böylesi 
</HEADLINE>
<TEXT>

     Rus güvenlik güçlerinin "rehine kurtarma" operasyonu bir faciaya dönüştü. Buna "kurtarma" operasyonu denilebilirse tabii... 
     Rus güvenlik güçlerinin rehineleri Çeçen teröristlerin elinden kurtarmak için izledikleri yöntem de, aldıkları sonuç da tartışılmalıdır. Eğer operasyon 140 cana mal olmuşsa bunun sorumlularını da aramak gerekir. 
     Rehine kurtarma operasyonlarında amaç teröristleri etkisiz hale getirmek, masum insanları kurtarmaktır. Oysa bu operasyona baktığımızda 50 teröristle birlikte 90 rehinenin canından olduğunu görüyoruz. Rus güvenlik güçlerinin beceriksizliği ve aynı zamanda insana değer vermedikleri ortada. 
     Olağanüstü bir dirençle karşılaşılması ve umulmadık bir silahlı veya bombalı eylemin gerçekleştirilmesi dışında 140 ölü ile sonuçlanan bir olay, kurtarma operasyonu adı altında izah edilemez. 
     Ayrıca teröristlere karşı kullandıkları yöntemi rehinelere karşı kullanmış olmaları da sorgulanması gereken bir husustur. Tiyatro binasına sıkılan bayıltıcı veya uyutucu etkisi olduğu öne sürülen gazın niteliği de dünya kamuoyuna açıklanmalıdır. 
     140 ölünün yanında 350 rehinenin de aynı gazdan etkilenmiş olarak hala yaşam mücadelesi veriyor olmaları Rus güvenlik güçlerinin ne kadar büyük bir risk üstlendiklerini de gösteriyor. 
     Eğer basına yansıyan bilgiler doğruysa gaz operasyonundan sonra teröristler ve rehineler baygın duruma gelmişler ve etkisiz kalmışlardır. Teröristleri bu şekilde etkisiz hale getiren güvenlik güçlerinin daha sonra kafalarına kurşun sıkarak öldürmeleri de ayrı bir soru işaretidir. Kimyasal gazla etkisiz hale getirilen teröristlerin yakalanıp adalete teslim edilmeleri daha uygun bir yöntem olurdu. Ancak olayın terör niteliği taşıması, Rus güvenlik kuvvetlerinin insan kaybını önemsemediklerini düşündürüyor. 
     11 Eylül faciasından sonra uluslararası kamuoyunda oluşan ve ülkelerarası somutlaştırılan, teröre karşı ortak mücadelenin bu olayda herhangi bir izi görünmüyor. 
     11 Eylül sonrasında bütün ülkelerin terörle mücadelede güçlerini ve uzmanlıklarını birleştirecekleri, dünyanın her yerinde terör olaylarına müdahale edecek ekipler oluşturulacağı kararları alınmıştı. Moskova’daki olaylarda bu kararların da herhangi bir etkisi gözlenmedi. 
     Rehineleri kurtarayım diyerek can kaybını hesaplamadan girişilen bu tür operasyonlar uluslararası düzeyde sorgulanması gereken olaylardır. 
     Yoksa her önüne gelen devlet, terörle mücadele ediyorum, rehine kurtarıyorum diye yüzlerce insanın ölümüne yol açarsa bunun adı terörle mücadele olmaz. 
     
     







Selim İleri’yi okumak... 


Ev 


Kurtarmanın böylesi 


AB, ABD, ve Türkiye’nin seçimi... 


IMF’ye tam bağımlılık yemini 


Siyasi tarihimizin 2. İshal Vak’ası... 


AKP, Gül, başbakanlık 


Ankara Çekil aradan 


Zenginlere giden sermaye de kurudu 


Dolar enflasyonun gerisinde 


</TEXT>
</DOC>
