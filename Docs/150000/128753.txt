<DOC>
<DOCNO> 128753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/soneko03.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayici kısa dönemde iç talepte canlanma beklemiyor 
</HEADLINE>
<TEXT>

     Sanayicilerin büyük bölümü kısa dönemde iç talepte kısa vadede canlanma beklemiyor. İç talep artışı konusundaki karamsarlık, sanayicilerin üretim artışı ve yeni yatırım kararlarını olumsuz etkiliyor. 
     2002'de öngörülmeyen hızlı büyümenin temel dinamiğini 
     sanayideki üretim artışı oluşturmuş, ancak iç talepte yeterli canlanma olmaması nedeniyle kaydedilen büyüme stoklara gitmişti. Merkez Bankası'nın özel sektör imalat sanayii işyerlerinde kasım ayında gerçekleştirdiği iktisadi yönelim anketine göre, işyerlerinin yüzde 80.5'i, gelecek üç aylık dönemde üretimi kısıtlayacak olası faktör olarak talep yetersizliğini görüyor. İşyerlerinin yüzde 41.1'i gelecek bir yıllık dönemde bina, tesis, araç-gereç için hiç yatırım harcaması planlamıyor. Yatırım kararı alanların ise yarıdan fazlası, iç talep yetersizliğinin bu kararından vazgeçirebileceğini dile getiriyor. 
     
     ÜRETİMİ KISACAK FAKTÖRLER 
     Ankette, işyerlerinin yüzde 80.5'i gelecek üç aylık dönemde sanayi üretimini kısıtlayabilecek faktör olarak sipariş ve satışlarda olası düşük seyri gösterdi. 
     Sanayicilerin yüzde 7.5'i kredi-finans sorunlarının, yüzde 6.8'i ise girdi maliyetlerindeki artışların üretimi 
     baskılayacağı görüşünü dile getirirken, yüzde 4'lük bir kesim tesis-kapasite, yüzde 1.2'lik bir kesim de iş gücü ile ilgili sorunların üretimi kısıtlayacağı yönünde görüş bildirdi. 
     
     BİNA, TESİS, ARAÇ-GEREÇ HARCAMASI 
     Bu arada anket, talepteki belirsizlik nedeniyle sanayicilerin 41.1'lik bölümünün gelecek 12 ayda bina, tesis, araç-gereç konusunda "hiç" yatırım harcaması planlamadığını ortaya koydu. İşyerlerinin yüzde 20.5'i verimliliği artırmak, yüzde 13.1'i yenileme, yüzde 11.9'u de kapasite artırımı için bina, tesis ve araç-gerece yatırım harcaması yapacağını bildirirken, yeni yatırım planlayanların oranı yüzde 13.4'te kaldı. 
     
     YATIRIM KARARLARI ESNEK 
     Sanayicilerin bu yatırım kararlarından da talep belirsizliğine bağlı olarak vaz geçilme olasılığı yüksek bulunuyor. İşyerlerinin yüzde 51.1'i, planlanan yatırım harcamalarının gerçekleşmesini engelleyebilecek temel faktör olarak talep belirsizliğini dile getirdi. Yüzde 26'lık bir kesim yüksek finansman maliyeti, yüzde 11.4'lük kesim özkaynak darlığı, yüzde 9.7'lik kesim düşük getiri, yüzde 1.7'lik kesim de dış kaynak darlığı ve işgücü maliyetleri 
     yüzünden yatırımdan vazgeçeceğini ifade etti. 
     
     ÜRETİM PROGRAMI KISA VADELİ 
     Anket, sanayicilerin mevcut sipariş kayıtlarına göre yaptıkları üretim programlarının son derece kısa vadeli olduğunu da ortaya koydu. 
     Sanayicilerin yüzde 39.3'ünün üretim programının süresi bir ayla sınırlı bulunuyor. Yüzde 40.3'lük bir kesim ise 1-3 ay arasında program yapabiliyor. Buna göre işyerlerinin yüzde 79.6'sının üretim programının süresi 3 ayı geçemiyor. 
     3-6 aylık üretim programı yapabilen sanayicilerin oranı 
     yalnızca yüzde 7.7 6-9 aylık program yapabilenlerin oranı yüzde 2.6, 9-12 aylık program yapanların oranı da yüzde 7.4 düzeyinde bulunuyor. Bir yılı aşkın süreli program yapabilenlerin toplam oranı ise yüzde 2.7'de kalıyor. 
     





</TEXT>
</DOC>
