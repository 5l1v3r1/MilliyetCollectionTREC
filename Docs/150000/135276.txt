<DOC>
<DOCNO> 135276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo11.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta sakatlanan Sergen idmanı yarım bıraktı... 
</HEADLINE>
<TEXT>

     Beşiktaş, Kocaelispor ile yapacağı lig maçının hazırlıklarını, bugün gerçekleştirdiği antrenmanla sürdürdü. 
     Teknik direktör Mircea Lucescu yönetiminde Ümraniye'deki BJK Nevzat Demir Tesisleri'nde gerçekleştirilen ve yaklaşık 1.5 saat süren idmanda siyah-beyazlı futbolcular, istasyon ve pas çalışmasının ardından yarım alanda çift kale maç yaptı. 
     Antrenman maçı sırasında sağ dizine darbe alan Sergen, çalışmayı yarıda bıraktı. Yıldız futbolcunun ciddi bir sakatlığının bulunmadığı, yapılacak kontrolden sonra durumunun netlik kazanacağı bildirildi. 
     
     GOLCÜLERİN DÜELLOSU 

     Lucescu, idmanın sonunda İlhan Mansız, Ahmet Dursun ve Tayfur'a kanatlardan yapılan ortalarla gol çalışması yaptırdı. 
     Sağ kanattan Kaan Dobra, sol kanattan da İbrahim'in yaptığı ortalarda İlhan, Ahmet ve Tayfur, kaleci Cordoba'nın koruduğu kaleyi şut bombardımanına tuttu. Futbolcular, birbirleriyle iddiaya girerken İlhan Mansız, attığı 20 golle ilk sırayı aldı. Diğer golcüler Ahmet Dursun ve Tayfur ise 19'ar golde kaldı. 
     Antrenmana, Fransa'ya giden Nouma ile sakatlığı süren Bayram ve sağlık kontrolünden geçen yeni transfer Guinti katılmazken, Pancu ise koşu yapmakla yetindi. 
     Siyah-beyazlılar, bu akşam BJK İnönü Stadı'nda İsviçre Birinci Lig takımlarından Neuchatel Xamax ile bir hazırlık maçı yapacak. 
     
     GIUNTI, SAĞLIK KONTROLÜNDEN GEÇTİ 

     Beşiktaş'ın yeni transferi Federico Giunti, bugün sağlık kontrolünden geçti. 
     İtalyan futbolcu, İstanbul Memorial Hastanesi'nde tepeden tırnağa kontrol edilirken, öğleden sonra da BJK Nevzat Demir Tesisleri'nde basın önünde sözleşmeyi imzalayacak. 

     
</TEXT>
</DOC>
