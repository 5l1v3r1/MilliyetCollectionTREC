<DOC>
<DOCNO> 124397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko10.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'ten itibaren makam aracı alımları durduruluyor... 
</HEADLINE>
<TEXT>

     Hükümet, kamudaki makam aracı kullanımını büyük ölçüde sınırlıyor. Kamu görevlilerinin şehiriçi ulaşımlarının da özel sektörden araç kiralanması yoluyla temini yoluna gidiliyor. 
     Hükümetin makam aracı kullanımına dönük eylem planında, Türkiye'de gelişmiş ülkelerle karşılaştırılamayacak düzeyde bir makam aracı saltanatı yaşandığı vurgulandı. 
     Ekonomik krizin etkileri devam ederken, büyük bir savurganlığın yaşandığı ve halkın da güvenini zedeleyen makam aracı kullanımının kapsamının daraltılması gerektiği belirtilen bu planda, alınan kararlara, tüm Bakanların önce kendilerinden ve kendi bakanlıklarından başlayacakları ifade edildi. 
     Eylem Planında devletteki makam aracı kullanımının kısıtlanmasına dönük tedbirlerin de, 1 ay içinde uygulamaya konulacağı belirtildi. 
     
     NE YAPILACAK 
     Bu çerçevede, 2002 yılı Yatırım Programından başlamak üzere kamudaki tüm makam aracı alımları derhal durdurulacak. 
     Yatırım programına alınabilecek araçların nitelikleri de tek tek belirlenecek ve bu konudaki yasak taviz verilmeksizin uygulanacak. 
     Yine devletteki makam aracı savurganlığının sona erdirilmesine dönük önlemler kapsamında Maliye Bakanlığı da bir kanun taslağı hazırlığına girişti. Taslakta, makam aracı kullanımına dönük çeşitli kısıtlamalar ile ulaşım ihtiyaçlarının nasıl karşılanacağı konuları yeralacak. 
     Bu konudaki çalışmalara göre, makam aracı kullanımı sadece Bakanlar, Müsteşarlar, Genelkurmay Başkanı, Kuvvet ve Ordu Komutanları, Emniyet Genel Müdürü, Valiler, rektörler ve Kaymakamlar gibi üst düzey yöneticiler ile sınırlandırılacak. 
     Genel Müdürlerin durumu ise yapılan değerlendirmeler sonucunda netleşecek. Bu doğrultuda tüm genel müdürlere de makam aracı tahsis edilebileceği gibi, sadece müstakil genel müdür ve başkanlar ile Karayolları, DSİ gibi personel sayıları ve yaptıkları işe göre seçilen genel müdür ya da başkanlara makam aracı verilebilecek. 
     Aynı şekilde bazı KİT Genel Müdürleri ve katma bütçeli kurum genel müdürleri de makam aracı kullananlar listesine alınabilecek. 
     
     FAZLA TAŞITLAR SATILACAK 
     Taşra teşkilatı dahil genel ve katma bütçeli her bir kuruluştaki araçlar için bir havuz oluşturuacak. Bu havuzda bulunması gereken hizmet aracı sayısı tek tek belirlenecek, bunlar dışındaki araçlar ise derhal satışa çıkarılacak. 
     Kamu görevlilerinin görevleri gereği yapacakları şehir içi ulaşımlar için de, özel sektörden hizmet kiralanması yoluna gidilecek. 
     





</TEXT>
</DOC>
