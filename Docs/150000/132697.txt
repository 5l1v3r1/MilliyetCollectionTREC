<DOC>
<DOCNO> 132697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo11.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kütahyaspor'a "Cim-Bom" modeli... 
</HEADLINE>
<TEXT>

     İkinci Futbol Ligi B Kategorisi A Grubu'nda ligde kalma mücadelesi veren Kütahyaspor, Galatasaray PAF Takımı'ndan 8 futbolcuyu denemeye aldı. 
     Kütahyaspor Kulübü Basın Sözcüsü Nejat Körkuyu, 8 futbolcunun kadro dışı bırakılması, 4 futbolcunun da kendi istekleriyle takımdan ayrılmak istemeleri üzerine, profesyonel takımda yalnızca 8 futbolcularının kaldığını hatırlatarak, ikinci yarıda sıkıntı yaşamamak için transfer çalışmalarına ağırlık verdiklerini, bu çerçevede Galatasaray PAF Takımı'ndan 8 futbolcuyu denemeye aldıklarını söyledi. 
     Sivasspor'dan Adem'in de denenmek üzere Gediz'deki kampa katıldığını anlatan Körkuyu, ''Yönetim olarak takımın ligde kalması için yoğun bir biçimde çalışıyoruz. Bu çerçevede Galatasaray PAF Takımı'ndan 8 futbolcuyu kampa çağırdık. Teknik direktörümüz Hikmet Demirbilek'in takım için yararlı göreceği futbolcuları kadromuza dahil edeceğiz'' dedi. 
     Kütahyaspor'un Gediz kampına katılan Galatasaraylı futbolcular şunlar Zafer, Ali, Ahmet, Bilal, İsmail, Yasin, Mehmet Ali ve İlker. 
     





</TEXT>
</DOC>
