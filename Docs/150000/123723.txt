<DOC>
<DOCNO> 123723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun19.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da rektörler topluca istifa etme kararı aldı 
</HEADLINE>
<TEXT>

     İtalya'da 2003 yılı bütçesinde üniversitelere ayırılan ödeneği az bulan üniversite rektörleri, topluca istifa etme kararı aldılar. 
     İtalyan Üniversiteleri Rektörler Kurulu'nun CRUI yaptığı toplantıda alınan topluca istifa kararının, İtalya tarihinde ilk olduğu bildirildi. 
     CRUI Başkanı Piero Tosi, gazetecilere yaptığı açıklamada, istifa dilekçelerinin Eğitim Bakanı Letizia Moratti'ye gönderildiğini söyledi. 
     2003 yılı bütçesinde üniversiteler ve araştırmalara ayırılan ödeneğin bir önceki yıla oranla azaltıldığını belirten Tosi, ''Ülkemiz, durumun ne kadar ciddi olduğunu anlamalı. Eğer hükümet bir değişiklik yapmazsa üniversiteler bayılma noktasında. 2-3 yıldan fazla hayatta kalamazlar'' şeklinde konuştu. 
     Rektörler, 2003 yılı bütçesindeki ödeneklerinin en az geçen yıl kadar olması gerektiğini, aksi halde istifalarını geri çekmeyeceklerini ifade ettiler. 
     Merkez sağ partileri ittifakından oluşan Silvio Berlusconi hükümeti, bu yılın bütçe açığını kapatmak için 2003 bütçesinde birçok alanda ödenek kesintisine gideceğini açıklamıştı. 2003 yılı bütçesi ay sonuna kadar parlamentoda görüşülerek oylanacak. 
     





</TEXT>
</DOC>
