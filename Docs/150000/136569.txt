<DOC>
<DOCNO> 136569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sondun08.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Halkımızı korumak için gerekeni yapıyoruz 
</HEADLINE>
<TEXT>

     İngiltere İçişleri Bakanı David Blunkett, son günlerde Heathrow ve diğer bazı büyük havaalanlarına asker sevk edilmesi ve havaalanları çevresinde uçaklar ve helikopterlerle güvenlik uçuşları yapılmasının tamamen halkı korumaya yönelik önlemler olduğunu açıkladı. 
     Muhafazakar Parti'nin ''gölge içişleri bakanı'' Oliver Letwin'in, kamuoyunun neden daha çok bilgilendirilmediği yolundaki sorusu üzerine parlamentoda açıklama yapan Blunkett, daha önce de hükümetin hassas bulduğu dönemlerde güvenlik önlemlerini artırdığını hatırlattı. 
     Gerçek ve ciddi bir tehlikeyle karşı karşıya olunduğunu, El Kaide'nin çok sayıda batı ülkesinde olduğu gibi İnglitere'de de eylem yapmak için uğraştığının bilindiğini belirten Blunkett, özellikle ulaşım altyapısının bu tehdide açık olduğunu ve bu nedenle de buralarda tedbirlerin artırıldığını ifade etti. 
     Gerektikçe ve zamanı geldikçe parlamentoya ve halka bilgi vermeyi sürdüreceğini belirten Blunkett, daha açık bilgi verilmesi taleplerini ise ''süren bir operasyon hakkında konuşup, ülkemizi korumak için görev yapan güvenlik güçlerimizi ve istihbarat kaynaklarını tehlikeye atmayı doğru bulmam'' dedi. 
     Hükümetin özel tehditlere ilişkin istihbarat aldıkça bu konuda yoğunlaştığını, genel tehdit dönemlerinde ise genel analizler yaptığını anlatan Blunkett, ''durum değişirse yeniden karşınızda olacağıma ve size olabildiğince açık bilgi vereceğime söz veriyorum'' diye konuştu. 
     Muhalefet temsilcilerine özel oturumlarda daha ayrıntılı bilgi verildiğini, halka ise kendilerini korumalarına yetecek kadar bilgi aktarıldığını kaydeden Blunkett, bundan fazlasının halkta gereksiz paniğe yol açacağını, hem sosyal hem de ekonomik yaşama zarar verebileceğini söyledi. 
     İngiliz halkına ''uyanık ve dikkatli olun ama alarma geçmenizi gerektiren bir şey yok'' diyen Blunkett, fazla açık olmanın teröristlere de hükümetin neyi ne kadar bildiğini belli edeceğini ve onlara taktik değiştirme şansı tanıyacağını ifade etti. 
     Hazırlıklı olmayı sürdüreceklerini ve gerektikçe askeri birliklerden yardım almaya devam edeceklerini belirten Blunkett, İngiliz halkını tehdit edenleri yakalamak ve cezalandırmakta kararlı olduklarını anlattı. 
     





</TEXT>
</DOC>
