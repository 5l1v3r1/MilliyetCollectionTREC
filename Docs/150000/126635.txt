<DOC>
<DOCNO> 126635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur18.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Türkiye askeri harekata sürükleniyor" 
</HEADLINE>
<TEXT>

     CHP Genel Başkanı Deniz Baykal, olayların gelişimine bakıldığında, ortada bir uluslararası meşruiyet temeli oluşmadan, Türkiye'nin bir askeri harekata sürüklendiğini ve Hükümet'in de bu sürüklenişi kabul ederek katkı vermeye başladığının görüldüğünü söyledi. Baykal, ''Türkiye üslerin incelenmesine izin vererek, Irak askeri harekatının parçası olma kararını fiilen almıştır'' dedi. 
     Baykal partisinin grup toplantısının açılışında yaptığı konuşmada, Irak krizi konusundaki gelişmeleri değerlendirdi. 
     Türkiye'nin çok kritik, çok önemli bir döneme girdiğini ifade eden Baykal, geçen haftalarda ''Hükümet'in anlayışının, iş tutma tarzının, politikalarının' ortaya çıkmaya başladığını kaydetti. 
     Irak sorununun uzun süreden bu yana şekillendiğini belirten Baykal, uluslararası platformlarda silahlı çatışmanın engellenmesine çalışıldığını, askeri müdahale gerektiğinde de bunun uluslararası dayanışma ile gerçekleştirilmesi yönünde görüşlerin ortaya çıktığını söyledi. 
     Baykal, Türkiye'nin bugüne kadar uluslararası hukuku temel aldığını, bundan sonra da alması gerektiğini bildirerek, ''Türkiye korsan bir devlet değildir. Komşularıyla iyi ilişkileri önemseyen bunun gereklerini yerine getiren sorumlu bir devlettir'' dedi. 
     Bu anlayışın, Cumhuriyet tarihinin temel ilkesi olduğunu belirten Baykal, bundan sonra da sürdürülmesi gerektiğini ifade etti. 
     Kritik dönemlerde, ülkelerin temel ilkelere bağlılığının sınavdan geçtiğini kaydeden Baykal, şunları söyledi 
     ''Böyle dönemlerde eğer bu ilkeleri ayakta tutmayı başarabilirsek o zaman ilkeli davranan, saygın, ciddi ve kurumlaşmış mir devlet olarak bütün dünyada değerlendiriliriz. Şimdi böyle bir sınav noktasına yaklaşıyoruz. Türkiye, uluslararası hukuk konusundaki duyarlılığını sürdürmelidir. Türkiye, bu duyarlılıkta yalnız değildir. Türkiye, dikkatli davranmalıdır. Oldu bittilerle, anlık tatminlerle, kaygılarla, tarihsel rotasını bir tarafa bırakıp yönlendirilmemelidir. Ciddi olmalıyız, sorumlu olmalıyız.'' 
     
     ''SOMUT FİİLİ ADIMLAR...' 
     Baykal, olayların gelişimine bakıldığında ortada bir uluslararası meşruiyet temeli oluşmadan Türkiye'nin bir askeri harekata sürüklendiğini, Hükümet'in bu sürüklenişi kabul ettiğini, katkı vermeye başladığını söyledi. 
     Uluslararası meşruiyet temelinden söz etmenin kolay olduğunu, ancak karmaşık ilişkiler içinde bunu uygulamanın zor olduğunu bildiren Baykal, sözlerini şöyle sürdürdü 
     ''Uygulamada bunları ne ölçüde koruyabildiğimiz konusunda kaygılar çıkmaya başladı. Ortada henüz uluslararası meşruiyet temeli yok BM temsilcileri çalışmalarını sürdürüyorlar, konu BM Güvenlik Konseyi'ne gitmiş değildir, BM'nin silah denetleme çalışmaları ile ilgili olarak yeni bir değerlendirmesi ortada yoktur. Ama biz sanki bütün bu aşamalardan geçilmiş gibi bir fiili askeri hareket için somut adımlar atmaya başladık. Bu bizim uluslararası hukuki meşruiyet konusundaki temel iddiayı çok önemsemediğimizi, çok ciddiye almadığımızı, çok da uygulanmasının zorunlu olmadığını, icap ettiği, bizden beklendiği için söyleyip görevimizi yaptığımız anlayışı içinde olduğumuzu ortaya koyar. Bu, doğru değildir.'' 
     
     ''SADECE SOMUT İŞBİRLİĞİ İSTENDİ' 
     CHP Genel Başkanı Baykal, Türkiye'nin Irak'a yönelik bir askeri harekatta karargahın parçası haline gelmesi, askeri harekat planlaması içinde yer tutması, bu askeri harekatın amaçları, yöntemleri, aşamaları konusunda doğru bir biçimde aydınlanmasının sözkonusu olmayacağını bildirdi. Türkiye'den sadece bir somut işbirliği talebi yapıldığını kaydeden Baykal, Türk tarafının da beklenen bu katkıyı verip vermemeyi tartıştığını söyledi. Baykal, bu katkıları vermenin derin anlamları olduğunu ifade ettiği konuşmasında, ''Bir aşamada katkı vermeye başladığınızda hiç öngöremeyeceğiniz bir büyük sorumluluğun altına girmeye başlarsınız. O büyük sorumluluğun çok büyük tehlikeleri ortaya çıkmaya başlar. Bütün bunların değerlendirmesinin güven verici şekilde yapıldığı umudunu paylaşamıyorum'' dedi. 
     
     ÜSLERİN İNCELENMESİ 
     Türkiye'den, üslerin yeni askeri harekata göre kullanılması amacıyla inceleme yapılması için izin istendiğini belirten Baykal, şunları söyledi 
     ''Bir defa durun bakalım. Bu harekatta birlikte miyiz değil miyiz Nasıl gelişecektir, harekatın amacı nedir, biz ne gibi sorumluluklar üstleneceğiz Bittikten sonra ne gibi durumlar ortaya çıkacak Bizim beklentilerimiz ne şekilde karşılanacaktır Bu konularda ciddi bilgilenme şansını Türkiye bulamadan sadece otomatik olarak üslerin kullanım tarzının geliştirilmesi, değiştirilmesini sağlayacak ilk incelemenin yapılmasına izin istenmektedir ve Türkiye bu izni kamuoyuna, parlamentoya, muhalefet partisine bilgi vermeden sessizce vermiştir. Bu izinle Türkiye, Irak askeri harekatının parçası olma kararını fiilen almıştır. Çünkü bu işbirliğinin bundan sonraki aşamaları vardır. Üsler yeni bir amaç için kullanılabilir hale getirilecektir.'' Baykal, bunun ancak yeni bir üs müzakeresi sonunda yapılabileceğine dikkat çekti. 
     
     ''TÜRKİYE DİKKATLİ OLMAMLI' 
     ''Türkiye böylesine büyük olaylar karşısında çok dikkatli olmalıdır'' diyen Baykal, gerekli dikkat sergilenmeden sürüklenecek işbirliklerinin çok büyük sonuçlar doğurmasının kaçınılmaz olduğunu söyledi. Baykal, Türkiye'nin önünü görerek, önünü görmediğinde gerekli önlemleri alarak, davranışlarını planlamak zorunda olduğunu bildirdiği konuşmasında, ancak bu olayda sadece kamuoyunun tepkisini tahrik etmeme arayışının gündemde olduğunu kaydetti. 
     Üslerde inceleme izninin verilmesi doğrultusunda ''Ürkek, mahcup adımlar'' atıldığını savunan Baykal, atılan adımın daha ileri sorumlulukları, ilişkileri Türkiye'ye getirmesinin kaçınılmaz olduğunu bildirdi. 
     





</TEXT>
</DOC>
