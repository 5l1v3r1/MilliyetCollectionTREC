<DOC>
<DOCNO> 145101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sontur18.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal, Genelkurmay Başkanı'nın ziyaretini değerlendirdi... 
</HEADLINE>
<TEXT>

     CHP Genel Başkanı Deniz Baykal, içinden geçilen dönemde, komutanların durumu büyük bir soğukkanlılıkla, dikkatle ele aldıklarını görmekten büyük mutluluk duyduğunu belirterek, ''Her zamanki anlayışları içerisinde Türkiye'ye olayı bütün boyutlarıyla değerlendirerek, soğukkanlılıkla durumu analiz ederek görmeye çalışıyorlar'' dedi. 
     Baykal, gazetecilere, Genelkurmay Başkanı Orgeneral Hilmi Özkök ve kuvvet komutanlarının kendisine yaptığı ziyarete ilişkin açıklamalarda bulundu. 
     Daha önce komutanları ziyaret ettiğini, onların da bugün kendisine iade-i ziyarette bulunduklarını ifade eden Baykal, ziyarette, Türkiye'nin karşı karşıya bulunduğu konuları ve sorunları da konuşarak değerlendirme fırsatı bulduklarını kaydetti. 
     Irak'taki son gelişmeleri de ayrıntılı şekilde komutanlardan dinleme fırsatı elde ettiğini belirten Baykal, görüşmenin çok yararlı geçtiğini, görüşmeden memnun kaldığını bildirdi. 
     Bölgenin ve hatta dünyanın geleceğiyle ilgili çok önemli olaylar yaşandığına dikkat çeken Baykal, ''Böylesine kritik bir süreçte asker, siyasetçi, toplumun her kesiminden insanların biraraya gelip içtenlikle düşünce, duygu ve kaygılarını paylaşmalarında çok yarar var. Böyle görüşmeleri olabildiğince sık yapmanın uygun olacağı kanısındayım'' diye konuştu. 
     Türkiye'nin karşı karşıya bulunduğu sorunları, tehditleri, tehlikeleri hep birlikte değerlendirme ihtiyacı olduğunu vurgulayan Baykal, kritik bir dönemden geçildiğini, askere, siyasetçiye, herkese büyük görevler düştüğünü ifade etti. 
     Baykal, şunları söyledi 
     ''Bizim silahlı kuvvetlerimizin köklü bir geleneği var. Silahlı kuvvetlerimiz, ülkenin zararlarını, ülkemize yönelik tehditleri, çok büyük bir sorumluluk duygusuyla, dikkatle daima değerlendirmiştir. İçinden geçmekte olduğumuz dönemde de yine komutanlarımızın durumu büyük bir soğukkanlılıkla, dikkatle ele almış olduklarını görmekten büyük mutluluk duydum. Her zamanki anlayışları içerisinde Türkiye'ye olayı bütün boyutlarıyla değerlendirerek, soğukkanlılıkla durumu analiz ederek görmeye çalışıyorlar. Böyle bir ortamda iktidarı, muhalefeti, silahlı kuvvetleriyle hep birlikte ülkemizin önünü açmak için ne gerekiyorsa yapıyoruz.'' ''Türk askerlerinin Kuzey Irak'a girmemiş olmasından dolayı endişeleriniz var. Bu endişelerinizi Genelkurmay da paylaşıyor mu Türk askerleri Kuzey Irak'a girecek mi '' sorusu üzerine de Baykal, gelişmeleri hep birlikte izlediklerini kaydetti. 
     Ziyarette bu konuları da ele aldıklarını kaydeden Baykal, Türkiye'nin güvenliğini sağlamak, yeni tehdit ve tehlikelerle karşı karşıya kalmamasını güvence altına almak için ne yapılması gerekiyorsa buna katkıda bulunmak istediklerini söyledi. 
     Baykal, ''Silahlı kuvvetlerimizin de bu konuda çok dikkatli, duyarlı olduğunu görüyorum. Olayı askeri ve siyasi, iç ve uluslararası boyutlarda bir bütün içerisinde değerlendirme anlayışının komutanlarımıza da hakim olduğunu görmekten büyük mutluluk duyuyorum'' dedi. 
     


     




</TEXT>
</DOC>
