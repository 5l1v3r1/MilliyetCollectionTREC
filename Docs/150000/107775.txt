<DOC>
<DOCNO> 107775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur19.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Tam seçime giderken baraj tartışmalarını doğal bulmuyorum 
</HEADLINE>
<TEXT>

     DSP Genel Başkanı ve Başbakan Bülent Ecevit, öteden beri seçimde yüzde 10 barajının çok yüksek olduğunu düşündüğünü belirterek, ''Ama bizde tam seçime gidileceği aşamada, seçime 1.5 ay kalmışken böyle bir değişiklik yapılmasının pek normal olmadığı, doğal olmadığı düşüncesindeyim'' dedi. 
     Ecevit, Zonguldak'taki temaslarını tamamladıktan sonra Valilik çıkışında, gazetecilerin sorularını yanıtladı. 
     Bir gazetecinin, SP, ANAP ve YTP'nin seçimlerde barajın yüzde 10'dan aşağı düşürülmesi için bir girişimde bulunacaklarını ifade ederek, ''Bu yönde size bir mesaj geldi mi Böyle bir değişikliğe siz nasıl bakarsınız '' sorusunu Ecevit, şöyle yanıtladı 
     ''Bana böyle bir mesaj gelmedi. Ben de gazete haberlerinden okudum. Ben, öteden beri aslında yüzde 10 barajının çok yüksek olduğunu düşünürüm. Dünyada genellikle yüzde 5 ve daha altındadır. Ama bizde tam seçime gidileceği aşamada, seçime 1.5 ay kalmışken böyle bir değişiklik yapılmasının pek normal olmadığı, doğal olmadığı düşüncesindeyim. Bu nedenle Meclis açılırsa başka şeyler de gündeme getirilebilir. Ortalık büsbütün karışabilir. Onun için bu konuda pek yatkın değiliz.'' Ecevit, ''Eski Başbakanlık Müsteşarı Ahmet Şağar, kendisinin, sizin ve eski Başbakan Yardımcısı Hüsamettin Özkan'ın telefonlarının bir sene önce dinlenildiğini ve hassas bir dönem olması dolayısıyla bunu kamuoyuna açıklamadığını söyledi. Böyle bir bilgi size geldi mi '' sorusunu yanıtlarken de, ''Bir sene önce Sayın Şağar müsteşardı. Eğer o sırada öyle bir durum varsa ona göre tedbir alması gerekirdi. Beni uyarması gerekirdi'' yanıtını verdi. 
     
     BAKANLAR KURULU ÇARŞAMBA GÜNÜ TOPLANACAK 
     Memur maaşları için liderlere bir çağrı yapıp yapmadığı sorusu üzerine de Ecevit, ekonomiden sorumlu Devlet Bakanı Masum Türker'in bu konuyla ilgili olarak sendikalarla görüştüğünü ifade ederek, görüşmelerin getireceği sonuca göre gerekeni yapacaklarını kaydetti. 
     Ecevit, bir başka soru üzerine, Bakanlar Kurulu'nun Çarşamba günü toplanacağını bildirdi. 
     





</TEXT>
</DOC>
