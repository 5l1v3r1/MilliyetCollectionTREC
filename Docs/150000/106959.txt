<DOC>
<DOCNO> 106959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun19.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'dan ABD'ye şartlı destek 
</HEADLINE>
<TEXT>

     İtalya Başbakanı Silvio Berlusconi, Irak'ı, kitle imha silahı ürettiği ve BM denetçilerinin girişine izin vermediği gerekçesiyle askeri operasyonla tehdit eden ABD'ye şartlı destek verdi. 
     Muhafazakar tutumuyla bilinen Il Foglio gazetesinde, Berlusconi imzasıyla yayımlanan mektupta, ülkesinin, ABD'nin ''sadık ve saygılı'' müttefiki olduğunu vurgulayan İtalya Başbakanı, Irak'a düzenlenmesi muhtemel askeri harekata şartlı destek verdi. 
     Berlusconi, ''Uluslararası terörizmle savaşın ilk aşamasına katkıda bulunmaktan gurur duyuyoruz. Ancak hikaye henüz sona ermedi'' dedi. 
     Irak'ın, son 5 yıl içinde BM yükümlülüklerini sistemli olarak ihlal ettiğini vurgulayan Berlusconi, tehdit karşısındaki dünya güvenliğini güçlendirmek için, diplomatik ve siyasi çabalara, askeri güç kullanımı göz ardı edilmeden devam edilmesi gerektiğini belirtti. 
     
     AZNAR'DAN ABD'YE TAM DESTEK 
     Öte yandan İspanya Başbakanı Jose Maria Aznar, ABD Başkanı George Bush ile telefonda yaptığı görüşmede, ülkesinin, olası bir Irak saldırısına BM kararı alınmasa bile destek vereceğini söyledi. 
     Aznar, Irak'a yönelik bir operasyonun BM tarafından desteklenmesinin ''arzu edileceğini, ancak gerekli olmadığını'' söyledi. 
     Aznar'ın telefon görüşmesinde, ''Irak krizinin sona erdirilmesi için tüm diplomatik çabaların gösterilmesini istiyoruz. Ancak bu çabaların başarısızlıkla sona ermesi ve Saddam Hüseyin'in, BM denetçilerinin ülkesine girmesine izin vermemesi halinde, ABD'nin Irak'a askeri müdahalesini destekleyeceğiz'' dediği belirtildi. 
     
     JAPONYA 
     ABD'nin Irak politikasını değerlendiren Japonya Savunma Bakanlığı savunma politikası büro şefi Takemasa Moriya, ABD'nin olası operasyonunu desteklemek için, Irak'ın terörizmle bağlantısını gösteren açık kanıtlara ihtiyaç duyduklarını söyledi. 
     Moriya, ''Eğer Irak'ın terörizmi desteklediği açıkça kanıtlanabilirse, yasalar öngörürse ve BM ilgili kararı alırsa, destek vermeye hazır olacağız'' dedi. 
     





</TEXT>
</DOC>
