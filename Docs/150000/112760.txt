<DOC>
<DOCNO> 112760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur25.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Ayakta duramayanlar bizi yönetiyor" 
</HEADLINE>
<TEXT>

     AK Parti Genel Başkanı Recep Tayyip Erdoğan, ülkenin yönetiminin genç ve dinamik olmasını istediklerini belirterek, ''Ayakta duramayanlar, bizi yönetiyor'' dedi. 
     Erdoğan, Erzurum'un İstasyon Meydanı'nda düzenlenen mitingte, halka hitap etti. 
     Konuşmasına, ''Tayyip'e uzanan eller kırılsın,'', ''İşte gençlik işte Başbakan'' sloganları nedeniyle uzun süre başlayamayan Erdoğan, meydanların AK Parti iktidarını müjdelediğini savundu. 
     ''Tayyip'e uzanan eller kırılsın'' sloganının yeniden atılması üzerine kalabalığı susturmaya çalışan Erdoğan, ''Kırılmasın, bizi yok etmeye gelenler bizde hayat bulacaktır. Biz, ne vurmaya ne dökmeye ne de yıkmaya geliyoruz, vallahi yapmaya geliyoruz'' diye konuştu. 
     Kendilerinin, televizyon ve gazete sahibi olmadıklarını, meydanlarda ''erkekçe, ürkekçe'' söylemler de kullanmadıklarını ifade eden Erdoğan, sadece yapabileceklerini vaat ettiklerini kaydetti. 
     AK Parti kurulduğunda ''uzun ince bir yola'' çıktıklarını, millete hizmet yolunda gece gündüz yürüdüklerini anlatan Erdoğan, açlığın ve yokluğun, bu milletin kaderi olmadığını söyledi. 
     Erdoğan, ''Meydanlar açız diyor, demokrasi, özgürlük diyor. Açlık, bu milletin kaderi değildir. Hani bunlar çağdaş ve ilericiydi Hani bunlar her şeyi çok iyi biliyorlardı Bunlar var ya bunlar, dört dörtlük çağdışı...'' dedi. 
     
     ''ONLAR VAGON, BİZ LOKOMOTİF...'' 
     İktidara geldiklerinde seçilme yaşını 30'dan 25'e indireceklerini vaat eden Erdoğan, son günlerde diğer siyasi partilerin de ''kendilerini taklit ederek aynı vaatte bulunduklarını'' savundu. Erdoğan, şöyle devam etti 
     ''Çünkü, siyasette onlar vagon, biz lokomotifiz. Biz istiyoruz ki, bu ülkenin yönetimi genç ve dinamik olsun. Ne haldeyiz görüyorsunuz, ayakta duramayanlar bizi idare ediyor. Bakıyorsunuz, farklı farklı garip şeyler konuşuyor. Türkiye Cumhuriyeti yönetimi, bu hallere gelecek miydi '' Erdoğan'ın bu sözleri üzerine, ''Vur vur inlesin, Ecevit dinlesin'' sloganı atan vatandaşlara karşı Erdoğan, ''Nereye vuruyorsunuz Şu anda bizi idare edemeyenlere zaten veda merasimleri yapılıyor. Hiç gerek yok'' dedi. 
     AK Parti iktidarında, hortumların kesileceğini, tüyü bitmemiş yetimin hakkının yenmeyeceğini öne süren Erdoğan, son dönemde kendisiyle ilgili spekülasyonlar yapıldığını söyledi. 
     İstanbul Büyükşehir Belediyesi'ni sosyal demokrat bir zihniyetten devraldığını söyleyen Erdoğan, ''İSKİ skandalı yaşandı, biliyorsunuz. Şimdi temizlikten bahsediyorlar. Bize söylemeyin bari, biz kimin ne olduğunu iyi biliyoruz. Bizi konuşturmayın'' diye konuştu. 
     Erdoğan, konuşmasının sonunda, meydandaki coşkulu kalabalığa, ''Beraber yürüdük biz bu yollarda'' şarkısını söyletti. 
     
     MİTİNG ALANINDA NAMAZ KILMAYA KALKTI 
     Öte yandan Erdoğan'ın miting alanına gelişinden önce, elinde AK partinin bayrağını taşıyan Köksal Kazma 28 adlı bir kişi, meydanın ortasında ceketini çıkararak yere serdi ve üzerinde namaz kılmaya başladı. 
     Bu duruma müdahale eden partililer ve güvenlik kuvvetleri, Kazma'nın namaz kılmasına izin vermediler. Partililerin sert tepkisiyle karşılaşan Kazma, güvenlik güçleri tarafından olay yerinden uzaklaştırıldı. 
     Polis yetkilileri, Erzurum'un Pazaryolu ilçesinden olduğu belirlenen şahsın, akli dengesinin yerinde olmadığını bildirdiler. 
     





</TEXT>
</DOC>
