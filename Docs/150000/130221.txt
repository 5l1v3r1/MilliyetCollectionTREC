<DOC>
<DOCNO> 130221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sonspo13.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Amaral krizi sürüyor... 
</HEADLINE>
<TEXT>

     İkinci bölüm hazırlıklarını sürdüren Beşiktaş'ta, İstanbul'a henüz gelmeyen Amaral konusunda yaşanan sıkıntı devam ediyor. 
     Beşiktaş Kulübü İletişim Komitesi Başkanı Mete Düren, bu oyuncunun, basına yansıdığı gibi İtalyan kulüpleriyle görüştüğü yönünde bilgilerinin bulunmadığını belirterek, ''Amaral'ın, sorunları çözmesi için İstanbul'a gelmesi gerekiyor'' dedi. 
     Düren, A.A muhabirine yaptığı açıklamada, Amaral'ın takımın kampına katılmadan sorunları çözemeyeceğini vurgulayarak, ''Takımda oynamak isteyen bir kişinin kampa katılması gerekir. Zaten bu tür davranışlarla futbolcunun da oynama şansı olmaz. Bizimle net konuşmak istiyorsa İstanbul'a gelmesi lazım. Telefon görüşmeleriyle sorun halledilmez. Biz bu düşüncemizi kendisine ilettik. Sanıyorum Amaral mantıklı davranıp birkaç gün içinde İstanbul'a gelir'' diye konuştu. 
     Mete Düren, Amaral konusunda alınacak kararın teknik direktör Lucescu'ya bağlı olduğunu, Rumen çalıştırıcının bu konudaki görüşlerine göre hareket edeceklerini sözlerine ekledi. 
     





</TEXT>
</DOC>
