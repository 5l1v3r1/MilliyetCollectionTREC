<DOC>
<DOCNO> 129540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko44.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurumsal yatırımcılar olası savaşı değerlendirdi 
</HEADLINE>
<TEXT>

     Irak'ta olası bir operasyonun finans maliyetlerini ve finansman ihtiyacını artıracağına dikkat çekildi. 
     İş Yatırım Menkul Değerler A.Ş., Irak'ta yaşanabilecek sıcak çatışmanın Türk ekonomisi üzerindeki etkilerine dikkat çekerek, operasyon durumunda asıl büyük etkinin, üretimin daralması ve sermaye çıkışı yaşanması durumunda finansman maliyetlerinde meydana gelecek artış olduğunu bildirdi. 
     İş Yatırım Menkul Değerler A.Ş. araştırma birimi tarafından hazırlanan Ocak ayı analiz raporunda, Irak'a operasyonun gerek iktisadi olarak gerekse operasyon sonrası bölgede yaşanacak kargaşa nedeniyle Türkiye'ye zarar vereceği konusunda kuşku olmadığı kaydedildi. 
     Türkiye'nin uğrayacağı iktisadi zararı etkileyecek üç temel faktörün müdahalenin başlangıç tarihi, boyutları ve süresi ile operasyon sonrası bölgede nasıl bir siyasi yapı oluşacağı olduğu belirtilen raporda, önümüzdeki aylarla ilgili beklentiler oluşturulurken Irak'a yapılacak bir müdahalenin kısa süreceği ve Türkiye ekonomisi üzerindeki tesirinin sınırlı olacağı varsayımından yola çıkıldığı vurgulandı. Raporda, Türkiye'nin yapısal reformları uygulamaya kararlılıkla devam etmesi ve genel seçimler dolayısıyla bozulan kamu maliyesi disiplinini yeniden sağlaması durumunda operasyonun ödemeler dengesi ve büyüme konusundaki etkisinin daha az olacağı bildirildi. 
     Senenin ilk iki ayında başlayacak ve kısa sürede sonuçlanacak bir operasyonun Türkiye ekonomisine etkisinin 1-2 milyar dolar boyutunda sınırlı kalacağı, ancak bahar aylarında başlayan ve uzun süren bir operasyonun Türkiye ekonomisine ciddi boyutta zarar verebileceği öne sürüldü. 
     Bahar aylarında başlayacak bir operasyonun 2003 yılı rezervasyonlarını durdurma noktasına getirmesinin 2003 yılı turizm gelirlerini son derece olumsuz etkileyeceği tespiti yapılan raporda, şu görüşler dile getirildi 
     ''Savaşın uzun sürmesi durumunda yüksek petrol fiyatları vasıtasıyla cari açık üzerinde baskı oluşacaktır 1.5 milyar dolar . Ancak Türkiye ekonomisi için asıl büyük etki savaş nedeniyle üretimin kısılması 4-5 milyar dolar ve sermaye çıkışı yaşanması durumunda finansman maliyetlerindeki artış 5 milyar dolar civarı olarak görülecektir. 
     Buna karşılık savaş sonrasıyla ilgili olumlu beklentilere sahibiz. Türkiye savaş sonrasında Irak'ın üzerindeki ambargonun kalkmasından en çok yararlanacak ülkelerin başında geliyor. Petrol fiyatlarındaki gerileme, Irak ile olan dış ticaretin gelişmesi ve kurların üzerinde savaş dolayısıyla oluşabilecek baskının kalkması Türkiye'nin ödemeler dengesini olumlu etkileyecektir.'' 
     
     YAPI VE KREDİ BANKASI 
     Yapı ve Kredi Bankası Kurumsal ve Ekonomik Araştırmalar Bölümü tarafından hazırlanan raporda da yılın ilk ayında piyasaların yakından izleyeceği faktörler arasında en önemlisinin Irak konusunda yaşanacak gelişmeler ve IMF ile yapılacak olan görüşmeler olduğu belirtildi. 
     Bu iki konudaki belirsizliklerin piyasada dalgalanmayı artırabileceğine dikkat çekilen raporda, şunlar kaydedildi 
     ''ABD'nin Irak'a bir operasyon yapma olasılığının güçlenmesinin piyasaları olumsuz yönde etkileyeceği tahmin edilmektedir. Diğer yandan IMF ile uygulanmakta olan programın sorunsuz bir şekilde devam etmesi piyasalar açısından büyük önem ifade etmektedir. Bu nedenle geçtiğimiz haftalarda IMF'nin gözden geçirme koşullarından biri olan kamu ihale yasasında değişiklik yapılmasına ilişkin öneriler piyasada tedirginlik yaratmıştır. IMF ile görüşmelerde gündeme gelebilecek diğer konular arasında kamu sektöründe iş gücünün azaltılması ve vergi reformu göze çarpmaktadır. 
     Enflasyon beklentilerinde düşüş görülmesine rağmen, ABD'nin olası Irak operasyonu ile ilgili belirsizliğin sürmesi nedeni ile Merkez Bankası'nın faiz indirimine gitmeyeceği düşünülmektedir. Buna göre halen bileşik yüzde 55 civarında seyreden gecelik fonlama maliyetinin ikinci el piyasa faiz oranları için bir alt sınır oluşturması beklenmektedir.'' Bu arada, raporda 2003 yılı TÜFE enflasyonu tahmini yüzde 23-25, GSYİH büyüme tahmini yüzde 4 olarak belirtildi. 
     
     HSBC 
     HSBC Bank'ın Ocak ayı bülteninde ise Türkiye ekonomisinin 2002 yılında dengede kalmayı başardığı ancak olası bir Irak operasyonunun 2003 yılı finansman ihtiyacını artıracağı vurgulandı. 
     TÜFE artış oranının yıl sonu resmi hedefi olan yüzde 35'in altına düşürülmesi, tahminlerin ötesinde bir büyüme performansının yakalanması ve olumsuz uluslararası koşullara karşın dış dengelerde tatmin edici gelişmelerin yaşanmasının Türkiye ekonomisindeki düzelmenin göstergeleri olarak sıralanabileceği belirtilen raporda, ABD'nin Irak yönetimi tarafından hazırlanan silah raporunu yetersiz bulması ve Irak'ı kitle imha silahlarının listesini açıklamamakla suçlaması sonucunda bir Irak savaşının gerçekleşme ihtimalinin yükseldiği belirtildi. 
     Operasyonun Şubat ayının sonlarına doğru başlayabileceği tahmininde bulunulan raporda, şöyle denildi 
     ''Savaşın Türkiye ekonomisi üzerindeki kaçınılmaz olumsuz etkileri operasyonun başlangıç tarihi ve süresi gibi tahmin edilmesi oldukça güç olan iki faktöre dayanıyor. Ancak net olan bir şey var ki o da savaşın Türkiye'nin 2003 yılı finansman ihtiyacını artıracağıdır. Savaşın göreceli olarak kısa süreceğini varsayan ana senaryomuza göre Türkiye 2003 yılı için 5.5 milyar dolarlık ek finansmana ihtiyaç duyuyor. 
     Irak konusunda ise Türkiye'nin uzun vadeli çıkarları açısından ABD kuvvetlerine destek olmasından başka bir opsiyonu şimdilik bulunmuyor. Biz Türkiye açısından asıl sorunu hükümetin hayati konularla ilgili karar almadaki hevesinin giderek azalması olarak görüyoruz. Irak konusu ile IMF gözden geçirmesinin netlik kazanması ile birlikte ayın ikinci yarısında finansal piyasalarda keskin hareketler bekliyoruz.'' Raporda, Irak endişeleri ile IMF'nin dördüncü gözden geçirme görüşmelerinin Ocak ayının gündemini oluşturacağına dikkat çekildi. 
     





</TEXT>
</DOC>
