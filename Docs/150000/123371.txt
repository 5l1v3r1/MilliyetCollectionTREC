<DOC>
<DOCNO> 123371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur09.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haczedilen mallar arasında ağdadan makarnaya herşey var... 
</HEADLINE>
<TEXT>

     Haczedilen ve icra müdürlükleri aracılığıyla satışa sunulan eşya arasına klozet kapağı, zift, ağda, gazlı bez, çimento, makarna, çamaşırsuyu, bulaşık deterjanı ve çocuk bornozu da girdi. 
     İcra müdürlüklerinin ilan panolarından derlenen bilgilere göre, İstanbul 11. İcra Müdürlüğü'nce 50 milyon liraya bir teneke zift, 10 milyon liraya 2 ayna, 25 milyon liraya 5 tane klozet kapağı, 4 milyon liraya 1 torba çimento, 3 milyon liraya 4 tane kapı kolu, 1 milyon liraya tuvalet kağıtlığı satılıyor. 
     Aynı icra müdürlüğünün bir başka ilanında da 200 milyon liraya bulaşık makinesi, 168 milyon liraya 42 tane sandalye, 100 milyon liraya ızgara, 77 milyon liraya 11 masa, 50 milyon liraya faks makinesi, 50 milyon liraya çay makinesi ve 20 milyon liraya tost makinesinin açık artırma yoluyla satılacağı belirtiliyor. 
     İstanbul 3. İcra Müdürlüğü tarafından satılacak mallar arasında da 1 milyar 250 milyon liraya 50 fön makinesi, 600 milyon liraya 300 tane saç boyası, 567 milyon liraya 168 tane jöle, 560 milyon liraya 280 kartuş ağda ve 196 milyon liraya 24 gazlıbez bulunuyor. 
     İstanbul 1. İcra Müdürlüğü'nün panosuna asılan ilanlarda da, 1 milyar 150 milyon liraya 300 düzine 99'luk tespih, 1 milyar liraya dizüstü bilgisayar, 500 milyon liraya salam kesme makinesi, 40 milyon liraya 20 paket makarna, 40 milyon liraya 40 çamaşırsuyu ve 15 milyon liraya da bulaşık deterjanı satılacağı duyuruluyor. 
     Aynı panodaki başka bir ilanda 14 ayar 2 çeyrek altın, 14 ayar 2 adet ''maşallah'' yazılı altın, 1 çocuk künyesi ve 14 ayar alyansın satışa sunulacağı belirtiliyor. 
     İstanbul 5. İcra Müdürlüğü de 500 milyon liraya 360 adet hediyelik bakır eşya, 75 milyon liraya bebek yatak örtüsü, 70 milyon liraya mısır patlatma tezgahı ve 9 milyon liraya 3 çocuk bornozu satışa sunuyor. 
     
     BORCA KARŞILIK HACİZ 
     Çeşitli nedenlerle doğan borçların tahsili için alacaklı tarafın asliye ticaret mahkemelerinden ya da icra müdürlüklerinden aldığı haciz kararları, borçluya ait ev ve işyerlerinde uygulanıyor. 
     Borçlunun sahip olduğu menkullerden borcunu karşılayacak kadarlık kısmı görevlilerce haczedildikten sonra, eşyalar bir merkezde toplanıyor. Bu mallar, alacaklının parasının tahsili amacıyla ''Menkulün Açık Artırma İlanı'' başlığı altında ''Bir borçtan dolayı hacizli ve aşağıda cins miktar ve kıymetleri yazılı mallar satışa çıkarılmıştır'' şeklindeki ilanla açık artırma yöntemiyle satışa çıkarılıyor. 
     Belirlenen yerlerde yapılan açık artırmada, satışa çıkarılan mallar ilk gün biçilen bedelin yüzde 75 ve daha üstü bedeli verene satılıyor. Eğer ilk gün alıcı bulunamazsa, ikinci gün yüzde 40 ve üstünde fiyat teklif edene veriliyor. 
     Açık artırmalara, satılacak eşyanın toplam bedelinin yüzde 15'ini teminat olarak yatıran herkes katılabiliyor. 
     





</TEXT>
</DOC>
