<DOC>
<DOCNO> 101154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sondun10.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in istifası Dünya ajanslarında. 
</HEADLINE>
<TEXT>

     İngiliz Reuters haber ajansı, görevinden istifa eden ekonomiden sorumlu Devlet Bakanı Kemal Derviş'in, ''muhalif partilerin yıllardır birbirlerine güttükleri düşmanlığı tarihe gömmeyi başarırsa, AB'ye aday ve NATO üyesi Türkiye'de istikrarlı bir hükümet kurulması şansını artıracağı'' yorumu yaptı. 
     Reuters'ın haberinde, eski Dışişleri Bakanı ve Yeni Türkiye Partisi YTP Başkanı İsmail Cem'e yakınlığıyla da bilinen Derviş'in herhangi bir partiye katılıp katılmayacağına ilişkin imada bulunmadığı belirtildi. 
     Haberde, Uluslararası Para Fonu IMF ile 16 milyar dolarlık yardım anlaşması yapan, ''ekonominin mimarı'' Derviş'in istifasıyla, piyasalarda haftalardır süren spekülasyonlara son verdiği de belirtildi. 
     Amerikan Associated Press de, Türkiye'nin İkinci Dünya Savaşı'ndan sonra ekonomisinin en çok küçüldüğü dönemde ekonomiden sorumlu Devlet Bakanı Kemal Derviş'in, IMF borçlarını temin etmede önemli rol oynadığı kaydedildi. 
     AFP, ''açık sözlülüğüyle ve açılım politikasıyla muhafazakar politikacılarla karşı karşıya gelen'' Kemal Derviş'in, çokuluslu şirketleri ve yabancı ülke hükümetlerini Türkiye'ye milyarlarca dolarlık yeni krediler vermeye ikna etmeyi başardığını belirtti. 
     Ajans, Derviş'in, özellikle banka sektörünü yeniden güçlendirmek amacıyla birçok reform yasasını meclisten geçirmek için koalisyonu oluşturan partilerin yoğun direnişiyle mücadele ettiğini kaydetti. 
     
</TEXT>
</DOC>
