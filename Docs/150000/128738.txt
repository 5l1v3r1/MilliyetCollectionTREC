<DOC>
<DOCNO> 128738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sondun04.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman, burun oynatmayı öğreniyor... 
</HEADLINE>
<TEXT>

     Televizyonlarda bir dönemin sevilen dizisi ''Tatlı Cadı''nın sinema versiyonunda rol alacak olan ünlü yıldız Nicole Kidman, burnunu oynatmayı öğrenebilmek için egzersizlere başladığını açıkladı. 
     Internetteki ''imdb'' sitesinin haberine göre, Kidman, Türkiye'de de 1980'li yıllarda ilgiyle izlenen diziden beyazperdeye uyarlanan ''Bewitched'' adlı filmde evlenince cadılığı bırakacağına söz veren, ancak ''tövbe tutmayan'' Samantha Stephens'ı canlandıracak. 
     Burnunu oynatarak sihirler yapan ve özellikle de karşı apartmandaki komşusunu haddinden fazla meşgul eden Samantha'yı başarıyla canlandırabilmek için kolları sıvayan Kidman, ''burnunu oynatma sanatını'' da öğrenmeye başladı. 
     Henüz burnunu başarıyla oynatamadığını itiraf eden Kidman, ''Burnumu bir türlü Samantha gibi aşağı yukarı oynatamıyorum. Ama, karar verdim. Ben de kendi stilimle burun oynatacağım. Bunun için çalışıyorum'' dedi. 
     
</TEXT>
</DOC>
