<DOC>
<DOCNO> 137909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun08.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Türklere karar için 48 saat tanıdığımız haberi yalan" 
</HEADLINE>
<TEXT>

     ABD Dışişleri Bakanı Colin Powell, Türkiye'ye karar vermesi için 48 saat süre tanındığı haberlerini yalanladı. 
     Powell, Letonya Devlet Başkanı Vaira Vike Freiberga ile görüşmesinin ardından, gazetecilerin sorularını yanıtladı. 
     Amerikan askerlerinin konuşlandırılması konusunda kararını vermesi için Türkiye'ye ne kadar zaman tanındığının sorulması üzerine Powell, ''Biliyorsunuz Başbakan Abdullah Gül ile konuştum. Bir cevap bekliyorum. Ne zaman cevap geleceğini söyleyemem. Bu onlara bağlı'' dedi. 
     Powell, gazetecilerin, Türkiye'ye karar vermesi için 48 saat tanındığı yönündeki haberlerin hatırlatılması üzerine, ''Zaman geçiyor. Ancak bizim şimdi duyuracağımız bir son tarih yok. Türklerden yanıt bekliyoruz. Bu konunun bizim için taşıdığı önemi anladıklarını düşünüyorum. Şimdi de zaten bu konuyu değerlendiriyorlar'' diye konuştu. 
     Türkiye'ye, Amerikan askerlerinin konuşlandırılmasına ilişkin kararın verilmesi için ABD tarafından 48 saat tanındığı haberi Amerikan CNN ve CBS televizyonlarında yer almıştı. CBS, bu sürenin Pentagon tarafından tanındığını savunmuştu. 
     





</TEXT>
</DOC>
