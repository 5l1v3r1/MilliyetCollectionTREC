<DOC>
<DOCNO> 138584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur08.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar yağışı sürecek... 
</HEADLINE>
<TEXT>

     İstanbul'da devam eden kar yağışı, hayatı olumsuz etkiliyor. 
     İstanbul Meteoroloji Bölge Müdürlüğü'nden alınan bilgiye göre, dün gece ve sabah saatlerinde zaman zaman tipi şeklinde gerçekleşen kar yağışının öğle saatlerinde bir süre etkisini azaltması, ardından da gün boyunca aralıklı sürmesi bekleniyor. 
     Yetkililer, kar yağışının etkisini bir miktar kaybederek yarın da süreceğini, ayrıca kuzeyden kuvvetli rüzgarın etkili olacağını ifade ederken, yağışın 25 Şubat Salı gününe kadar sürmesinin beklendiğini bildirdiler. 
     Bu arada TDİ'ye bağlı İstanbul Şehir Hatları İşletmesi'nden alınan bilgiye göre, zaman zaman tipi halinde olan kar yağışı sırasında vapur seferleri yapılamıyor. Seferlere, görüş mesafesini azaltan tipinin etkisini kaybetmesiyle devam ediliyor. Olumsuz hava koşulları, İstanbul Boğazı'ndaki transit gemi geçişlerini de aksatıyor. 

     
</TEXT>
</DOC>
