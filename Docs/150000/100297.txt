<DOC>
<DOCNO> 100297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun27.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, reformların süratli uygulanmasını istiyor. 
</HEADLINE>
<TEXT>

     AB Dönem Başkanlığı, Türkiye konusunda AB adına yazılı bir açıklama yaparak, Türkiye'nin AB'ye katılımına yönelik tüm girişimlerini desteklediğini, bu çerçevede, 3 Ağustos'ta TBMM tarafından onaylanan reformları memnuniyetle karşıladığını bildirdi. 
     Reformların ''iyi yönde, önemli bir aşama'' olarak nitelendirildiği açıklamada, AB Komisyonu'nun yıllık değerlendirme raporunda son gelişmelerin yansıtılacağı, reformların uygulamasının da izleneceği ifade edildi. 
     AB'nin Türkiye'yi reform sürecinde cesaretlendirmek istediği, reformların tam olarak ve süratle gerçekleştirilmesine ihtiyaç olduğu kaydedilen açıklamada, onaylanan reform paketinin pratik uygulamalarının geciktirilmemesi istendi. 
     Açıklamada, AB Konseyi'nin Sevilla zirvesi kararlarına atıfta bulunularak, Türkiye'nin adaylığı konusunda yeni karar ve yaklaşımların, Kopenhag Zirvesi'ne kadarki süreçte kaydedilecek gelişmelerin ışığında belirleneceği mesajı verildi. 
     





</TEXT>
</DOC>
