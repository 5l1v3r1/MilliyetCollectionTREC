<DOC>
<DOCNO> 114328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/guncel/gun08.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Siparişle cinsiyet tayini doğru mu 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     İngiliz ebeveynler yakında doğacak çocuklarının cinsiyetini yasal olarak tayin edebilecek. Plan dahilinde iki çocukları da kız olan ailelerin, üçüncü çocuklarının erkek olabilmesi için tıbbi müdahaleye izin verilecek. Bu yolla "dengeli aileler" oluşturulması planlanıyor. Cinsiyet siparişinin yasallaşması dünya dengesi için doğru mu İslamiyet ne diyor 
     
     Prof. Süleyman Uludağ Uludağ Üniver. 
     Cinsiyet siparişi, sağlığa zararlı değilse caizdir 
     Tıbbi mahsuru yoksa, aralarında evlilik akdi bulunan kişilerle uygulanacaksa olabilir. Dini açıdan sakıncası yok. Dinin esaslarına bakarak bunu söylebiliriz. Ancak uygulama yaşayan eşlerden sperm alıp, daha sonraki nesiller için olmamalı. Eşlerin yaşıyor olması gerekir. Cinsiyet siparişi genlerle ya da tıbbi tekniklerle temin edilebiliyorsa, sağlığa zararı yoksa caizdir. Önceden oğlan istiyorlarsa oğlan, kız istiyorlara kız olacak şekilde döllenme temin edilebiliyorsa bu caiz. 
     
     Prof. Orhan Çeker Selçuk Üniversitesi 
     İslam hukuku açısından bir sakıncası bulunmuyor 
     Dini açıdan hiçbir sakıncası yok. Ancak cinsiyetler rastgele olmuyor. Manevi bir etkiyle meydana geliyor. Müdahale edildiği takdirde acaba kadın ve erkek nüfusunda önemli bir farklılık meydana gelir mi Toplumsal bir problem ortaya çıkar diye endişem var. İslam hukuku açısından bir sakıncası yok. Sosyolojik açıdan dengesiz nüfus ortaya çıkar mı endişemiz var. Kadın - erkek oranının bozulmaması taraftarıyım. Dengeyi çok iyi sağlamak lazım. İslam hukuku açısından caiz ama kişisel görüşüm ilahi dağıtıma teslim olalım. 
     
     Prof. Lütfullah Cebeci Atatürk Üniver. 
     Cinsiyetle oynamak tehlikeli bir macera 
     Bu tür bir müdahale çok ahlaki olmaz ve iyi sonuçlar doğurmaz. İnsanlar sipariş olarak belirlemiş olsalar bile, sonuçta Allah’ın takdiriyle olacak birşey. Allah, insanların isteklerini olumlu sonuçlandırabilir ama bunun arkasından başka bela ve musibetler gelebilir. Çünkü, kadın ve erkek nüfusu arasında denge vardır. Bu işi Allah’a bırakmak imana daha uygundur. Embriyoya bu kadar müdahale sonucunda ortaya çıkacak çocuk ne kadar insan olacaktır Bunu, çok tehlikeli bir oyun, macera olarak görüyorum. 
     
     Prof. Salih Tuğ Marmara Üniversitesi 
     Allah’ın verdiği kız ve erkeğe razı olunmalı 
     Teknoloji ilerledikçe insanlar da sanki onun kölesi oluyor. Herşeye dini açıdan bakılamaz. Ancak, Allah’ın verdiği kız ve erkek çocuğa razı olunmalı. Bu insana gönül rahatlığı verir. Ama, teknolojiden istifade ederek, "erkek, kız olsun" şeklinde sipariş veriliyor. Bu sipariş ne dereceye kadar insanı mutlu eder bilmiyorum. Biraz da rıza göstermek taraftarıyım. Müdahale adil ve insaflı ölçülerde belki mümkün. Örneğin kişinin 5 erkek çocuğu vardır, bir de kız ister. Bu teknolojiyi kötü maksatları için kullanmak isteyenlerin çıkarsa ne olacaktır 
     



 GÜNCEL 




















</TEXT>
</DOC>
