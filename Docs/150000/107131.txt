<DOC>
<DOCNO> 107131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/siyaset/siyz1.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     ÖDP’li kadınlar 20 ilde 1. sırada 
     ÖDP’nin Ankara 1. bölgede 1. sıra adayı, DSP’den istifa ederek TDP’yi kuran ve dün ÖDP’ye geçen Ankara Milletvekili Sema Pişkünsüt oldu. ÖDP Genel Başkanı Ufuk Uras, İstanbul 2. bölgede 1. sırada yer aldı. ÖDP, 20 ilde kadın adayları birinci sıraya yerleştirdi. ÖDP’nin ağır toplarından Prof. Sadun Aren, İzmir 1. bölgede 4. sıraya konuldu. İstanbul 1. bölgede yazar Oral Çalışlar 1., yazar Oya Baydar 3. sırada listeye girdi. TDP’den istifa ederek ÖDP’ye katılan İstanbul Milletvekili Nazire Karakuş İstanbul 3. bölge 1. sırada, İzmir Milletvekili Mehmet Özcan İzmir 2. bölge 1. sırada aday oldu. 
     
     Musa Serdar Çelebi BBP İstanbul adayı 
     Papa suikastı davasında yargılanıp beraat eden, eski Avrupa Türk İslam Birliği Genel Başkanı olan Musa Serdar Çelebi, BBP listesinde İstanbul 2. bölgede 1. sıra adayı gösterildi. BBP Genel Başkanı Muhsin Yazıcıoğlu, Sivas 1. sıradan aday oldu. Genel Başkan yardımcıları Ökkeş Şendiller, Harun Adıgüzel ve Baki Tuğ ile Genel Sekreter Prof. Dr. Orhan Kavuncu ise aday gösterilmedi. MHP’den istifa ederek BBP’ye geçen Enis Öksüz ise Mersin 1. sıradan aday oldu. 
     
     Demirtaş Ceyhun ve Yılmaz Gruda İP adayı 
     İŞÇİ Partisi, YSK’ye emekli askerlerin ağırlıkta olduğu bir aday listesi sundu. Genel Başkan Doğu Perinçek İstanbul 1. Bölge 2. sıradan, katledilen gazeteci Uğur Mumcu’nun ağabeyi Ceyhan Mumcu da, Kırıkkale 1. sıradan aday gösterildi. İP listelerinde emekli Tuğamiral Necdet Ataç, emekli Hava Füze Albay Remzi Özel, emekli Deniz Binbaşı Erol Bilbilik, Milli Birlik Komitesi eski üyesi Suphi Karaman gibi asker kökenli isimler dikkat çekti. Yazar Demirtaş Ceyhun ve sanatçı Yılmaz Gruda da, İP listelerinden milletvekili adayı oldular. 
     



 SİYASET 
















birinci sırada 








</TEXT>
</DOC>
