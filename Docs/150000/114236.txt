<DOC>
<DOCNO> 114236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/soneko21.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin turizm envanteri çıkarıldı 
</HEADLINE>
<TEXT>

     Turizm Bakanı Mustafa Taşar, bakanlığı tarafından hazırlanan, Türkiye'nin 81 ilinin turizm envanterinin çıkarıldığı katalogları basına tanıttı. 
     Taşar, "Türkiye'nin Turizm Değerleri" adı verilen 5 cilt ve 2 bin 640 sayfadan oluşan envanterin tanıtımı dolayısıyla Lütfi Kırdar Uluslararası Kongre ve Sergi Sarayı'nda düzenlediği basın toplantısında, eserin, sektörün gelişmesinde temel ve geleceğinde yol haritası olacak bir çalışma olduğunu söyledi. 
     81 ilin turizm envanterinin çıkarılmasının turizmde rakip ülkelerle rekabet edebilmek ve Türkiye'nin turizm potansiyelinin il il tespit edilmesi açısında zorunlu bir çalışma olduğunu anlatan Taşar, envanterin baskı aşamasına getirildiğini ve ay sonunda bastırılacağını bildirdi. 
     İlk etapta 2 bin takım halinde ve Türkçe olarak hazırlanan Türkiye turizm envanterinin daha sonra farklı dillerde de yayınlanacağını söyleyen Taşar, envanterin büyük ölçüde Turizm Bakanlığı personeli tarafından hazırlandığını, sanat tarihi, arkeoloji ve kültürel varlıklar konusunda da Kültür Bakanlığı uzmanları ile ortak çalışma yapıldığını kaydetti. 
     Taşar, envanterin hazırlanmasında 3 bin dolayında dia kullanıldığını da belirterek, projenin hazırlanması aşamasında il turizm müdürlükleri, valilikler, üniversiteler, sivil toplum kuruluşları, sektör kuruluşları ve basından da yardım alındığını belirtti. Taşar, envanterin yerli ve yabancı turizmciler için en önemli başvuru kaynağı olacağını düşündüğünü söyledi. 
     
     YÖRE MUTFAĞINDAN KONAKLAMAYA 
     Turizm envanterinde, 81 ilin turizm potansiyelini oluşturan yöre mutfağından el sanatlarına, yaban hayatından koruma alanlarına kadar tek tek bütün unsurlara yer verildiğine işaret eden Taşar, ayrıca her ilde bulunan turizm konaklama, yeme-içme tesisleri ve seyahat acenteleriyle ilgili bilgilerin de envanterde yer aldığını bildirdi. 
     
     "ıRAK'A HAREKET YIKIM OLUR" 
     Taşar, Irak harekatının Türk turizmine etkisiyle ilgili zoru üzerine de Taşar, Irak'a müdahaleden yana olmadıklarını belirterek, buna rağmen savaş çıkması durumunda Türkiye'den turist kaçışı yaşanacağını söyledi. Taşar, belli bir süre Türkiye'ye turist gelmeyeceğini, bunun da Türk turizmi için bir yıkım olacağını kaydetti. 
     





</TEXT>
</DOC>
