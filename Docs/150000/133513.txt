<DOC>
<DOCNO> 133513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur36.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Ürek'e uyuşturucu kullanmaktan ceza... 
</HEADLINE>
<TEXT>

     Şarkıcı Fatih Ürek, ''uyuşturucu kullanmak'' suçundan 10 ay hapis cezasına çarptırıldı. Ürek'in bu cezası, daha sonra paraya çevrilerek ertelendi. 
     İstanbul 9. Asliye Ceza Mahkemesi'ndeki duruşmaya, tutuksuz yargılanan sanıklar Fatih Ürek, Cavit Can Kılbay ve Şehmuz Ilgın katılmadı. Duruşmada esas hakkındaki görüşünü açıklayan Cumhuriyet Savcısı Melih Şentürk, sanıklardan Fatih Ürek ile Şehmuz Ilgın'ın ''uyuşturucu madde kullanmak'' suçundan cezalandırılmasını, Cavit Can Kılbey'in ise yeterli delil elde edilemediği gerekçesiyle beraatını istedi. 
     Ürek'in avukatı Edip Önder, müvekkiline ceza verilmesi halinde bunun paraya çevrilerek ertelenmesini talep etti. 
     Bunun üzerine davayı karara bağlayan hakim, Ürek ve Ilgın'a, iyi hallerini de gözönüne alarak ''uyuşturucu madde kullanmak'' suçundan 10'ar ay hapis cezası verdi. 
     Ürek ve Ilgın'ın hapis cezalarını 1 milyar 423 milyon 656'şar bin lira ağır para cezasına çeviren hakim, cezasının ertelenmesi durumunda bir daha suç işlemeyeceği kanaatiyle Ürek'in cezasını erteledi. Ilgın'ın para cezasını ertelemeye gerek görmeyen hakim, Cavit Can Kılbey'in ise delil yetersizliğinden beraatını kararlaştırdı. 
     
     DAVANIN GEÇMİŞİ 
     Zeytinburnu Cumhuriyet Başsavcılığı, Fatih Ürek, Cavit Can Kılbay, Şehmuz Ilgın, ''Azer Bülbül'' olarak tanınan Subutay Keskin, Mustafa Kocadağ, Turan Çevik, Murat Demir, Murat Değer ve Mehmet Alagöz hakkında, Zeytinburnu'nda evi olan Mehmet Demir'den uyuşturucu satın aldıkları gerekçesiyle dava açmıştı. 
     Davanın görüldüğü Zeytinburnu 1. Asliye Ceza Mahkemesi, Fatih Ürek ve Cavit Can Kılbay'ın uyuşturucu maddeyi Akmerkez'de, Şehmuz Ilgın'ın da İMÇ Blokları'nda aldığının tespit edilmesi üzerine, suç yeri nedeniyle bu sanıklar hakkındaki dosyayı ayırarak ''yetkisizlik kararı'' ile İstanbul 9. Asliye Ceza Mahkemesi'ne göndermişti. 
     Dava dosyasında bulunan Adli Tıp Kurumu'nun 14 Mart 2001 tarihli raporunda, Ürek'in idrarında kokainin metaboliti olan ''benzoylecgo'' maddesinin tespit edildiği belirtiliyordu. 
     





</TEXT>
</DOC>
