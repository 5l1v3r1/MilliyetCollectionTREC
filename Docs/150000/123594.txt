<DOC>
<DOCNO> 123594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur10.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış yaşamı etkiliyor... 
</HEADLINE>
<TEXT>

     Hava sıcaklığındaki ani düşüşün ardından kendini gösteren kış koşulları günlük yaşamı aksatıyor. 
     İstanbul'da yılın ilk karı bu sabah yağmaya başladı. Kar yağışı nedeniyle trafikte büyük tıkanıklıklar yaşandı. 
     İstanbul'daki olumsuz hava koşulları, deniz trafiğini de etkiledi. 
     İstanbul Boğazı'ndaki akıntı nedeniyle, büyük gemiler ve 200 metrenin üzerindeki tankerler ile hızı 10 knotun altındaki düşük süratli gemilerin geçişine izin verilmiyor. 
     Bu arada kentte devam eden aralıklı kar ve yağmurla karışık kar yağışı, karayolu ulaşımını da olumsuz etkiliyor. 
     Öte yandan Türkiye Denizcilik İşletmeleri'ne bağlı Şehir Hatları İşletmesi yetkilileri, vapur seferlerinin normal şekilde yapıldığını bildirdiler. 
     Sivas'ta, gece başlayan kar kalınlığı kent merkezinde 4 santimetreye, yüksek kesimlerde ise 10 santimetreye ulaştı. 
     Yetkililer, hava sıcaklığının eksi 2.5 derece olarak ölçüldüğü yörede, şehirlerarası trafiğe çıkacak sürücüleri, zincir ve çekme halatı bulundurmaları konusunda uyarıdılar. 
     Kırklareli'de, Dereköy Sınır Kapısı çevresinde kar kalınlığı 25 santimetreye ulaştı. Yetkililer, Dereköy Sınır Kapısı'nda yağışın tipi şeklinde devam ettiğini belirterek, şunları kaydettiler 
     ''Karın yoğun olduğu yerlerde sıkıntılar yaşanıyor. Kar ve tipiden en çok etkilenen Dereköy Sınır Kapısı, Demirköy ve Kofçaz ilçeleri ile Sergen Beldesi'nde 2 ekip çalışıyor. Dereköy başta olmak üzere karın yoğun olduğu bölgelerde araçların zincirsiz yola çıkmasına izin verilmiyor.'' Yağışın devam ettiği Kofçaz ve Demirköy ilçelerinde toplam 21 köyün yolu ulaşıma kapandı, 12 köy ile telefon görüşmesi yapılamazken, 1 köye elektrik verilemiyor. 
     Karayolları ekipleri, kapalı olan yolları ulaşıma açma çalışmalarını sürdürürken, Trakya Elektrik Dağıtım A.Ş ile Telekom ekipleri arızaları gidermeye çalışıyor.'' 
     
     TEKİRDAĞ'DA FIRTINA 

     Tekirdağ'da, kar yağışı beklendiğini belirten yetkililer, fırtınanın saatteki hızının 50 kilometreyi ulaştığını kaydettiler. 
     Tekirdağ ve Şarköy İlçesi'ndeki balıkçılar fırtına yüzünden 2 gündür denize açılamıyor. 
     Edirne'de, kent merkezi ile Keşan, Uzunköprü ve Meriç ilçelerindeki kar yağışı, yerini rüzgarlı havaya bıraktı. Karayolları ekipleri, Koru Dağı, Keşan, Uzunköprü-Meriç karayolunda buzlanmaya karşı çalışmalarını sürdürüyor. 
     Enerji nakil hatlarının fırtınadan zarar görmesi yüzünden Enez İlçesi'ne 2 gündür elektrik verilemiyor. 
     Edirne Köy Hizmetleri İl Müdürlüğü'nce, karla mücadele için oluşturulan ekipler hazır bekletirken, yollardaki buzlanmada kullanılacak tuz ve diğer malzemelerin de hazır olduğu belirtildi. 
     Yağış beklenmeyen bölgede sıcaklık sıfırın altında 6 dereceye kadar düştü. 
     
</TEXT>
</DOC>
