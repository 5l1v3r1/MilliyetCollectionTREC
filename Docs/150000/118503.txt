<DOC>
<DOCNO> 118503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur17.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi "Eleştirileri yadırgıyorum..." 
</HEADLINE>
<TEXT>

     İstanbul Valisi Erol Çakır, Boğaziçi Köprüsü'nde uygulanması düşünülen ''Dönüşümlü Plaka Uygulaması''na ilişkin kendisine yönelik eleştirileri yadırgadığını belirterek, ''Çağdaş bir kent yönetiminin yarısı yasaklardan geçer'' dedi. 
     Çakır, ''Uluslararası Güvenli Yapı ve Afet Öncesi Hazırlık Fuarı'' ile ''Uluslararası Güvenlik ve Polis Ekipmanları Fuarı'nın açılışının ardından basın mensuplarının, ''Boğaziçi Köprüsü'nde Dönüşümlü Plaka Uygulaması Projesi''ne ilişkin sorularını yanıtladı. 
     İstanbul trafiğinden herkesin şikayetçi olduğunu ve sızlandığını dile getiren Çakır, buna karşılık hiç kimsenin çözüm konusunda yeterli ve ihtiyaca cevap verecek bir çözüm önermediğini söyledi. 
     Çakır, İstanbul'un trafik altyapısını geliştirmenin mümkün olmadığını, tarihi bir kentte yaşandığını ve çoğu yerin SİT alanına girdiğini anlatarak, buna karşılık raylı sistem ile metronun geliştirilemediğini, yolların genişletilemediğini vurguladı. 
     İstanbul'da 2.5 milyon aracın trafikte kaydının olduğunu, günde 500 yeni aracın trafiğe çıktığını belirten Çakır, yeni çözüm yolları 
     aradıklarını söyledi. 
     Çakır, bunlardan birinin, şartları ve teknesi uygun olan herkese denizlerde istediği yerden istediği yere yolcu taşıma imkanı getirilmesi olduğunu bildirerek, şöyle devam etti 
     ''Bir diğeri ise, İstanbul'da sıkışıklık yaratan yerlerde araçların sınırlandırılmasıdır. Bunu basın 'yasakçı zihniyet' olarak algılamasın. Çağdaş bir kent yönetiminin yarısı yasaklardan geçer. 
     Yere tükürmek yasaktır. Çiçek koparmak yasaktır. Evin önüne çöp atmak yasaktır. Size yüzlerce yasak sayabilirim. O'nun için basının bu işi yasakçı zihniyet olarak algılamasını yadırgıyorum. Boğaziçi Köprüsü'nde özel araçları sınırlandırmaya tabi tutmak istiyoruz. Toplu taşıma ve ticari araçlar bunun dışında. Bu sayede araçların 5'te birinin hergün trafikten sınırlandırılabileceğini hesaplıyoruz. Özel aracı olanlar haftada bir gün Boğaziçi Köprüsü'nden geçmeyecekler.'' Vali Erol Çakır, bu sayede Boğaziçi Köprüsü ile buna paralel olarak şehiriçi trafiğinde nisbi bir rahatlamanın yaşanacağını belirterek, ''Vatandaşlardan biraz fedakarlık bekliyoruz'' dedi. 
     Projenin hazır olduğunu da ifade eden Çakır, gelişmeleri beklediklerini ve en kısa sürede uygulamayı gerçekleştireceklerini bildirdi. 
     Çakır, eleştirilere açık olduklarını da vurgulayarak, ''Bir aylık bir deneme sürecinden sonra bu yaygınlaşacak. Sonuca göre devam ettirmeyi düşünüyoruz'' diye konuştu. 
     





</TEXT>
</DOC>
