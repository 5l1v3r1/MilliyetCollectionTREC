<DOC>
<DOCNO> 137561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur09.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İş seyahati mi aşk kaçamağı mı 
</HEADLINE>
<TEXT>

     İzmirli Levent Tekinalp, kendisinden boşanmak için mahkemeye başvuran eşi Sultan Tekinalp'in bir erkekle samimi şekilde çekilmiş fotoğraflarını mahkemeye delil olarak sunacağını söyledi. Öfkeli koca, Bana iş seyahatine gideceğini söylemişti. Meğer aşk kaçamağı yapıyormuş'' dedi. 
     Bir pazarlama şirketinde çalışan 31 yaşındaki Sultan Tekinalp, bir ay önce mahkemeye başvurarak meslektaşı ve 3 yıllık eşi 33 yaşındaki Levent Tekinalp ten Şiddetli geçimsizlik' nedeniyle boşanmak istedi, 15 milyar lira maddi, oğlu için de 150 milyon lira aylık nafaka isteminde bulundu. Sultan Tekinalp, avukatı aracılığıyla mahkemeye verdiği boşanma dilekçesinde kocasıyla uyum sağlayamadığını söyleyerek, Evliliğimizin ilk gününden itibaren anlaşmazlık ve kişilik uyuşmazlığı baş gösterdi. Kendisi sürekli alkol alıp eve geliyordu. Şu anda 2 yaşında olan çocuğum babasını bu halde görünce korkar hale geldi. Evin tüm ihtiyaçlarını ben karşılıyorum. İki yıldır aramızda karı- koca ilişkisi yok. Hayatında başka bir kadın olduğunu düşünüyorum. Boşanmak istiyorum'' dedi. 
     İzmir 11. Asliye Hukuk Mahkemesi'nde yapılan ilk duruşmaya Sultan Tekinalp katılmazken avukatı hazır bulundu. Duruşmaya avukatıyla birlikte gelen pazarlamacı Levent Tekinalp, eşiyle birbirlerini severek evlendiklerini söyleyerek, Aynı işyerinde çalışırken tanıştık. Aşkımız dillere destandı. Evlendik. Bir oğlumuz olunca daha mutlu olacağımızı düşünüyordum. Ama yanılmışım. Ben ağzıma alkol almam. Kendisi alkol düşkünüdür. Eşim yemek yapmayı bile bilmez. Evde köpek besliyor. Her taraf kıl içinde, kılları ben temizliyorum'' dedi. Duruşma delillerin toplanması için ertelendi. 
     Mahkeme çıkışında gazetecilere konuşan Levent Tekinalp, eşinin kendisini aldattığını ve bunu tesadüfen öğrendiğini öne sürerek şöyle konuştu 
     Geçen Temmuz ayında oğlumuz E.'nin yaşgününü kutladık, fotoğraflar çektirdik. Film pozu bitmediği için tab ettirmemiştik. Eşim yılbaşında iş seyahatine gideceğini söyleyip evden ayrıldı, Marmaris'e gitti. Yanında fotoğraf makinasını da götürmüştü. Bir hafta sonra döndü. Eşyaları arasında fotoğraf makinasını gördüm. Çocuğumun yaş günü filmlerini tabettirmek istedim. Fakat filmdeki kareler karta basıldığında eşimin bir erkekle otelde ve plajda samimi şekilde çekilmiş pozlarıyla karşılaştım. Beynimden vurulmuşa döndüm. Meğer iş seyahati değil aşk kaçamağı yapıyormuş. Kendisine yanındaki erkeğin kim olduğunu sorduğumda Sen karışma. O benim arkadaşım. Onunla çok mutluyum' diyerek tepki gösterdi. Fotoğraftaki erkeğin kim olduğunu öğrenemedim. Bu fotoğraflar ortaya çıktıktan sonra ayrı yaşamaya başladık. Artık bu evlilik yürümez. Ben de boşanmak istiyorum. Bir milyon lira maddi, 15 milyar lira manevi tazminat istiyorum. Bu fotoğrafları da gelecek duruşmada mahkemeye delil olarak sunacağım'' dedi. 
     





</TEXT>
</DOC>
