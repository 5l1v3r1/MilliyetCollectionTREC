<DOC>
<DOCNO> 144189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun37.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney "Irak'a harekat uzun sürmeyecek" 
</HEADLINE>
<TEXT>

     ABD Başkan Yardımcısı Dick Cheney, Irak'a askeri harekatın uzun sürmeyeceğini ve Amerikan kuvvetlerinin Irak topraklarında kalmayacağını söyledi. 
     Mısır hükümetinin yayın organı niteliğindeki El Ehram gazetesindeki habere göre, Fransa'nın Irak krizindeki tavrını eleştiren Cheney, Irak savaşının hızlı şekilde tamamlanacağını söyledi ve ''Düzenli Irak ordusundaki birçok birliğin Irak lideri Saddam Hüseyin saflarında büyük bir savaşı sürdürmek istemedikleri konusunda ikna olduk'' dedi. 
     Haberde, Cheney'nin ''Irak halkının büyük bir çoğunluğu bizi kurtarıcı olarak karşılayacak. Çoğu Saddam'ın iktidardan uzaklaşmasını istiyor. Biz Irak halkına zarar gelmesini istemiyoruz, bizim hedefimiz Irak hükümeti ve Saddam Hüseyin'' dediği belirtildi. 
     Gazete, Cheney'nin zaferden sonra Irak'ta kalmayı planlamadıklarını belirttiğini kaydederek, ''Görevimizi tamamlamak, daha sonra da insani meseleleri halletmek ve bir hükümet kurmak için gerektiği kadar kalacağız'' sözlerine yer verdi. 
     Cheney'nin Amerikan yönetiminin Şii, Sünni ve Kürt toplumlarının temsilini sağlamak için Iraklı muhaliflerle çalıştığını söylediği belirtilen haberde, ABD Başkan Yardımcısı'nın Irak'taki farklı gruplar konusunda endişeli olduğu yorumunda bulunuldu. 
     Cheney'nin Fransa'nın ABD'yi hayal kırıklığına uğrattığını söylediği belirtilen haberde, ''Fransızların Irak konusundaki son müzakerelerde umutlarımızı yıktığını söylemek lazım. Çok uzun zaman müttefiktik, ancak son haftalardaki davranışları çok endişe verici'' dediği ve sözlerini Fransa'nın BM'deki pozisyonunu Saddam Hüseyin'e karşı etkili eylemi baltalamak için kullandığını belirterek tamamladığı kaydedildi. 
     





</TEXT>
</DOC>
