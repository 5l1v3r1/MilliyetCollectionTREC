<DOC>
<DOCNO> 123011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sonspo10.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Dinçer, Diyarbakır kafilesinde yer almayacak... 
</HEADLINE>
<TEXT>

     Fenerbahçe İdari Koordinatörü Kemal Dinçer, ''Lorant varsa, ben yokum'' şeklinde dün yaptığı açıklamalar sonrası, takımın Diyarbakırspor ile yarın yapacağı maçın kafilesinde yer almayacağını söyledi. Dinçer, bu sabah kulüp yöneticileri Mahmut Uslu ve Murat Özaydınlı ile kısa bir görüşme yaptığını belirterek, ''Yöneticiler Mahmut Uslu ve Murat Özaydınlı, dün yaptığım açıklamalar sonrası Diyarbakır'a gelmememin doğru olacağını söylediler. Fenerbahçe yarın Diyarbakırspor ile çok önemli bir maç yapacak. Ben takım kafilesinde yer almayacağım'' dedi. 
     Kemal Dinçer, Uslu ve Özaydınlı ile yaptığı görüşmede kendisinden şu anda sadece Diyarbakır'a gelmemesini istediklerini vurgulayarak, ''Yöneticiler istifam konusunda herhangi bir talepte bulunmadılar. Ancak Diyarbakırspor maçı sonrası 8 Aralık Pazar günü veya 9 Aralık Pazartesi günü yöneticilerle bir kez daha görüşeceğim. Kulübün menfaatleri her zaman ön plandadır'' diye konuştu. 
     





</TEXT>
</DOC>
