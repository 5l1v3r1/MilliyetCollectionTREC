<DOC>
<DOCNO> 125655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo14.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, maçın tekrarını istiyor... 
</HEADLINE>
<TEXT>

     Denizlispor Kulübü Başkanı Mustafa Baysal, Türkiye Kupası'nda Beşiktaş ile dün yaptıkları karşılaşmanın son dakikasında attıkları golün hakem Erol Ersoy tarafından çelişkili bir biçimde iptal edildiğini ileri sürerek, karara itiraz edeceklerini bildirdi. 
     Mustafa Baysal, yaptığı açıklamada, gelişen pozisyonda Beşiktaşlı oyuncu İbrahim'in topu, çizgiyi geçtikten sonra çıkardığını savunarak, ''Kale arkasında ısınan Beşiktaşlı oyuncular dahi pozisyona 'gol' dedi'' diye konuştu. 
     Hakem Erol Ersoy'un maçın ardından yaptığı değerlendirmede, Ben gol kararı vermedim dediğini ileri süren Baysal, sözlerini şöyle sürdürdü 
     ''Orta hakem golü verdi. Beşiktaşlı futbolcular yan hakeme koştu ve gol iptal edildi. Şimdi de diyormuş ki Ben gol kararı vermedim . Eğer hakem golü vermediyse, Beşiktaşlı futbolcular yan hakeme niye gitsin. Bence yılların hakemi Erol Ersoy, büyük bir hata yaptı ve şaşırdı.'' Hakemin oyunu hava atışıyla bitirdiğini kaydeden Baysal, ''Teknik direktörler ve yedek oyuncular sahada. Takımlar 11-11 yerlerini almamışlar. Nasıl hava atışıyla maçı bitirebilirsin'' diye konuştu. 
     Karşılaşmanın son dakikasında verilen kararla Türkiye Kupası'ndan elenmelerinin camialarında büyük üzüntüyle karşılandığını belirten Baysal, ''Kararla ilgili televizyon görüntülerini ve bir yazıyla Futbol Federasyonu'na itiraz edeceğiz. Arkadaşlarımız gerekli dokümanları topluyor. Verilecek kararla maç yeniden yapılabilir'' diye konuştu. 
     Siyah-beyazlı oyuncular ve teknik direktör Mircea Lucescu'nun pozisyonla ilgili yorum yapmaktan kaçındığını dile getiren Baysal, ''Kendilerine yakışmadı. Beşiktaş büyük bir kulüp. 100. yılını kutlayan Beşiktaş'ın kendine yakışanı yapacağını ve maçın yeniden oynanmasını isteyeceğini düşünüyorum'' dedi. 

     
</TEXT>
</DOC>
