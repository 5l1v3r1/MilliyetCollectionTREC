<DOC>
<DOCNO> 105333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo21.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo, Milano'dan kötü uğurlandı... 
</HEADLINE>
<TEXT>

     Avrupa'da futbol transfer pazarının son gününde İtalya'nın FC Inter takımından İspanyol Real Madrid CF takımına transfer olan Brezilyalı yıldız Ronaldo, Milano'dan kötü ayrıldı. 
     5 yıl önce FC Barcelona'dan geldiğinde güllerle karşılanan Ronaldo, FC Inter'den ayrılmak istediğini söyleyerek Real Madrid'e gidince FC Interli taraftarların tepkisini çekti. Transferinin kesinleştiği geçen cumartesi akşamından, Milano'dan ayrıldığı dün akşama dek polis korumasıyla dolaşan Ronaldo, FC Interli taraftarların hakaretlerine maruz kaldı. 
     Ronaldo'nun fotoğraflarını yakan taraftarlar, Brezilyalı yıldızın arabasına domates ve yumurta gibi şeyler atıp, küfürler etti. 
     Bu arada 5 yıl içinde FC Inter'den yaklaşık 21 milyon Euro kazandığı açıklanan Ronaldo'nun, istatistiklere bakıldığında, attığı her golün İtalyan kulübüne 365 bin Euro'ya malolduğu görüldü. 
     FC Inter Kulübü Başkanı Massimo Moratti, Ronaldo'nun ayrılmasının FC Inter'in yararına olduğunu savundu. Moratti, La Gazzetta dello Sport'taki demecinde ''Ronaldo olayı, Vieri'nin takımdaki liderliğini güçlendirecek'' derken, Real Madrid CF ile yaptıkları anlaşma gereği aralık ayı sonunda transfer pazarı yeniden açıldığında, Solari veya Steve McManaman'dan birinin teknik direktör Hector Cuper'in seçimine göre FC Inter'e geleceğini savundu. 
     Öte yandan İtalyan basınında geçen haftalarda çıkan bir haberde, Ronaldo'nun FC Inter'den ayrılmak istemesinin nedeni, ''Eşi Milene ile FC Inter'den eski takım arkadaşı Seedorf arasında ilişki olduğu'' iddiasına Hollandalı futbolcu Seedorf'tan yalanlama geldi. 
     FC Inter'den AC Milan'a transfer olmasının nedenini teknik direktör Cuper ile anlaşamadığından kaynaklandığı belirten Seedorf, ''Benim, Ronaldo'nun ve ailelerimiz hakında bir sürü şey yazdılar. Bu tip saçmalıklar artık yeter. Bunları kötü bir şaka olarak görmek ve sonuçlandırmak istiyorum'' dedi. 
     İtalya'dan ayrılmayı hiç istemeyen Ronaldo'nun eşi Milene'nin ise Milano'da evde Ronaldo'yla birlikteyken ağladığı ama sonunda İspanya'ya gitmeyi kabul ettiği öne sürüldü. 
     İtalya'da Fiammamonza takımında futbol oynayan Milene'nin İspanya'daki Atletico Madrid ve Rayo Vallecano takımlarından transfer önerisi aldığı belirtiliyor. 
     





</TEXT>
</DOC>
