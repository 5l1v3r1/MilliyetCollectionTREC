<DOC>
<DOCNO> 109153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo10.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Güneş "Tek suçlu Lorant değil, biz de suçluyuz" 
</HEADLINE>
<TEXT>

     Fenerbahçeli futbolcu Ali Güneş, son dönemde yaşadıkları kötü gidişin tek sorumlusunun teknik heyet olmadığını belirterek, ''Biz futbolcular da suçluyuz''' dedi. 
     Samandıra Tesisleri'nde antrenmandan sonra basın mensuplarının sorularını yanıtlayan genç futbolcu, son haftalarda ligde yaptıkları puan kayıpları ve sergiledikleri kötü futbol nedeniyle yoğun bir şekilde eleştirildiklerini ifade ederek, şöyle konuştu 
     ''Durumumuz o kadar iyi değil. son haftalarda elde ettiğimiz sonuçlar, gereksiz puan kayıpları, kendimize güvenimizi kaybettirdi. Ancak AIK Solna maçından itibaren bir çıkış yakaladık. Bunu devam ettirmek istiyoruz. Elazığspor maçından sonra her şey daha iyi olacak. UEFA Kupası'nda rakibimizi yenerek tur atlamak istiyoruz.'' Medyada Alman çalıştırıcı Lorant ve futbolcularla ilgili yapılan bazı spekülasyanlara da değinen Ali Güneş, bu durumdan etkilenmemeye çalıştıklarını, ancak yine de yıprandıklarını vurguladı. 
     Son dönemde aldıkları kötü sonuçların ardından daha da hırslandıklarını dile getiren Ali Güneş, şöyle devam etti 
     ''İdman tempomuz yükseldi. Takım şimdi daha hırslı. Bize düşen görevmizi en iyi şekilde yapmak. Medyada yazılanlardan etkilenmemek için spor programı izlemiyor ve gazete okumuyorum. Varımızı, yoğumuzu ortaya koyup, durumu düzeltmemiz lazım. Suçlu olan sadece antrenör değil. Biz futbolcular da suçluyuz. Medya da suçlu değil.'' 
     
     ''GÖREVİMİ HER MEVKİDE YAPARIM'' 
     Alman çalıştırıcının AIK Solna ile UEFA Kupası'nda oynanan mücadelede kendisine sol kanatta görev vermesini yadırgamadığını ifade eden Ali, ''Hocam nerede uygun görürse, ben o mevkide oynarım'' dedi. 
     İsveç ekibi karşısında deplasmanda oynadıkları ilk maçta görevini başarıyla yerine getirdiğine inandığını kaydeden sarı-lacivertil futbolcu, ''Takım için en iyisi neyse o olmalıdır. Ben sağ kanat futbolcusuyum. Ancak daha önce sağ tarafta benden başka futbolcular da görev yaptı'' şeklinde konuştu. 
     Yusuf'un antrenmandan kovulmasına da değinen Ali Güneş, ''Sertlik her zaman olur. Yusuf sonuçta oynamak istiyor. Hocanın onu idmandan göndermesinin sebebi sertlikti diye düşünüyorum. Ama fazla abartmamak lazım. Böyle şeyler her zaman olur'' diye konuştu. 
     





</TEXT>
</DOC>
