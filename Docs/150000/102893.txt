<DOC>
<DOCNO> 102893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sondun07.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaban Mersini zihni güçlendiriyor. 
</HEADLINE>
<TEXT>

     Günde bir kase yaban mersininin hafızayı güçlendirdiği bildirildi. 
     Massachusetts ve Florida'dan bilim adamları, fareler üzerinde yaptıkları araştırmada, bu meyvenin beyindeki yaşlılıkla ilgili tahribatı ve zihni melekelerin zayıflamasını önlediğini saptadılar. 
     Amerika Kimya Derneği'nin yıllık toplantısında sunulan araştırmada, insanlar üzerinde yapılan diğer çalışmalarla birlikte bu son araştırmanın, sağlıklı beslenmenin beyin üzerindeki olumlu etkisini gösterdiği belirtildi. 
     Bilim adamları, serbest radikaller olarak bilinen metabolizmanın hücre tahribatı yapan ürünlerinin, dokuyu zedeleyebildiğini hatırlatarak, yaban mersini dahil çeşitli sebze ve meyvelerde bulunan antioksidantların bu tahribatı önlemede yardımcı olabileceğini bildirdiler. 
     Tufts Üniversitesi Yaşlanma Merkezi'nden Dr. James Joseph ve ekibi fareler üzerinde yaptıkları araştırmada, günde bir kase yaban mersini verilen yaşlı farelerin beyinlerinin 2 ayrı bölgesindeki dokularda daha az tahribat olduğunu gördüler. 
     Bu olumlu etkinin davranışlara da yansıyıp yansımadığını görmek için yapılan bir başka deneyde ise bir kısım deney faresi Alzheimer türü hastalıkları geliştirecek şekilde genetik değişikliğe uğratıldı. Daha sonra genetik değişikliği uğratılmış olanlarla olmayan grupların yarısına yaban mersini verildi. 
     Fareler labirente konuldu ve bir yıl süren araştırma sonucunda, genetik olarak değişikliğe uğratılmış ve yaban mersini yemeyenler en kötü performansı gösterdiler. Genetik değişiklik geçirmiş, ancak yaban mersini verilenlerin performansının ise normal fareler kadar iyi olduğu görüldü. 
     Joseph, yaban mersininin beyin koruyucu etkisinin antioksidant özelliğinin ötesine gittiğini, bu meyvelerin sinirlerin iletişim biçimini doğrudan etkilediğini sandıklarını söyledi. 
     





</TEXT>
</DOC>
