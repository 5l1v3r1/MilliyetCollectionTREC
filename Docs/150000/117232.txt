<DOC>
<DOCNO> 117232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur23.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB için AK Parti-CHP işbirliği... 
</HEADLINE>
<TEXT>

     CHP Genel Başkanı Deniz Baykal, ''önümüzdeki dönemde parlamentoda, iyi niyetli ve yapıcı muhalefet anlayışı içinde ülke sorunlarının çözümünde katkı verme anlayışımızı ifade ediyoruz'' dedi. 
     Deniz Baykal, AK Parti Genel Başkanı Recep Tayyip Erdoğan ile yaptığı görüşme sonrasında açıklamada bulundu. 
     3 Kasım seçimleriyle Türkiye'nin yeni bir döneme geçtiğini, siyasal yaşamda yeni bir sayfa açıldığını kaydeden Baykal, uzun bir süreden sonra ilk kez sadece iki siyasal partinin yer tuttuğunu söyledi. 
     Dünyanın gözünün Türkiye'nin üzerinde olduğunu ifade eden Baykal, Türkiye'de yeni siyaset döneminin nasıl gelişeceğinin, iktidar-muhalefet ilişkilerinin nasıl şekilleneceğinin pek çok çevrenin merak ve ilgi konusu olduğunu belirtti. AK Parti'ye bir nezaket ziyaretinde bulunduklarını belirten Baykal, ''Genel başkan ve arkadaşlarını kutluyoruz. Önümüzdeki dönemde parlamentoda iyi niyetli ve yapıcı muhalefet anlayışı içinde ülke sorunlarının çözümünde katkı verme anlayışımızı ifade ediyoruz'' diye konuştu. 
     Türkiye'nin güç bir dönemden geçtiğini, bu dönemde siyasi partilerin karşılıklı anlayış ve sorumluluk içinde davranmasına ihtiyaç bulunduğunu kaydeden Baykal, şöyle devam etti 
     ''Biz böyle değerlendiriyoruz. Bu bir nezaket ziyaretidir. İyi niyetli bir başlangıç yaptığımızı içeriye, dışarıya gösterme girişimidir. Elbette böyle başlayacağız, sonra demokratik bir anlayış içinde görevimizi gerektiği gibi yapmaya devam edeceğiz. Ülke sorunlarını tartışacağız, konuşacağız, yanlışlıkları eleştireceğiz. Gerekli görevimizi, yönlendirme çabamızı elimizden geldiğince yapmaya gayret edeceğiz. Ama şimdi yola çıkarken Türkiye'de huzur içinde, karşılıklı insani ilişkileri esas alan demokratik medeni bir yaklaşım içinde bir döneme geçmekte olduğumuzu ortaya koymak istiyoruz. 
     Türkiye'nin pek çok sıkıntısı, sorunu var. Bu sorunlar ve sıkıntılar karşısında hepimizin gayretine ve katkısına ihtiyaç var. Türkiye'nin sorun listesini artırmamaya ihtiyaç var. Türkiye'nin yeterince sorunu var. Bu konuda hepimize büyük görev düşüyor. Gereksiz tartışmaları, gereksiz sıkıntıları tahrik etmemeye özen göstermek zorundayız. Bu konuda anlayışımızı da paylaştık ve bu anlayışı sayın genel başkanın ve arkadaşlarının da aynen benimsediğini memnuniyetle görüyoruz. Umarım böyle sürdürmeyi başarırız.'' 
     
     ''AB, HÜKÜMET KONUSU DEĞİLDİR, TÜRKİYE KONUSUDUR'' 

     Baykal, görüşmede, AB ile ilişkiler konusuna da değindiklerini, Türkiye'nin dış politika sorunlarını kısaca ele aldıklarını söyledi. 
     Bu ayın 14'ünde CHP olarak Polonya'daki Avrupa Sosyal Demokrat Parti Liderleri Toplantısı'na katılacaklarını bildiren Baykal, toplantıda Türkiye'nin AB'ye üye olma konusundaki anlayışlarını ifade edeceklerini kaydetti. 
     Baykal, şöyle konuştu 
     ''Anlayışımız çok açıktır. Bu konu hükümet konusu değildir, Türkiye konusudur. Türkiye'nin AB ile üyelik müzakeresi için tarih alma hakkı ortadadır. Bunun gereğini AB'nin bir an önce yapması bizim anlayışıma göre zorunludur. Bu düşüncemizi bugüne kadar ifade ettik. 14 Kasım'daki ziyaretimizde de ifade edeceğiz. Bundan sonra da her türlü sorunun Türkiye'nin ulusal yararları doğrultusunda çözülmesi için biz muhalefet partisi olarak üzerimize düşen görevi sonuna kadar içtenlikle, inatla, etkili biçimde yapacağız. Bu anlayış içindeyiz. 
     Çünkü biz inanıyoruz ki Türkiye için iyi olan şey hepimiz için iyidir. Muhalefet için de iyidir, iktidar için de iyidir. Hepimizin amacı Türkiye'nin sorunlarının çözümüne yardımcı olmaktır. Bu sorunların çözülmesi iktidar muhalefet ilişkilerinin ortak yaklaşımıyla başarılabilir.'' Yapıcı, iyi niyetli bir anlayış içerisinde çalışmaların sürdürülmesi gerektiğini belirten Baykal, sözlerini, ''Türkiye'ye birlikte sahip çıkmalıyız. Anayasamızın temel ilkelerine hep birlikte sahip çıkmalıyız. Hep birlikte Türkiye'yi ekonomik sorunlarını çözmüş, dünyada artık yerini almış bir noktaya getirmeliyiz, taşımalıyız. Bu konudaki her türlü girişime CHP olarak açığız'' diye tamamladı. 
     
     ERDOĞAN "ORTAK ADIM ATACAĞIZ" 

     AK Parti Genel Başkanı Recep Tayyip Erdoğan, Türkiye'nin AB'ye üyelik sürecinde Kopenhag Zirvesi'ne kısa bir süre kaldığını hatırlatarak, bu konuda CHP ile atılacak ortak adımları atacaklarını söyledi. 
     Erdoğan, CHP Genel Başkanı Deniz Baykal ile yaptığı görüşmenin ardından yaptığı açıklamada, Baykal'a ziyaretinden dolayı kurucular kurulu adına teşekkür etti. 
     Ülkenin yeni bir döneme girdiğini ifade eden Erdoğan, AK Parti'nin tek başına iktidar olmasının avantajlarının yanında dezavantajlarının da bulunduğunu kaydetti. Bu dezavantajları da avantaja çevirme gayreti içinde olacaklarını anlatan Erdoğan, demokrasinin sadece çoğulcu yapısını değil katılımcı yanını sağlamak için parlamento dışındaki partiler ve sivil toplum örgütleriyle de koordinasyon içinde Türkiye'nin geleceğini hazırlama gayreti içinde olacaklarını kaydetti. 
     Baykal'la bugün yaptığı görüşmeyi, ''iyi başlangıç'' diye nitelendiren Erdoğan, bu başlangıcı sonuna kadar götürme dileğinde bulundu. 
     Sağlıklı bir devlet yönetiminde, denetim mekanizmalarının sağlıklı işlemesi gerektiğini anlatan Erdoğan, bu sayede demokrasinin de sağlıklı bir yapıya ulaşabileceğini söyledi. Bugüne kadar ki yapı içinde sorunların ''yönetim krizi ''doğurduğunu ifade eden Erdoğan, ''dayanışma ve yardımlaşma içinde sıçrama yapan bir Türkiye hazırlamamız lazım'' diye konuştu. 
     
     KOPENHAG ZİRVESİ 

     Türkiye'nin AB'ye üyelik sürecinde 12 Aralık'ta yapılacak Kopenhag Zirvesi'nin önemine işaret eden Erdoğan, bu zirveye çıkmadan önce CHP ile müşterek atılması gereken adımların atılacağını bildirdi. 
     Baykal'la yaptığı görüşmede bu konunun ele alındığını kaydeden Erdoğan, Baykal'ın Varşova'ya gideceğini, kendisinin de AB'ye üye ülkeleri bu konularla ilgili olarak ziyaret edeceğini anımsattı. 
     12 Aralık'taki zirveden Türkiye için mutlaka müzakere tarihi alınması için çalışılacağını kaydeden Erdoğan, ''12 Aralık'ta Kopenhag istenilen neticeyi vermelidir ki 12 Aralık'tan sonraki dönem çok daha fazla anlam kazansın'' diye konuştu. 
     Hükümet kurma çalışmalarını da süratle sürdürdüklerini belirten Erdoğan, bugün Merkez Yürütme Kurulu'nun toplanacağını anımsatarak, bu konu ile ilgili gelişmelerin basın mensuplarına bildirileceğini kaydetti. 
     CHP Genel Başkanı Deniz Baykal, AK Parti Genel Başkanı Recep Tayyip Erdoğan ile Avrupa Birliği AB konusunda çok net ve ortak bir anlayış içerisinde olduklarını söyledi. 
     
     SORU VE YANITLAR 

     Baykal ve Erdoğan, AK Parti Genel Merkezi'nde yaklaşık yarım saat süren görüşmenin ardından gazetecilere açıklamalarda bulundular ve soruları yanıtladılar. 
     Deniz Baykal, bir gazetecinin Avrupa Birliği ülkelerine yapılacak ziyarette ortak bir taslak hazırlanıp hazırlanmayacağının sorulması üzerine, AB konusunda böyle bir ortak çalışma yapılmasına gerek bile olmadığını ifade etti. AB üyelik sürecinde Türkiye'nin atması gereken yeni adımların varlığına dikkati çeken Baykal, ancak bunların üyelik müzakereleri için tarih verilmesinin önkoşul olarak görülmesinin doğru bulmadığını kaydetti. Baykal, ''Elbette biz, üzerimize düşeni yaparız, katkı sağlarız, gerekli desteği veririz. AB konusunda çok net ve ortak bir anlayış içerisindeyiz. O da Türkiye'nin, üyelik müzakerelerinin başlatılması için tarih almasıdır. Bu Türkiye'nin hakkıdır. Bu konuda AB üyesi muhataplarımızı ikna etmeliyiz'' diye konuştu. 
     AK Parti Genel Başkanı Erdoğan da bir gazetecinin AB üyesi ülkelere yapacağı ziyaretlerde CHP'den de bir temsilcinin heyete dahil olup olmayacağını sorması üzerine, ''Buna ihtiyaç yok. Olursa tabi ki, alırız. Bunu da Sayın Baykal'la görüşüp sağlarız. Gerekli ise böyle bir adımı atmakta geri durmayız'' diye konuştu. 
     Erdoğan, bir gazetecinin ''Haddim olmayarak bir öneri de bulunmak istiyorum. Neden AB, neden iki lider AB üyesi ülkelere birlikte gitmiyor Bu bizi ve dünyayı da şaşırtmaz mı '' sorusu üzerine ise, ''Öncelikle ön adımları atalım, gerekirse bunu da yaparız'' karşılığını verdi. 
     
     CUMHURBAŞKANI'NDAN RANDEVU 

     AK Parti Genel Başkanı Erdoğan, Cumhurbaşkanı Ahmet Necdet Sezer'den randevu alıp almadıklarının sorulması üzerine, Sezer'den henüz bir randevu talebinde bulunmadıklarını bildirdi. Erdoğan, ''Cumhurbaşkanı'na giderken, bir isimle mi gideceksiniz yoksa bu konuyu müzakere mi edeceksiniz '' sorusuna karşılık ise bu konuda daha önce açıklamalarda bulunduğunu söyledi. 
     
     SİYASİ YASAKLAR VE KIBRIS 

     Baykal bir soru üzerine görüşmede, siyasi yasakların kaldırılması konusunun ele alınmadığını belirtti. Baykal, Kıbrıs konusunun ele alınıp, alınmadığını ve bu konuda ''ver kurtul'' anlayışına nasıl yaklaştıklarının sorulması üzerine, ''Böyle bir şey söz konusu değil. Kıbrıs konusunda da anlayışımız paralel'' diye konuştu. 
     Öte yandan Erdoğan ve Baykal görüşmesini izleyen çok sayıda basın mensubu arasında izdiham yaşandı. Erdoğan ve Baykal'ın açıklamalarda bulundukları salonda görüntülemek isteyen çok sayıda foto muhabiri görüntü almak için birbirleriyle mücadele ettiler. Foto muhabirleri ve kameramanlar arasında yaşanan izdiham ve tartışma nedeniyle iki lider açıklamalarına bir süre başlayamadılar. Liderlerin korumaları araya girerek, salonda tartışmanın büyümesini önlediler. 
     





</TEXT>
</DOC>
