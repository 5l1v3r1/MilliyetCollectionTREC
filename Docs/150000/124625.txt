<DOC>
<DOCNO> 124625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/soneko01.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
EBSO Başkanı "Kopenhag Zirvesi'nden hayal kırıklığı çıktı" 
</HEADLINE>
<TEXT>

     Ege Bölgesi Sanayi Odası EBSO Başkanı Salih Esen, Kopenhag Zirvesi'nden çıkan sonucu ''hayal kırıklığı'' olarak değerlendirdi. 
     Esen, yaptığı yazılı açıklamada, Kopenhag Zirvesi'nden ''2004'te koşullu randevu tarihi'' kararı çıkmasının hayal kırıklığı yarattığını belirterek, ''Bu sonuç bizleri mücadeleden alıkoymamalıdır'' görüşünü ifade etti. Türk halkının, Avrupa Birliği'nden AB Türkiye'ye tarih verme konusunda üzerine düşen görev ve sorumluluğu yerine getirmesini beklediğini kaydeden Esen, Türkiye'nin üyelik yolunda büyük adımlar attığını ve üzerine düşen görevi büyük ölçüde yerine getirdiğini bildirdi. 
     Türkiye'nin jeopolitik konumu, dinamik genç nüfusu ve doğal kaynakları ile AB için ''vazgeçilmez'' olduğunu belirten Esen, AB ile ilişkilerde sorun yaşanması halinde her iki tarafın da zarar göreceğini ileri sürdü. 
     Kopenhag Zirvesi'nin ardından yeni bir dönme girildiğini bildiren Esen, açıklamasında şu görüşlere yer verdi 
     ''Çağdaş demokrasi için gerekli atılımları ve yapısal düzenlemeleri küskünlüğe kapılmadan sürdürmek için çaba göstermeliyiz. Bu çabaları Türkiye sadece AB üyeliği yolunda değil, kendi halkının mutluluğu için de göstermek durumundadır. Türkiye'de son 10 yıldır ilk defa gelen tek parti hükümetinin göstereceği büyük avantaj iyi kullanılmalı, milli gelirin, üretimin artırılması için gayret gösterilmelidir. Dünyada hak ettiği yeri almak isteyen Türkiye, kaygı, yılgınlık ve yanılgıya düşmeden yolunda kararlılıkla ilerleyecektir.'' 
     





</TEXT>
</DOC>
