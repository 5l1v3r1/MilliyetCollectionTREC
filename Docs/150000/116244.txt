<DOC>
<DOCNO> 116244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur43.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kadını dantele, erkeği kahvehaneye meraklı... 
</HEADLINE>
<TEXT>

     Türkiye'de yapılan bir araştırma, insanlarımızın yüzde 63'ünün kendini ''turp'' gibi sağlıklı gördüğünü ortaya koydu. 
     Efes Pilsen, Türk insanının bireysel ve fiziksel özelliklerinden aile hayatına, beslenme alışkanlıklarından sosyal yaşamına kadar her yönde profilini belirlediği bir araştırma yaptı. 
     Bir kitapda toplanan ''Türkiye Profili 2'' araştırması, Taylor Nelson Sofres Piar tarafından Türkiye'nin 20 kentinden seçilen, kır ve kent nüfusunu temsil eden örneklem üzerinden 2001 yılında, yüz yüze anket yöntemiyle gerçekleştirildi. 
     İsmail Gülgeç'in karikatürleriyle renklendirdiği araştırmanın bireysel ve fiziksel özelliklerin belirlendiği bölüme göre, Türk insanının yüzde 70.5'si kahverengi siyah gözlü, yüzde 46.6'sının ten rengi buğday kumral, yüzde 56.7'sının saç rengi siyah. 
     Türk erkeğinin yüzde 40'ı bıyık, yüzde 14.5'i sakal bırakıyor. 
     
     TÜRK KADINI 1.62, ERKEĞİ 1.72 CM BOYUNDA 
     Türk insanı rejim yapmayı sevmiyor. Araştırmaya katılanların yüzde 82.6'sı rejim yapmadığını bildirmiş. Türk kadınının ortalama kilosu 62.1 kg, ortalama ayak numarası 38, ortalama boyu 1 metre 62 cm. Türk erkeğinin de ortalama kilosu 70.7 kg, ortalama ayak numarası 42, ortalama boyu 1 metre 72 cm. 
     İlginç bir sonuç ise, kadınlar ve erkekler arasında kilosunu, ayak numarasını, boyunu ve kan grubunu bilmeyenlerin de çıkması oldu. 
     
     YÜZDE 9.9 ORANINDA BİR KESİM HİÇ TIRAŞ OLMUYOR 
     Türk insanının yüzde 63'ü kendini sağlıklı, turp gibi sanıyor. İnsanların yüzde 66.7'si son üç ayda doktora gitmemiş, yüzde 63.2'sinin ilaç kullanma alışkanlığı yok. 
     Türk insanı ne çekiyorsa çürük dişinden çekmiş yüzde 77.3'ü diş doktoruna gitmiş. Yüzde 6.3'ü düzenli olarak sağlık muayenesi yaptırırken, yüzde 61.8'i gözlük kullanıyor. 
     İnsanların yüzde 43.2'sinin saçı dökülüyor. Türk erkeğinin yüzde 87.1'i evde kendisi tıraş oluyor. Yüzde 9.9 oranında bir kesim hiç tıraş olmuyor. İnsanların yüzde 12'si dişini fırçalamıyor. 
     Türk insanı kahvaltıda ençok zeytin, peynir ve yumurta yemeyi seviyor. Yüzde 28.4'ü günde 6 ekmekten fazla tüketiyor. 
     Erkeklerin yüzde 21.1'i akşam yemeklerinde içki içerken, araştırmaya katılan kadınların yüzde 16.2'si ara sıra da olsa eşine içki içerken eşlik ettiğini belirtti. 
     Türk insanının yüzde 19'su evlenirken başlık parası ödemiş. 
     Yüzde 36.5'i hiç tanışmadan görücü usulü evlenen Türk insanı, evlenme yaşının 25 olması gerektiğini düşünüyor. 
     Araştırmaya göre, evin reisi erkek. Hanede tüm aileyi ilgilendiren kararların yüzde 43.7 oranla erkek tarafından alındığı belirlendi. Televizyon kumandasının hakimiyeti de 49.8 oranınla erkeklerde bulunuyor. Çocuklar, 26.2 ile babalarını izliyor. 
     Türk insanının yüzde 71.5'i oturduğu evin sahibi durumundayken, yüzde 20.3'ünün banyosunda ayna yok, yüzde 62.7'sinin evindeki tuvalet alaturka. 
     
     KİTAP ALMIYORUZ, OKUMUYORUZ DA 
     Kültürel faaliyetler, sosyal ilişkiler açısından bakıldığında Türk insanı modern bir tablo sergilemiyor. 
     Türk insanı kitap almıyor da, okumuyor da. Yüzde 41.3 oranında bir kesim hiç kitap satın almamış. Boş zamanlarında sinemaya gitme oranı yüzde 31.9, tiyatroya gitme oranı yüzde 17, baleye operaya konsere gitme oranı yüzde 6.9 iken, erkeklerin yüzde 65.1'inin kahveye gitmeyi, kadınların yüzde 71.2'sinin de dantel el işi yapmayı sevdiği dikkat çekiyor. 
     İnsanların sadece yüzde 35'i her gün gazete okuyor, televizyon izleme sıklığı ise yüzde 87.7 gibi yüksek düzeyde bulunuyor. 
     Ailelerin çocukları için tercih ettiği gözde mesleklerin başında doktorluk, öğretmenlik, avukatlık ve mühendislik geliyor. 
     Türk insanının yüzde 50.3 işini ''yakını'' aracılığıyla buluyor. Yüzde 34.3'ü şu anda çalıştığı işten memnunken, yüzde 4.5'i hiç memnun değil. 
     Türk insanının yüzde 62.4'ü hiç tatile çıkmamış, yüzde 48.7'si tatillerde akrabalarında veya tanıdıklarında konaklıyor, yüzde 91'nin pasaportu yok. 
     İnsanlar alışverişte kaliteden çok fiyata önem veriyor. Promosyona da meraklı. Alışverişi genelde bayanlar yapıyor. 
     Türk insanının gittikçe taksitli alışverişten kaçındığı gözlenirken, yüzde 55.1'i genellikle peşin alışverişi tercih ediyor. 
     
     ''LİSELERDE CİNSEL EĞİTİM VERİLMELİ'' 
     Türk toplumunda evin geçimini sağlayan genelde 1 kişi. Araştırmaya göre, hanede gelir getiren kişi sayısı 1 kişi olanların oranı yüzde 60.1, 5 kişiden fazla olanların oranı yüzde 0.1. 
     Yüzde .5 oranında kesim hane gelirinin son bir yıl içinde azaldığını, yüzde 34.9 oranında kesim de şu anda borcu olduğunu, yüzde 88.6 oranında kesim tasarruf edemediğini, yüzde 71 oranında kesim de bir banka ile çalışmadığını bildirdi. 
     İnsanlar tasarruflarını döviz olarak değerlendirmeyi tercih ediyor. 
     İnsanların yüzde 90.1'i bilgisayar sahibi değilken, yüzde 39'unun cep telefonu, yüzde 86'sının telefonu var. Türk insanının yüzde 82'si ne evde, ne işyerinde bilgisayar kullanmıyor. 
     Araştırmanın değerler ve görüşler bölümünde ise, Türk insanının evlilik öncesi flört, cinsellik, siyaset konularına bakışı ele alınıyor. 
     Liselerde cinsel eğitim verilmeli diyenlerin oranı yüzde 65.4, evlilik öncesi flörtü uygun bulunların oranı yüzde 42.1 iken, bugünkü genç nesil daha mutlu, daha özgür ve daha güzel olarak değerlendirilmiş. 
     Türk insanının yüzde 26.9'u sürekli siyasi olayları izlerken, ençok iletişim aracı olarak televizyonu tercih ediyor. 
     Araştırmaya göre, ''istikrarlı bir şekilde yönetilen ve kendimi güvenlik duygusu içinde hissettiğim bir ülkede yaşıyorum'' diyenlerin oranı sadece yüzde 18.4 düzeyinde bulunuyor. 
     





</TEXT>
</DOC>
