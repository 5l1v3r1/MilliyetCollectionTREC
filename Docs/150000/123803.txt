<DOC>
<DOCNO> 123803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur14.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den AB'ye uyarı "Kıbrıs'ı unutmayın.. " 
</HEADLINE>
<TEXT>

     Başbakan Abdullah Gül, Kıbrıs'ta çözümsüzlüğün çözüm olmadığını belirterek, ''Ancak Kıbrıs'ta çözüm derken, Kıbrıs'ın masa başında kaybedilmesi kesinlikle kabul edilecek bir husus değildir'' dedi. 
     Gül, partisinin grup toplantısında dış politika konularındaki son gelişmeleri değerlendirdi. Kıbrıs'ta önemli gelişmelerle karşı karşıya olunduğunu belirten Gül, herkes için ulusal bir mesele olan bu konudaki olan bitenlere duyarsız kalınamayacağını kaydetti. Kıbrıs'ın, ''barış adası'' haline gelmesi için ne gerekiyorsa yapmaya kararlı olduklarını, çözümsüzlüğü hiçbir zaman çözüm olarak görmediklerini anlatan Gül, Hükümet olarak bu konudaki tavırlarını hem açık görüşmelerde hem de kapalı kapılar ardında ortaya koyduklarını bildirdi. Gül, ''Çözümsüzlük bizim için çözüm değildir. Ancak muhakkak ki, Kıbrıs'ta çözüm derken, Kıbrıs'ın masa başında kaybedilmesi kesinlikle kabul edilecek bir husus değildir'' dedi. 
     AB ile Kıbrıs arasında bağlantı olduğunu, Kopenhag'da Türkiye'ye karşı alınacak tavrın, aynı zamanda Kıbrıs'a alınacak tavırla da ilişkili olduğuna dikkati çeken Gül, şöyle devam etti 
     ''AB'yi bir ev olarak kabul edersek, bu evin içerisine hep beraber girdiğimizde sorunlar da kendiliğinden çözülecektir. Bunu AB liderlerine açıkça anlattım. Ama Türkiye'ye karşı önyargıyla hareket edilirse, Rum Kesimi'ne Kıbrıs'ı temsil eden ülke muamelesi yapılırsa, bu da Türkiye tarafından kesinlikle kabul edilebilecek bir olay değildir. AB Kıbrıs meselesinin çözümüne Kopenhag'da destek de verebilir, sorunun çözümünü daha da zorlaştırabilirler. O nedenle büyük bir sorumluluk taşımaktadırlar. Bunu açık açık kendilerine söylüyorum. Bu konuda dikkatli olunması gerekiyor. Çözümü kolaylaştırmak herkesin görevidir, zorlaştırmak ise çok kolaydır ama ortaya çıkacak sorunları da gidermek daha zorlaşır.'' 
     
     ''SAVAŞIN ÇIKMAMASI İÇİN NE GEREKİYORSA YAPILSIN''- 
     Türkiye'nin karşı karşıya kaldığı diğer bir konunun da Irak'taki muhtemel gelişmeler olduğunu, bunların Türkiye'yi yakından ilgilendirdiğini anlatan Gül, gelişmelerin kendileri tarafından yakından izlendiğini söyledi. Gül, ''Birinci olarak savaşın çıkmaması için ne gerekiyorsa yapılması gerektiğine inanıyoruz'' dedi. 
     Dünyanın neresinde olursa olsun savaşın tercih edilecek bir gelişme olmadığını vurgulayan Gül, savaşın büyük kayıplara neden olduğunu, bu nedenle savaşın önlenmesi için ne gerekiyorsa yapılmasını istedi. 
     Bir yandan savaşın olmaması için gayret gösterilirken, komşu bir ülkede kitle imha silahları bulunmasının da tedirginlik yarattığını anlatan Gül, BM'nin aldığı son kararlar çerçevesinde silah denetiminin rahat ve huzur içinde tamamlanması ve ortada bir savaş ihtimalinin kalmamasını arzuladıklarını kaydetti. 
     Geçen hafta yapılan ziyaretlerde, ''Türkiye'nin demokratik bir ülke olduğunu, alınacak kararların halkın ve milletin görüşlerinin tamamen tersi olamayacağı ve TBMM'nin de bağımsız kurum olarak birçok konuda karar vermesi gerektiğini'' dile getirdiklerine işaret eden Gül, olup bitenlerden başta milletvekilleri olmak üzere halkın da bilgili olacağını ifade etti. 
     Gül, bölgenin barış bölgesi haline gelmesini istediklerini, bugüne kadar gereksiz yere heba edilen insan ve tabii kaynaklarını bölge insanının zenginliği ve mutluluğu için harcanmasından yana olduklarını bildirdi. Gül, bu konuda bölgeyi yöneten siyasi liderlerin büyük sorumluluk taşıdıklarını kaydetti. 
     





</TEXT>
</DOC>
