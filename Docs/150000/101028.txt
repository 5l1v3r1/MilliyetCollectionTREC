<DOC>
<DOCNO> 101028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sontur04.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP ve DTP ittifakına SHP de katılıyor... 
</HEADLINE>
<TEXT>

     Seçim öncesinde partiler arasındaki ittifak arayışları sürerken YTP, DTP ve SHP ile birlikte seçime girmeyi planlıyor. 
     Edinilen bilgiye göre, YTP Genel Başkanı İsmail Cem'in DTP Lideri Mehmet Ali Bayar ile yaptığı görüşmeden, ''partilerin kimliklerini koruyarak seçimlerde ve seçim sonrasında birlikte hareket etme'' kararı çıkarken, bu arayışın başka partilerle de sürmesinde uzlaşma sağlandı. 
     YTP'nin ittifak için sıcak baktığı bir diğer parti ise SHP... Cem, bu arayış kapsamında önümüzdeki günlerde SHP Lideri Murat Karayalçın ile de görüşecek. SHP'nin de konuya sıcak bakması halinde bu üç parti seçimlere YTP listesi altında girecek. Bu birliktelikle kamuoyuna, seçimlerin yanı sıra seçim sonrasında da ''birlikte hareket edilebileceği'' mesajı verilmesi hedefleniyor. 
     Kamuoyunda ''yıpranmamış'' partilerle ittifaka sıcak bakan YTP, kendisinin yanı sıra bu partilerin tabanlarından da oy almayı amaçlıyor. 
     Öte yandan, YTP yetkilileri, Devlet Bakanı Kemal Derviş'in Ağustos sonu ya da Eylül ayı başlarında görevinden istifa ederek kendilerine katılacağını ifade ettiler. 
     





</TEXT>
</DOC>
