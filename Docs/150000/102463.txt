<DOC>
<DOCNO> 102463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/siyaset/siy02.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Partiler Tahtakale’ye düştü 
</HEADLINE>
<TEXT>
Promosyon şampiyonu AKP 
Adayların seçmenlerine dağıtmak amacıyla tercih ettikleri ürünlerin başında kalem, çakmak, anahtarlık ve kupalar geliyor 
     ESRA KURT İstanbul 

     Siyasi partiler ve şu günlerde isimleri az çok belli olan milletvekili adayları, çoğunluğu Tahtakale’de bulunan promosyon firmalarının kapısını şimdiden aşındırmaya başladı. Partilerin en çok tercih ettikleri ürünlerin başında ise kalem, çakmak, anahtarlık, kupalar geliyor. 
     İlpen Kalemcilik’in Satış Müdürü Faruk İkikat, adayların daha çok fiyatı 250 bin liradan 10 bin adede varan kalem, 600 - 700 bin liradan 2 - 3 bin adede varan anahtarlık sipariş ettiklerini vurguladı. 
     Seçimlere ilk kez girecek olan AKP için anahtarlık, kupayla kalemler hazırladıklarını belirten İkikat, ithal malı olan kupaya sıcak su konulduğunda üzerinde Tayyip Erdoğan’la partinin simgesi ampulün belirdiğini söyledi. 18 Nisan 1999 seçimlerinde MHP’nin 3 hilalli bayraklarıyla Türk bayraklarının çok satıldığını belirten imalatçılar, bu dönem henüz sipariş almamış. Damla adlı firmanın Şube Müdürü Nedim Yıldırım da, AKP’li yetkililerin 50 bin adet çakmak ve kalem sipariş ettiklerini kaydetti. Ulaş Ticaret’in sahibi Osman Ulaş da, rozet satışlarından hangi partinin seçimleri kazanacağını bildiklerini belirterek, şunları söyledi "1999’da en çok MHP ve DSP rozeti satmıştık. Onların iktidara geleceğini anlamıştık. Siyasetçiler devletten aldıkları ödeneğin çok üstünde bir parayı promosyona yatırıyor." 
     



 SİYASET 
















</TEXT>
</DOC>
