<DOC>
<DOCNO> 103531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sondun07.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan yarın yapılacak referanduma hazır... 
</HEADLINE>
<TEXT>

     Azerbaycan halkı, geniş kapsamlı bir anayasa değişikliği konusunda tercihini kullanmak için yarın sandık başına gidecek. 
     Merkezi Seçim Komisyonu Başkanı Mezahir Penahov, referandum öncesinde tüm hazırlıkların tamamlandığını ve oy verme işlemlerini akreditesi yapılan 60 bin gözlemcinin izleyeceğini söyledi. 
     Penahov yaptığı açıklamada, ülke genelinde oluşturulan 5 bin seçim merkezinde vatandaşların oy kullanabileceğini belirterek, her türlü teknik donanımın sağlandığını ifade etti. 
     Penahov, muhalefet kanadında yer alan siyasi partileri temsil edecek 23 bin kişiye gözlemci kimliklerinin dağıtıldığını, 8 bin gözlemcinin devlet kurumlarını temsilen gözlem yapacağını anlatarak, referandumda toplam 60 bin yerli gözlemcinin bulunacağını belirtti. Penahov, yüzden fazla uluslararası basın-yayın kuruluşu ile Azerbaycan'da akredite olan büyükelçiliklerin temsilcilerinin de yer aldığı gözlemciler arasında aynı zamanda ABD Uluslararası Cumhuriyetçiler Enstitüsü'nden 8 gözlemci ve Avrupa Konseyi'nden temsilcinin bulunacağını kaydetti. 
     Her seçim merkezinde ortalama 12-13 gözlemci bulunacağını söyleyen Penahov, yerel basının referandumu izlemekte bağımsız olduğunu, gazetecilere herhangi bir sınırlama getirilmesinin söz konusu olmadığını belirtti. 
     
     GÜVENLİK ÖNLEMLERİ 
     Bakü Emniyet Müdürü Muharrem Aliyev de yaptığı açıklamada, referandum öncesinde her türlü güvenlik önleminin alındığını söyledi. 
     Referandum günü polisin başkent Bakü'de yoğun çalışacağını ifade eden Aliyev, seçim merkezlerine gelen vatandaşların oylarını rahatlıkla kullanmasına olanak sağlanacağını kaydetti. 
     Aliyev, polisin oy verme işlemleri sırasında herhangi bir müdahalede bulunmasının söz konusu olmadığını belirterek, bu konuda kesin talimat verdiklerini ve gerekli uyarılarda bulunduklarını söyledi. 
     Bir süre önce gerginlik yaşanan Nardaran'daki seçim merkezlerinde ek güvenlik önlemi almayı düşünmediklerini belirten Aliyev, ancak yasalara aykırı yapılacak bir harekete de izin vermeyeceklerini ifade etti. 
     Referandum günü asayişi bozmaya yönelik hareketler ile ilgili kendilerine şu ana kadar bir bilginin ulaşmadığını belirten Aliyev, daha önceki dönemlerden farklı olarak başkent Bakü'de durumun sakin olduğunu kaydetti. 
     
     ÖNGÖRÜLEN ANAYASA DEĞİŞİKLİKLERİ 
     Azerbaycan'da anayasa değişikliği için yarın yapılacak referandumun geçerli sayılabilmesi için katılımın yüzde 50'den bir oy fazla olması gerekiyor. 
     Referandumun geçerli sayılması halinde ise Anayasa'da öngörülen değişiklikler ağırlıklı olarak insan haklarının daha fazla güvence altına alınmasını kapsıyor. Halkoylamasında anayasa değişikliğinin önünü açacak sonuç çıkması durumunda, cumhurbaşkanına görevini yapmasına engel teşkil edecek durumlarda başbakan vekalet edecek. 
     Hakları çiğnenen Azerbaycan vatandaşları Anayasa Mahkemesi'ne başvuruda bulunabilecek. Siyasi partilerin kapatılması ile ilgili açılan davalara bakma yetkisi Anayasa Mahkemesi'nden alınarak bölgesel mahkemelere verilecek. 
     Anayasa değişikliğiyle ayrıca, milletvekili seçimlerinde yeni düzenlemelere gidilmesi öngörülüyor. 
     Azerbaycan'ın 1991'de elde ettiği bağımsızlıktan sonra 1995'te yapılan halkoylaması ile bugünkü anayasası kabul edilmişti. 
     





</TEXT>
</DOC>
