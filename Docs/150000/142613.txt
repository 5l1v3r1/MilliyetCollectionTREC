<DOC>
<DOCNO> 142613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/yasam/ayas.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yükte hafif pahada ağır 
</HEADLINE>
<TEXT>

Motosiklet tutkunlarının merakla beklediği fuarın bu yılki yıldızı 71 milyar liralık Ducati MH 900’... 
     TAHSİN AKSU İstanbul 

     10. İstanbul Uluslararası Motosiklet Fuarı, Lütfi Kırdar Rumeli Exhibition Center’da başladı. 45 firmanın katıldığı fuarda, ünlü markaların 2003 modelleri başta olmak üzere sürücü giysileri, mont, özel tulum, eldivenler, bot, çizme, kask ve siperlik gibi aksesuarlar motosiklet tutkunlarının beğenisine sunuldu. 
     Ünlü mankenlerin tanıttığı motosikletlerin fiyatları, 2 - 45 milyar lira arasında değişiyor. 
     
     Airbag’li mont 
     Fuarın yıldızı ise kuşkusuz yaklaşık 71 milyar liradan satışa sunulan Ducati’nin yarış motosikleti "MH 900 Limited Edition." Tamamen el yapımı olan aracın en önemli özelliği, Ducati’nin bugüne kadar ürettiği tüm modellerinden değişik parçaların bu motosiklette bir araya getirilmesi. 
     İlginç ürünlerden biri de hava yastıklı motosiklet montu oldu. Hit - Air marka mont, kaza anında karbondioksit sayesinde şişerek sürücünün göreceği zararı en aza indiriyor. 
     Fuarda alışveriş yapan motosiklet tutkunları, özel indirimlerden de yararlanabilecek. Polis memurlarının da aralarında bulunduğu çok sayıda ziyaretçinin ilgi gösterdiği fuar, 16 Mart’ta sona erecek. 
     
Aprilla’da yok yok      Fuarda en çok ilgiyi gören standlardan biri de İtalyan Aprilla. Aprilla Anadolu Yakası Yetkili Bayii Ruto Moto’nun sahibi Kaya Aydın, geniş bir ürün yelpazesiyle ilk kez geçen yıl Türk tüketicisinin karşısına çıktıklarını belirtirken şunları söyledi "Aprilla bu süreçde motor tutkunlarına iki tekerleği sevdirmek için her şeyi yaptı. Gerek yeni modellerimiz, gerekse yeni kardeşleri Laverda’ ve Moto Guzzi’ gibi markalarımızla bu yıl yine iddialıyız. Aprilla, her tür motorsiklet tutkununa hitap edecek ürünlere sahip. Yani Scooter’dan başlayıp dört tekerlekli ATV’ye kadar geniş bir beğeni alanı var." 
     
İşte fuardan fiyatlar Aprilla RSV Mılle R 1000 27 milyar 900 milyon Aprilla Scarabeo 200 GT 4 milyar 450 milyon Ducati MH 900 Limited Edition 71 milyar 160 milyon Ducati M 620 Dark 15 milyar 121 milyon BMW K 1200 LT 41 milyar 628 milyon BMW F 650 GS 16 milyar Yamaha FJR 1300 A 27 milyar Yamaha Crypton 3 milyar 170 milyon Suzuki GSX 1300 R 22 milyar Suzuki Burgman 150 7 milyar 140 milyon Honda GL 1800 ABS Gold Wing 44 milyar 866 milyon Honda SCV 100 Activa Scooter 2 milyar 635 bin Motto Guzzi Breva 13 milyar 500 milyon Motto Guzzi V11 Le Mans Rosso 22 milyar 900 milyon Laverda Quasar 180 HP 8 milyar 750 milyon Laverda Quasar 180 Grip 8 milyar 900 milyon      
     



 YAŞAM 



















</TEXT>
</DOC>
