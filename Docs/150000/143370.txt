<DOC>
<DOCNO> 143370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun06.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Korgeneral Turgut "ABD ve Türkiye'nin birbirine ihtiyacı var" 
</HEADLINE>
<TEXT>

     Genelkurmay Plan Prensipler Başkanı Korgeneral Reşat Turgut, ABD ve Türkiye'nin, daha iyi bir gelecek oluşturmak için, birbirine ihtiyacı olduğunu söyledi. 
     Korgeneral Turgut'un katıldığı, Washington'da düzenlenen Amerikan-Türk Konseyi konferansında, Türk Silahlı Kuvvetler Ataşesi Tuğgeneral Orhan Uğurluoğlu tarafından okunan konuşmasında, Türkiye ile ABD'nin uzun zamandır birbirinin yakın müttefiki olduğu ve karşılıklı güvenin daima korunduğu vurgulandı. 
     Turgut konuşmasında, tezkere konusunda 1 Mart'taki TBMM kararının bazı medya organlarınca Türk-Amerikan ilişkilerine darbe olarak görüldüğü ancak bunun Türkiye'de tam işleyen bir demokrasi bulunduğunu ortaya koyduğunu ifade etti. 
     Reşat Turgut, ''Türkiye ile ABD'nin, daha iyi bir gelecek oluşturma konusunda birbirine ihtiyacı var. Savunma alanında da daha yakın işbirliği ve teknoloji transferi sağlamamız mümkün'' dedi. 
     Korgeneral Turgut, Türk-ABD ilişkilerinin, dünyada ortaya çıkan koşullar çerçevesinde, koşullara uyacak şekilde yeniden gözden geçirilmesi gerektiğini, mevcut anlaşmalar çerçevesinde ABD'nin yararının, Türkiye'ninkinden daha fazla olduğunu ve bunun dengelenmesinde fayda bulunduğunu ifade etti. 
     





</TEXT>
</DOC>
