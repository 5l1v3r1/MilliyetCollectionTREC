<DOC>
<DOCNO> 144379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/dunya/dun06.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’deki Iraklılar endişeli 
</HEADLINE>
<TEXT>

     AYTEN GÖRGÜN ÖZEL İstanbul 

     Türkiye’de yaşayan Iraklılar, bomba yağan Irak’taki kentlerde bulunan yakınları için büyük endişe duyuyor. ABD bombardımanının başlamasından sonra yakınlarıyla telefon bağlantılarının kesildiğini anlatan Iraklılar, "Yaşamlarından endişe duyuyoruz. Allah’tan başka koruyucuları yok" dedi. 
     ABD saldırısının şiddetinin her geçen gün artmasından korktuklarını söyleyen Iraklılardan tekstilci Abdülemir Şehbez, "Altı yıldır İstanbul’dayım. Hısım, akraba Irak’ta. Kendi ülkelerinde mülteci gibiler. Yaşayıp yaşamadıklarından bile emin değilim, irtibatımız kesildi" diye konuştu. 
     
     Sokağa çıkma yasağı 
     Yine altı yıldır İstanbul’da yaşayan İngilizce öğretmeni, üç çocuk annesi Ayhan Ali de Kerküklü bir Türkmen. Annesiyle üç gün önce görüşebildiğini anlatan Ayhan Ali, "Gözümüzün yaşı dinmiyor, telefonun başından ayrılmıyorum. Anne ve ağabeylerinin hayatından endişe duyuyorum. Öğrendiğimize göre, erkeklerin hepsini savaşmaları için almışlar. Kadınlar ise çocuklarıyla evlerinde. Sokağa çıkma yasağı var. Evlere erzak doldurmuşlar. Dışarıda yalnızca askerler dolaşıyormuş" şeklinde konuştu. 
     
     Allah’a emanetiz’ 
     15 yıldır Ankara’da yaşayan Iraklı Hasan Ansari ise, "Bağdat’ta amca, yeğen ve başka akrabalarımız var. Savaş başladıktan sonra onlardan haber alamamaya başladık" dedi. Türk-Irak Dostluk Derneği Başkanı Mehmet Emin Değer ise şöyle konuştu "Çok yakın dostlarım var. Dün sabah bir Türkmen olan ve Bağdat’ta yaşayan Irak Üniversitesi Siyasal Bilgiler Dekanı’nı aradım. Eşiyle görüşüp durumlarını sordum. Allah’a emanetiz’ dedi ve telefon kesildi." 
     



 DÜNYA 















</TEXT>
</DOC>
