<DOC>
<DOCNO> 149979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko34.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı'nda son hafta... 
</HEADLINE>
<TEXT>

     Birikmiş vergi borçlarının vergi barışı yasası kapsamında enflasyona endekslenerek taksitle ödenmesi, matrah artırımı ve stok affı gibi kolaylıklardan yararlanmak için mükelleflerin, en geç 21 Nisan Pazartesi günü çalışma saati bitimine kadar bağlı bulunduğu vergi dairesine başvurması gerekiyor. 
     27 Şubat'ta Resmi Gazete'de yayımlanarak yürürlüğe giren yasada 28 Şubat olarak olarak belirlenen son başvuru süresi, Maliye Bakanlığı tarafından önce 31 Mart'a, daha sonra da gelen talep üzerine 21 Nisan'a uzatılmıştı. 
     Hükümet, bu düzenleme kapsamında gerçekleşecek vergi tahsilatından 2.4 katrilyonu bu yıl içinde olmak üzere toplam 3.6 katrilyon lira gelir hedefliyordu. Maliye yetkilileri, şu ana kadar yapılan başvurularda ödenmesi taahhüt edilen kamu alacağı tutarının 4 katrilyon lirayı aştığını bildiriyor. 
     
     TAKSİTLE ÖDEME 
     Yasa kapsamında başvuranların, 27 Şubat 2003'e kadar vadesi geldiği halde ödemediği veya ödeme süresi henüz geçmemiş vergi asıllarının tamamı ile gecikme zammı ve faizi yerine yasanın yayım tarihine kadar TEFE artışı oranında hesaplanacak gecikme bedelinin, 16 ayda 9 eşit taksitte ödenmesi koşuluyla, gecikme zam ve faizi, vergi cezası ve buna uygulanan gecikme zammının tamamından vazgeçiliyor. 
     Bir vergi aslına bağlı olmaksızın kesilmiş, 27 Şubat itibariyle ödenmemiş vergi cezalarının, yüzde 20'sinin üç eşit taksitte ödenmesi, dava açılmaması ve açılmış davalardan vazgeçilmesi koşuluyla kalan yüzde 80'i siliniyor. 
     27 Şubat itibariyle vergi mahkemeleri nezdinde dava açılmış veya dava açma süresi henüz geçmemiş olan ikmalen, re'sen veya idarece yapılmış tarhiyatlarda, verginin yüzde 50'si ile bu tutara gecikme zammı ve gecikme faizi yerine, 27 Şubat'a kadarki TEFE artışı oranında hesaplanacak bedelin 16 ayda 9 eşit taksitte ödenmesi koşuluyla vergi aslının yarısı, gecikme zam, faiz ve cezalarının tamamından vazgeçiliyor. 
     
     MATRAH ARTIRIMI 
     21 Nisan'a kadar beyan edilecek matrah farkları üzerinden tarh ve tahakkuk ettirilecek vergilerin tamamıyla hesaplanacak pişmanlık zammı ve kesilecek usulsüzlük cezasının yüzde 10'unun yıl sonuna kadar 6 eşit taksitte ödenmesi koşuluyla pişmanlık zammının da usulsüzlük cezasının da yüzde 90'ından vazgeçilecek. 
     Gelir ve kurumlar vergisi mükelleflerinden, 21 Nisan çalışma saati sonuna kadar başvurarak, yılık beyannameyle beyan etmiş oldukları matrahlarını 1998 yılı için yüzde 30, 1999 için yüzde 25, 2000 için yüzde 20, 2001 için yüzde 15 oranından az olmamak üzere artıranlar, yeni matrahlar üzerinden yüzde 30 oranında hesaplanacak vergiyi 16 ayda 9 eşit taksitte ödemeleri koşuluyla vergi incelemelerine tabi tutulmayacak. 
     Stok affından yararlanmak isteyen mükelleflerin ise 30 Mayıs'a kadar başvurmaları gerekiyor. İşletme stoklarında yer aldığı halde, kayıtlarda yer almayan emtia, demirbaş, makine ve teçhizat ile kayıtlarda düşük değerde yer alan bu varlıklarını 30 Mayıs'a kadar vergi dairelerine rayiç değerler üzerinden bir envanter listesi ile beyan eden mükellefler, ek KDV ödeme koşuluyla, bu kıymetleri defterlerine kaydettirebilecek. 
     Kayıtlarda yer aldığı halde işletmede bulunmayan mallar için de mükellefler 30 Mayıs'a kadar fatura düzenleyerek ve her türlü vergisel yükümlülüklerini yerine getirerek bu kıymetleri kayıt ve beyanlarına intikal ettirebilecekler. 
     





</TEXT>
</DOC>
