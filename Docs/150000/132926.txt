<DOC>
<DOCNO> 132926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo01.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Portekizli Xaiver ve kulubü ile anlaşmaya vardı... 
</HEADLINE>
<TEXT>

     Galatasaray'ın bir süredir kadrosuna katmak istediği Portekizli futbolcu Abel Xaiver ve kulübü FC Liverpool ile prensip anlaşmasına varıldığı açıklandı. 
     Sarı-kırmızılı kulübün futbol şubesi sorumlularından Burak Elmas, Antalya Belek'teki kampa gelirken, Abel Xaiver'in transferi konusunda basın mensuplarına açıklamalarda bulundu. Portekizli futbolcuyla 2003 yılının Aralık ayına kadar anlaşma yapacaklarını kaydeden Elmas, daha sonra ise satın alma opsiyonlarının bulunduğunu vurguladı. Hem FC Liverpool'la, hem de futbolcuyla prensip anlaşmasına vardıklarını ifade eden Elmas, ''Anlaşmanın tamamlanması halinde bu futbolcuyu getirteceğiz. Ancak Xaiver, önce Portekiz'e gidecek ve eşyalarını toplayıp Türkiye'ye gelecek'' dedi. 
     Bu arada Portekiz Milli Takım Teknik Direktörlüğü'ne getirilen Brezilya Milli Takımı'nın eski Teknik Direktörü Scolari'nin, Xaiver'e kulübünde yedek olması halinde şans tanımayacağını söylediği, Portekizli futbolcunun da bu nedenle Liverpool'dan ayrılarak Galatasaray'a gelmek istediği öğrenildi. 
     Öte yandan transfer gündemindeki bir diğer oyuncu Lalatoviç için de girişimlerin sürdüğü açıklanırken, bu futbolcuya düşünmesi için yarına kadar süre verildiği bildirildi. Lalatoviç'in takımı Kızılyıldız ile birlikte yarın veya 25 Ocak Cumartesi günü Belek'teki Adora Otel'e geleceği ifade edilirken, bu futbolcuyla anlaşma sağlanması halinde, buradan Galatasaray kampına katılabileceği iddia edildi. 
     
     KAMP PROGRAMI DEĞİŞTİ 

     Galatasaray'ın Antalya'da ''Antalya Kupası Turnuvası''na dahil olmayacağı, bundan sonraki maçlarını özel karşılaşmalar şeklinde yapacağı açıklandı. 
     Kulüp yöneticisi Özer Saraçoğlu, Antalya'da 30 Ocak Perşembe gününe kadar kalma ihtimalleri bulunduğunu belirterek, ''Artık turnuva dahilinde maçlar yapmayacağız. Kamp bitene kadar 3 veya 4 maç yapacağız. Ancak bunlar turnuva değil, özel maçlar olacak. Yarın Rapid Bükreş ile karşılaşacağız. Ancak bu maçın oynanıp oynanmayacağı da yarın sabahki hava durumuna göre kesinlik kazanacak'' dedi. 
     
     KIRAN KIRANA İDMAN 

     Galatasaray, ligin ikinci yarı hazırlıklarını bu akşam yaptığı ve adeta kıran kırana geçen idmanla sürdürdü. 
     Kamp yapılan otelin sahasında yapılan ve 1.5 süren idmanda teknik direktör Fatih Terim sık sık futbolcularını uyarırken, antrenmanın sert geçmesi dikkati çekti. Forma mücadelesi yapan futbolcular, futbol kuralları dahilinde sert oynarken, Suat Kaya girdiği pozisyonda sakatlanarak çalışmayı yarıda bıraktı. Sağanak yağmur altında yapılan ve futbolcuların su birikintileri nedeniyle paslaşmakta zorlandığı maçta, as ve yedek takım golsüz berabere kaldı. 
     Terim, Batista, Ayhan, Berkant, Arif ve Emre'yi ilk etapta yedek kadroda oynatırken, daha sonra Arif ve Batista'yı as takıma aldı. Teknik direktör Terim, Suat Usta, Vedat ve Revivo'ya ise as kadroda yer verdi. Çift kale maçta kaleci Mondragon yer almazken, yeni transfer Aykut Erçetin as takımda oynadı. 

     
</TEXT>
</DOC>
