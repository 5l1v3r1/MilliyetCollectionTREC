<DOC>
<DOCNO> 119882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/siyaset/siy08.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
PORTRE Bülent Arınç 
</HEADLINE>
<TEXT>
Oğlunu unutamıyor 
     SALİHA ÇOLAK 

     Milli Görüş’ hareketinin "ağabeylerinden" olan Bülent Arınç, etkili bir hatip olarak her zaman dikkat çekti. Arınç, yıllar sonra "kaset olaylarıyla" karşısında bulduğu, sistem karşıtı sözleriyle de dikkat çekti. 
     Arınç, 1948 Bursa doğumlu. Astsubay emeklisi babası İbrahim Bey safrakesesi ameliyatında ölünce 12 yaşında yetim kaldı. Anne, Ayşe Hanım dört oğlunu tek başına büyüttü. Arınç, "Cumhuriyet" okunan evden bir Milli Görüşçü olarak yetişti. Hiçbir zaman yeni kıyafeti olmadığını hüzünle anlattı. 1970 yılında Hukuk Fakültesi’nden mezun oldu. Manisa’da serbest avukatlık yaptı. Üniversite yıllarından itibaren siyasetle uğraşarak Gençlik Kolları ve İl Başkanlığı görevlerinde bulundu. Milli Görüş hareketinin, "ağabeyleri"nden olan Arınç, 1995’-de RP’den Manisa Milletvekili seçildi. 
     Eşi Münevver Hanım Refah Partisi’ne iktidarı getiren ünlü kadın kollarında aktif olarak görev aldı. Arınç, "eşi türbanlı olduğu için Meclis Başkanı olamaz" yorumlarına sinirlenip Vecdi Gönül’ün istediği Meclis Başkanlığı makamında ısrar etti. "Kavakçı elbette ki siyasal simge olarak türban takıyor. Peruklu demokrasi olmaz" diyen Arınç, Hizbullah’ın gelişmesinde devlet kurumlarının desteğinin bulunduğunu savunarak, "Güneydoğu’daki olaylarda Teoman Koman da Öcalan kadar suçludur" dedi. 
     Arınç, 1997’de 16 yaşındaki oğlu Fatih’i trafik kazasında kaybetti. Arınç, "Rahmetli oğlumu kaybettikten sonra bütün dünyam değişti. En küçük şeyde ıssız yerlere gidip ağlıyorum. Bunun bir siyasetçi olarak iyi bir haslet olmadığını biliyorum ama elimde değil" diyor. 
     



 SİYASET 




















</TEXT>
</DOC>
