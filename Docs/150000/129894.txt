<DOC>
<DOCNO> 129894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/guncel/gun08.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı adaylarına resmi tören olur mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Diyanet İşleri Başkanlığı’nın hac dönemlerinde "hacı uğurlama merasimi" yapmasına karşın, Ulaştırma Bakanı Binali Yıldırım’ın "teşvik" amacıyla hacı adaylarına resmi tören düzenlenmesi yönündeki talimatı tartışma yarattı. Esenboğa Havalimanı yetkililerinin hacı adaylarına yardımcı olunması konusunda talimat verildiğini, ancak ilk kez resmi tören düzenleyeceklerini ifade etmesi, "Hacı adaylarına resmi tören olur mu " sorusunu gündeme getirdi. 
     
Ali Bulaç gazeteci - yazar Devlet müdahale etmesin      Din ile ilgili konular özel ve sivil alana aittir. Dolayısıyla devletin iyi ya da kötü bu alana müdahale etmesini doğru bulmuyorum. Türkiye’de yıllardır karayolu ile hacca gitmeyi devletin engellemesi nasıl ki yanlışsa devletin resmi törenle hacca uğurlaması da bana göre yanlıştır. Devlet dine müdahale ederse, o devleti yönetenlerin kendilerine özgü dini yorumları var demektir. Devlet bir erki temsil ettiği için, o zaman toplumdaki dini hayatta bütünüyle o yorumun etkisi altına girer. Halbuki İslamiyette esas olan herkesin dinden anladığını yerine getirmesidir. İkincisi devletin kamu kaynaklarının belli bir grubun lehinde kullanılmasını da doğru bulmuyorum. Dolayısıyla devlet hiçbir şekilde özel ve sivil hayattaki dini hayata müdahale etmesin. Ne m ni olsun ne de teşvik etsin. 
     
Abdurrahman Dilipak gazeteci - yazar Paradoksal bir durum      Hac dini bir ibadettir. Bunun da tamamen sivil anlamda gerçekleşmesi gerekir. Ama Osmanlı döneminden bu yana devlet fiilen bu organizyonun içinde yer aldı. Buna bir kültür olarak bakarsanız, hacı uğurlama ve karşılama törenleri gibi konularda devlet teşvik edebilir, ama devletin organize etmesi doğru değildir. Böyle bir girişim mutlaka niyetlidir. Ama keşke bunu toplum kendi geleneği, tarihi birikimi, kültürüyle, bir barış havasında gerçekleştirebilse. Devlet de bunu engelleyici değil, teşvik edici şekilde düzenlesin. Siviller bunu çok daha iyi yaparız. Bir yandan devletin laiklik iddiası, diğer yandan hacı organize etmesi paradoksal bir yaklaşımdır. 
     
Lütfi Doğan Eski Diyanet İşleri Başkanı Törenin mahzuru yok      Benden sonraki dönemde bu işlerin doğrudan doğruya organize edilmesi işi Diyanet Vakfı’na bırakılmıştı. Vakıf bu işleri organize etmek için oluşturuldu. Burada amaçlanan hacca gidenlerin işini kolaylaştırmaktı. Bu öteden beri yapılagelen bir gelenektir, uğurlamadır. Kutlamadır. Hacca gidilmesi konusunda her yıl böyle uğurlama yönünde hizmetler verilir. Hacca gidenlerin ve gelenlerin karşılanmasında tören düzenlenmesinde bir mahzur yok. Her yönüyle bir iyilik vardır. Çünkü bu sonuçta bir uğurlamadır. Yakın ilgi göstermektir. Uğurlama sırasında tebrik edilir, dua talep edilir, onlardan da dua alınır. Haccının makbul olmasını, milletin birliği, her türlü esenliği için dua edilmesini isteriz. 
     
Prof. Dr. Yunus Vehbi Yavuz İlahiyatçı Turiste de tören oluyor      Hacı adaylarına resmi tören olmayacağına dair elimizde bir delil yok. Hacca giden vatandaşları ve geride kalanları teşvik etmek amacıyla herhangi bir tören yapılmasında sakınca yok. Ayrıca bunun uzun bir yolculuk olması dolayısıyla gidip gelememek, gelip bulamamak gibi durumlar da söz konusu olabilir. Bu bakımdan hacıları yolcu etmek bizim zaten geleneğimizdir. Askerlik nasıl ki mukaddes bir görevdir, askere gidecekler teşvik amacıyla bir heyecan yaratma, güç verme amacıyla uğurlama yapılır. Hac da kutsal, dini bir görevdir. Turist geldiğinde de çok çeşitli gösteriler, törenler yapılıyor. Turiste yapılıyor da kendi öz insanımıza neden yapılmasın Uygulamayı devlet yöneticileri de gündeme getirirse, faydası olur, zararı olmaz. 
     



 GÜNCEL 




















</TEXT>
</DOC>
