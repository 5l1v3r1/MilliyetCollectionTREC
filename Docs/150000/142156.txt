<DOC>
<DOCNO> 142156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/spor/spo15.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Erzik Utanıyorum      TÜRK Futbolu’nun Dünya’daki Yeri konulu panelde konuşan UEFA Asbaşkanı Şenes Erzik, "Türkiye’de derbilere bir takımın seyircisinin alınmadığı FIFA’da duyulacak diye utanıyorum" dedi. Futbol Federasyonu Başkan Vekili Ata Aksu, "Tribün olayları ile ilgili yasal altyapının mutlaka düzenlenmesi lazım" ifadesini kullanırken, Milli Takımlar eski Teknik Direktörü Mustafa Denizli "Olaylar böyle kesilmez. Ne ekersen onu biçersin" diye konuştu. 
     
Celal Doğan’dan sürpriz karar      CELAL Doğan başkanlığındaki Gaziantepspor Yönetim Kurulu, Haziran ayında yapılacak olağanüstü kongrede yönetimi bırakma kararı aldı. Profesyonel Futbol Şube Sorumlusu Asım Atmaz, kimseye bir kırgınlıkları olmadığını, yorulmadıklarını, ancak başka birilerinin taşın altına ellerini koyma zamanı geldiğini vurguladı. 
     
Bu Fener kanser eder’      YUNANİSTAN Birinci Futbol Ligi takımlarından Panionios’ta forma giyen Erol Bulut, eski takımı Fenerbahçe’yi eleştirdi. Sarı - Lacivertli takımın sadece Türkiye’nin değil, Avrupa’nın da en iyi kadrolarından birisine sahip olmasına rağmen, bir türlü başarılı sonuçlar alamadığından yakınan Erol, "Bu Fenerbahçe adamı kanser eder. Ben bu takımı anlayamıyorum" dedi. 
     
Gazi olayları maç erteletti      İKİNCİ Lig B Kategorisi A Grubu’nda, Gaziosmanpaşaspor ile Yıldırım Bosnaspor takımları arasında yarın oynanması gereken erteleme maçı, bir kez daha ertelendi, 19 Mart’a alındı. Ertelemenin, Gazi olaylarının yıldönümü olması nedeniyle, güvenlik önlemlerinin yetersiz olabileceği düşüncesiyle yapıldığı öğrenildi. 
     
Altay-Malatya maçı 13.00’de      ALTAY ile Malatyaspor’un 16 Mart’ta oynayacağı karşılaşma 13.30’dan 13.00’e alındı. Futbol Federasyonu, konuk ekibin uçağa yetişmesi için bu değişikliği yaptığını duyurdu. 
     
Gençler galip      B Genç Milli Futbol Takımımız, Akhisar’daki maçta İsviçre’yi 2-1 yendi. Ay - Yıldızlı ekibimizin golleri Cafer Can penaltıdan ve Serdar’dan geldi. 
     



 SPOR 






















</TEXT>
</DOC>
