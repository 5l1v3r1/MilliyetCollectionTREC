<DOC>
<DOCNO> 105149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur07.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Ecevit, Tekirdağ'da halka seslenecek... 
</HEADLINE>
<TEXT>

     Başbakan Bülent Ecevit, ekonomik sıkıntılara karşın memurların yaşam düzeylerini yükseltebilmek için ellerinden geleni yapacaklarını, ancak şu anda bir rakam verebilecek durumda olmadığını söyledi. 
     Ecevit, halka hitap etmek üzere, eşi ve DSP Genel Başkan Yardımcısı Rahşan Ecevit ile birlikte Tekirdağ'ın Çorlu ilçesine gitti DSP Genel Başkanı ve Başbakan Ecevit'i taşıyan özel uçak ''ATA'', saat 12.05'te Esenboğa Havalimanı'ndan hareket etti. 
     Ecevit'i, İstanbul'a gitmek üzere havalimanında bulunan Devlet Bakanı Yılmaz Karakoyunlu ile öteki yetkililer uğurladı. 
     Başbakan Ecevit, hareketinden önce gazetecilerin sorularını yanıtladı. 
     Ecevit, ''Memurlarla ilgili toplu görüşmelerde uyuşmazlık ortaya çıktı. Hükümetin bundan sonraki tavrı ne olacak '' sorusunu yanıtlarken, şunları kaydetti 
     ''Uyuşmazlık durumunun sonuçlarını bekleyeceğiz. Ekonomik bakımdan sıkıntılarımıza karşılık, memurların yaşam düzeylerini yükseltebilmek için elimizden geleni yapacağız. Tabi şu aşamada bir rakam verebilecek durumda değilim. Fakat sendikalarla hükümet arasında sağlıklı bir diyalog kuruldu. Bu diyalog, umarım ki daha iyi sonuçlar verecektir.'' Ecevit, AB Komisyonu'nun genişlemeden sorumlu üyesi Günter Verheugen'in, ''Türkiye, Kopenhag Zirvesi'nden müzakere tarihi beklemesin'' şeklinde bir açıklamasının bulunduğu belirtilerek, bu konuda değerlendirme istenmesi üzerine, şunları söyledi 
     ''Bu açıklama doğru mudur, değil midir, yoksa bir tahmin midir, onu bilmiyorum. Tabii eğer Verheugen'in söyledikleri doğru ise son derece büyük bir haksızlık olur. Türkiye, içinde bulunduğu sıkıntılara, zorluklara karşın AB yolunda ilerlemek üzere büyük atılımlar yapmış ve yapmaya devam etmektedir. AB'nin artık Türkiye'yi reddetmek konusunda bir mazeret bulması çok güçtür. Ben, Sayın Verheugen'in iddia edilen söyleminin doğru olmadığını tahmin ediyorum.'' Başbakan Ecevit, Verheugen ile görüşmeyi düşünüp düşünmediğine ilişkin soruya ise ''Bakalım, ben de daha yeni okudum, sizin gibi bu haberi. Dönünce arkadaşlarımla, Sayın Şükrü Gürel ile görüşürüz'' yanıtını verdi. 
     Ecevit, Çorlu'dan karayolu ile Tekirdağ'a geçecek ve burada halka hitap edecek. Valiliği de ziyaret edecek olan Ecevit, daha sonra karayolu ile İstanbul'a gidecek. 
     





</TEXT>
</DOC>
