<DOC>
<DOCNO> 107323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/siyaset/siy07.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, uyumu’ bozabilir mi 
</HEADLINE>
<TEXT>

10 SORU 10 CEVAP 
     ANKARA MİLLİYET 

     Tüzük nedir 
     Tüzük, bir yasanın nasıl uygulanacağı konusunda Bakanlar Kurulu’nca yapılan Danıştay denetimine tabi düzenlemedir. 
     
     Yönetmelik nedir 
     İşlemlerin nasıl yürütüleceğini belirlemek amacıyla ilgili bakanlıkça çıkartılan düzenlemedir. Konusuna göre bazı durumlarda Bakanlar Kurulu kararı aranabilir. 
     
     Yönerge nedir 
     Çok belirgin bir konuda yetkili amirin, uygulamanın nasıl yapılacağını göstermek için yaptığı düzenlemedir. 
     
     AB uyum paketinde Bakanlar Kurulu tüzüğünü gerektiren bir konu var mı 
     Uyum paketinde yasaların, yönetmeliklerle nasıl uygulanacağının anlatılması isteniyor. Pakette, tüzük çıkarılmasını gerektirecek bir hüküm bulunmuyor. 
     
     Uygulama için ne gerekiyor 
     Düzenlemelerin yönetmelik veya Bakanlar Kurulu kararıyla yaşama geçirilmesi gerekiyor. 
     
     Uyum paketiyle yaşama geçirilecek düzenlemeleri hangi bakanlıklar yapacak 
     Bu düzenlemeleri Adalet, Milli Eğitim, İçişleri ve İnsan Haklarından Sorumlu Devlet bakanlıkları ile ile özerk kuruluş olan RTÜK yapacak. Adalet ve İçişleri bakanlıkları seçim takviminin işlemeye başlaması nedeniyle "bağımsız" isimlerce yönetiliyor. MEB DSP’de, İnsan Haklarından Sorumlu Devlet Bakanlığı da ANAP’ın elinde bulunuyor. 
     
     Yönetmelikler nasıl çıkacak 
     RTÜK ve MEB’in hazırladığı yönetmelikler, yayımlanmak üzere Başbakanlık Kanunlar Kararlar Genel Müdürlüğü’ne gönderilecek. Genel Müdürlük, mevzuata göre inceleyeceği yönetmelikleri, Cumhurbaşkanı’nın onayına sunmak üzere Köşk’e gönderecek. Onaylanacak yönetmelikler, Resmi Gazete’de yayımlandıktan sonra yürürlüğe girecek. 
     
     Kürtçe yayın ve öğrenime MHP engel olabilir mi 
     Anadilde yayın ve öğrenim konularında MHP’nin onayına gerek yok. Anadilde yayınla ilgili yönetmeliği RTÜK, öğrenimle ilgili yönetmeliği de MEB çıkaracak. RTÜK özerk, MEB de DSP’ye bağlı olduğundan, MHP’nin engellemesi mümkün gözükmüyor. 
     
     İdamın kaldırılması engellenebilir mi 
     Yasalaşan hükme göre, idam cezası kaldırılarak, ağırlaştırılmış müebbet hapis cezasına çevrildi. MHP’nin yasalaşan bu hükmü de engellemesi söz konusu değil. 
     
     MHP neye engel olabilir 
     MHP, dernek ve vakıflarla ilgili düzenlemeleri öngören maddelerde engellemeye gidebilir. Azınlık vakıflarının gayrimenkul edinmesini de öngören söz konusu düzenlemeler, Bakanlar Kurulu’nun onayını gerektirdiğinden, MHP’li kabine üyelerinin engeline takılabilir. Böylece MHP, 13 maddelik paketin sadece 2 maddesinde engel olabilir. 
     



 SİYASET 





















</TEXT>
</DOC>
