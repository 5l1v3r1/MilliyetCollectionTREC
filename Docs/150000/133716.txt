<DOC>
<DOCNO> 133716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur09.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TAV, olası bir savaşa hazırlanıyor... 
</HEADLINE>
<TEXT>

     Atatürk Havalimanı Dış Hatlar Terminali'ni yap-işlet-devret modeliyle işleten Tepe-Akfen-Vie TAV Konsorsiyumu, Irak'ta olası bir savaş durumunda meydana gelecek olumsuzluklara karşı hazırlanıyor. 
     TAV Yönetim Kurulu Murahhas Üyesi Sani Şener, yaptığı açıklamada, terminalin Ocak 2000'de açıldığını hatırlattı. 
     Kasım 2000'de ekonomik kriz yaşadıklarını, Şubat 2001'de bir ekonomik krizle daha karşılaştıklarını anlatan Şener, ayrıca ABD'deki 11 Eylül saldırıları ve bu saldırıların 2002'nin başlarına kadar devam eden olumsuz etkilerine dikkati çekti. 
     Şener, 2002 yılının, 9 aylık bir normal gidişle beraber 2001'e göre iyi geçtiğini ifade ederek, ''Şu anda tek parti hükümetinin getirdiği avantajlar var. Ekonominin düzelmesi, krizden çıkılması, savaşın olmaması halinde 2003 yılını normal atlatabilirsek, 2002'ye göre daha iyi olacağını umuyorum'' dedi. 
     Sani Şener, bütün olumsuzluklara rağmen dış hatlar terminalini kullanan yolcu sayısında geçen yıl 2001'e göre yüzde 9.2'lik bir artış yaşandığını kaydetti. 
     
     SAVAŞ SENARYOLARI 
     2003 yılı ile ilgili planlama çalışmaları yaptıklarını, ancak ufukta savaş göründüğünü belirten Şener, şunları söyledi 
     ''Irak savaşının havacılık sektörüne, özellikle turizm sektörüne çok büyük olumsuz etkisi olacağı açık. Bu etkileri minimuma indirebilmek için belirli senaryolarımız var. O senaryoları, yeri geldiğinde uygulamaya koyacağız. Irak savaşı eğer olmayıp bu şekilde devam ederse, bu da sorun. Savaş olmasın ama sorunun da çözümlenmesi gerekiyor. Savaş olur ve kısa sürerse, pek büyük sorun yaşayacağımızı zannetmiyorum. Ama savaş uzun sürerse ciddi sorunlar yaşayacağımızı bekliyorum.'' 
     
     ''SAVAŞIN ETKİSİ ŞU AN YOK'' 
     Savaş ihtimaline karşı işletme olarak bazı tedbirler öngördüklerini ifade eden Şener, ''Savaş olursa, en basit şekliyle kısıtlamalara gideceğiz. Terminaldeki giderleri mümkün olduğu kadar kısarız. Yaptığımız bütün senaryo planlaması buna göre... Terminale çok az uçak geleceğine göre elektrik, su, ısınma giderlerini minimuma çekmek için her türlü planlamayı yaptık. Maliyeti düşürmek için gerekli tedbirler alınacaktır'' diye konuştu. 
     ABD'nin Irak'a müdahalesine ilişkin etkilerin henüz görünmediğini kaydeden Şener, şunları söyledi 
     ''Şu an seferler dolu gidiyor. Hac seferleri de var. Savaşın etkisi şu an yok. Herkes bunun bayramdan önce olmayacağını biliyor. Bayramdan sonraya kaldığı için etkisini görmüyoruz. Mart başlarında oldu olacak denildiği için etkisini hissedeceğimize inanıyorum. Yolcu ve uçak sayısı azalacak. 1991'deki Körfez Savaşı'nı inceledik. Irak savaşını ona göre mukayese ediyoruz. O zaman yolcu sayısında çok ciddi bir düşüş olmuş.'' 
     





</TEXT>
</DOC>
