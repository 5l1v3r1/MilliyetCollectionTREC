<DOC>
<DOCNO> 126800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko32.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Noel piyangosu, İspanyolları çılgına çevirdi... 
</HEADLINE>
<TEXT>

     Dünyanın en yüklü rakamlı Noel piyango ikramiyesinin dağıtıldığı İspanya'da toplam 1.7 milyar euro'luk ikramiyelerden kazanma ümidiyle halk biletlerin peşine düşünce hayat neredeyse durdu. 
     El Gordo Şişman diye bilinen ve 200 yıllık geleneğe dayalı milli piyango çekilişiyle 20 euro'luk kuponlardan 10 binine 200 bin euro'ya kadar varan ikramiyeler çıktı. 
     Biletlerin toplu halde, birden fazla kişi için aileler, semt, mahalle halkı, spor klüpleri adına alınması sonucu, çıkan ikramiyeler de küçük yerleşim birimleri ahalisi, büro çalışanları, spor klüpleri üyeleri ya da birkaç aile arasında paylaşılıyor. 
     Piyango ikramiyelerini kazananlardan vergi alınmıyor. 2000 yılındaki çekilişte 255 milyon dolarlık en büyük ödülü kazanan Segovia kenti bu yılki çekilişte toplam 2 milyon euro kazandı. 
     Güneydoğudaki Murcia eyaletindeki Alcantarilla kentinde 200 milyon euro'luk bilet satıldı ve 200 bin euro ikramiyeyi Ekvadorlu göçmen Norman Manfredo Aguirre kazandı. Göçmen aile parayı kızlarını İspanya'ya getirmek için kullanacak. 
     El Gordo'nun Noel çekilişinde, güneydeki Almeira vilayeti Velez-Rubio köyü futbol takımı ve köy sakinleri de toplam 160 milyon euro kazandı. 
     Halkın dörtte üçünün Noel piyangosunda bilet aldığı İspanya'da bilet alanlardan yüzde 40'ı 30 euro ve üzerinde kazanıyor. 
     İspanya'da Ocak ayı başlarında Vaftiz Yortusu vesilesiyle 'El Nino-Çocuk İsa'' adlı bir başka büyük piyango çekilişi daha düzenleniyor, fakat, bu çekilişteki ikramiyelerin tutarı Noel'deki El Gordo piyangosunun yarısından da az. 
     
     ABD'DE NOEL PİYANGOLARI 
     ABD'nin 23 eyaleti ve Columbia Bölgesi ile Virgin Adaları'nda geçerli toplam 280 milyon dolarlık Powerball piyango çekilişi de dünyanın beşinci büyük piyangosu. 
     Adı geçen eyaletlerde insanların bilet alabilmek için geç saatlere kadar kuyruğa girdikleri piyango çekilişi için ortalama müşteri beş-10 tane bilet satın aldı. 
     New Jersey, Pennsylvania, Wisconsin eyaletlerinde de Noel ve Yılbaşı hediyesi olarak 1 dolardan 5 dolara kadar değişen fiyatta piyango bileti satın almak da revaçta. 
     
     İSVEÇ'DE ÖĞRENCİLERE SEÇKİN KİŞİLERLE YEMEK PİYANGOSU 
     İsveç başkenti Stockholm'de üniversite öğrencileri arasında düzenlenen piyango çekilişinde ise bazı öğrencilere Nobel Ödülleri'nin sunulacağı akşam yemeği davetinde seçkin kişilerle yemek yeme fırsatı çıktı. 
     Yemeğe, Nobel ödüllerini kazananlar, İsveç Kraliyet Ailesi'nin yanı sıra, İsveç ve Macaristan başbakanları Göran Persson ve Peter Medgyessy iye Japon Eğitim Bakanı Atsuko Toyama gibi seçkin konuklar da katılacak. 
     Piyango bileti için 50 kron 5.5 dolar veren ödüllü öğrenciler, Nobel ödülü takdim töreni akşam yemeği için kişi başına 900 kron 100 dolar ödeyecek, ayrıca, resmi yemek daveti kıyafeti için de harcama yapacaklar. 
     





</TEXT>
</DOC>
