<DOC>
<DOCNO> 101626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun38.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron "Irak İsrail için önemli tehdit oluşturuyor" 
</HEADLINE>
<TEXT>

     İsrail Başbakanı Ariel Şaron, Irak'ın İsrail için önemli bir tehdit oluşturduğunu belirtti. 
     Şaron, İsrail parlamentosu Dışişleri ve Savunma Komisyonu'nda dün yaptığı ve bugün İsrail basınında yayımlanan konuşmasında, İsrail'in, Irak'a olası bir askeri operasyon konusunda ABD'yi ikna çalışmalarına karışmadığını belirterek, ancak Irak'a olası operasyon konusunda da hiçbir şekilde çekince koymayacaklarını vurguladı. 
     Şaron, ''ABD'nin Irak'a saldırıp saldırmayacağını kesin olarak bilmiyoruz, ancak bu ülkenin büyük bir tehlike oluşturduğu ve bizim ülkemiz için de büyük tehdit unsuru olabileceği açıkça bellidir'' diye konuştu. 
     Başbakan Şaron, Amerikan hükümetiyle İsrail arasındaki stratejik eşgüdümün şimdiye kadar görülmemiş oranda olduğuna dikkat çekti. 
     ABD'nin Irak'a olası askeri operasyonunun ''Filistinlilerin şiddet eylemlerini azaltmayacağını'' iddia eden Şaron, Filistin'le temas politikalarını sürdüreceklerini, özellikle de yeni Maliye Bakanı Salem Fayed'le görüşmeye niyetli olduklarını kaydetti. 
     Şaron, Fayed'in Filistin lideri Yaser Arafat'ın Filistin Yönetimi hazinesi üzerindeki kontrolünü azaltmak amacıyla ''gerçek bir çaba'' içinde olduğunu açıkladı. 
     Filistinlilerle bir çözüme varmayı istediğini söyleyen Şaron, ''Arafat olmazsa bu çözüme daha çabuk ulaşırız. Arafat, Filistin yönetiminin başında kaldığı müddetçe bir anlaşma sağlayamayız, bu benim kişisel bir sorumun değil, siyasi bir sorundur'' dedi. 
     





</TEXT>
</DOC>
