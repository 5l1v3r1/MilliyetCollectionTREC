<DOC>
<DOCNO> 116433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur16.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
41 milyon seçmen sandık başına gidecek... 
</HEADLINE>
<TEXT>

     3 Kasım Pazar günü yapılacak milletvekili genel seçimlerinde, 41 milyon 414 bin 793 seçmen sandık başına gidecek. Seçmenler, 85 seçim çevresinde 172 bin 193 sandıkta oy kullanacak. 
     18 Nisan 1999 tarihinde yapılan milletvekili genel seçiminde 37 milyon 495 bin 217 kayıtlı seçmen sayısı da bu seçimde 3 milyon 919 bin 576 artarak, 41 milyon 414 bin 793'e ulaştı. 
     Yüksek Seçim Kurulu YSK , 18'den fazla milletvekili çıkaracak İstanbul'u 3, Ankara'yı 2 ve İzmir'i 2 seçim çevresine ayırdı. Böylece, Türkiye genelinde 85 seçim çevresi oluştu. 
     YSK'nın 18 Nisan 1999 milletvekili genel seçiminden sonra, 2000 yılında yapılan nüfus sayımının kesin sonuçlarını dikkate alarak yaptığı illere göre milletvekili dağılımına göre, İstanbul, Ankara, Ağrı, Antalya, Gaziantep, Isparta, Tokat ve Trabzon'un milletvekili sayısı 1999 seçimlerine göre, birer arttı. 
     Adıyaman, Amasya, Balıkesir, Diyarbakır, Erzurum, Kocaeli, Kahramanmaraş, Samsun ve Zonguldak'ın milletvekili sayısı 1999 seçimlerine göre birer, Bolu'nun ise 2 azaldı. Bu seçimlere Düzce ilk kez il olarak katılacak ve 3 milletvekili çıkaracak. 
     Diğer 62 ilin ise çıkaracağı milletvekili sayısı değişmedi. 
     Buna göre, 7 milyon 210 bin 40 seçmen ile en fazla seçmene sahip olan İstanbul 70, 54 bin 155 ile en az seçmene sahip olan Bayburt 2 milletvekili çıkaracak. İstanbul'da 103 bin seçmene bir milletvekili, Bayburt'ta da 27 bin 77 seçmene bir milletvekili düşüyor. 
     
     10 BİNİN ÜZERİNDE ADAY VAR 
     Seçimde, 10 binin üzerinde milletvekili adayı yarışacak. YSK kararına göre, seçime katılmaya hak kazanan 18 siyasi partiden 17'si tüm seçim bölgelerinde aday gösterdi. Seçime katılan partilerden sadece ÖDP, Erzurum'da liste çıkarmadı. 
     Seçimlerde kullanılacak oy pusulalarında siyasi partiler şöyle sıralanıyor 
     ''DSP, DEHAP, YP, MHP, DYP, Millet Partisi, BBP, ANAP, LDP, SP, BTP, ÖDP, TKP, Genç Parti, İP, CHP, AK Parti, YTP.'' YSK'nın seçime girmesine onay verdiği DP seçime girmeme kararı alırken, ATP ile DTP, DYP HADEP, EMEP ve SDP de DEHAP çatısı altında seçime giriyor. 
     Bu arada, YSK, AKP Genel Başkanı Recep Tayyip Erdoğan, kapatılan RP'nin genel başkanı Necmettin Erbakan, eski HADEP Genel Başkanı Murat Bozlak ve eski SDP Genel Başkanı Akın Birdal'ın milletvekili seçilme yeterliliğine sahip olmadıkları gerekçesiyle milletvekili adaylıklarına olur vermedi. 
     Yargıtay Cumhuriyet Başsavcısı Sabih Kanadoğlu'nun DEHAP'ın seçimlere katılıp katılamayacağının birkez daha değerlendirilmesi istemini de görüşen YSK, Başsavcılık'tan gelen bilgilere göre yasanın öngördüğü örgütlenme koşulunu taşıyıp taşımadığının net olarak ortaya çıkmadığına işaret etti ve DEHAP'ın seçimlere katılabileceğine karar verdi. 
     190'ı bağımsız olmak üzere toplam 10 bin 83 milletvekili adayı, milletvekili kesin aday listesinde yer almıştı, ancak daha sonra çekilenler ve vefat edenler oldu. Listeler kesinleştikten sonra ekleme yapılamadığı için seçimde 10 binin üzerinde aday yarışacak. 
     Bu arada, yeterli oyu alması durumunda, ölüm veya istifa nedeniyle listeden düşen adayın yerine bir sonraki sıradaki aday milletvekili olacak. 
     
     LİDERLER NEREDE OY KULLANACAK 
     Cumhurbaşkanı Ahmet Necdet Sezer, Çankaya Oyak Sitesi içindeki Ahmet Andiçen İlköğretim Okulu'nda 2155 numaralı sandıkta oy verecek. 
     TBMM Başkanı Ömer İzgi, TED Ankara Vakfı Lisesi'nde 2357, DSP Genel Başkanı ve Başbakan Bülent Ecevit, Oran Perihan İnan İlköğretim Okulu'nda 2465 numaralı sandığa oyunu atacak. 
     Genelkurmay Başkanı Orgeneral Hilmi Özkök, Çankaya İlköğretim Okulu'nda 1167 numaralı sandıkta oy verecek. 
     Anayasa Mahkemesi Başkanı Mustafa Bumin, Cumhurbaşkanı Sezer'in oy kullandığı Ahmet Andiçen İlköğretim Okulu'nda 2156 numaralı sandıkta, Yargıtay Başkanı Eraslan Özkaya ile Yargıtay Cumhuriyet Başsavcısı Sabih Kanadoğlu da Milli Piyango Lisesi'nde 2100 numaralı sandıkta oy kullanacaklar. 
     9. Cumhurbaşkanı Süleyman Demirel ise Çankaya İlköğretim Okulu'nda 1174 numaralı sandıkta oy verecek. 
     Siyasi partilerin genel başkanlarından MHP Genel Başkanı ve Başbakan Yardımcısı Devlet Bahçeli Anıttepe İlköğretim Okulu'nda 4443, ANAP Genel Başkanı ve Başbakan Yardımcısı Mesut Yılmaz Reşit Galip İlköğretim Okulu'nda 2313, CHP Genel Başkanı Deniz Baykal, Oran Perihan İnan İlköğretim Okulu'nda 2464, SP Genel Başkanı Recai Kutan Yüce Koleji'nde 2490, YTP Genel Başkanı İsmail Cem Çankaya İlköğretim Okulu 1185 numaralı sandığa oyunu atacak. 
     AKP Genel Başkanı Recep Tayyip Erdoğan İstanbul'da Üsküdar Lisesi'nde, DYP Genel Başkanı Tansu Çiller İstanbul'da Yeniköy İlköğretim Okulu'nda 1640, Genç Parti Genel Başkanı Cem Uzan da aynı okulda 1634 numaralı sandıkta oy verecek. 
     DEHAP Genel Başkanı Mehmet Abbasoğlu, HADEP Genel Başkanı Murat Bozlak ve SDP Genel Başkanı Akın Birdal, kapatılan RP'nin genel başkanı Necmettin Erbakan, Ankara'da oy kullanacaklar arasında. 
     İP Genel Başkanı Doğru Perinçek, TKP Genel Başkanı Aydemir Güler, YP Genel Başkanı Sadettin Tantan, Millet Partisi Genel Başkanı Aykut Edibali, ÖDP Genel Başkanı Ufuk Uras, LDP Genel Başkanı Besim Tibuk, CHP'den milletvekili adayı olan eski Devlet Bakanı Kemal Derviş İstanbul'da, BBP Genel Başkanı Muhsin Yazıcıoğlu Sivas'ta ve BTP Genel Başkanı Haydar Baş da Trabzon'da sandık başına gidecek. 
     Bu arada, Seçimlerin Temel Hükümleri ve Seçmen Kütükleri Hakkında Kanun'un ilgili maddesi uyarınca, seçmen kütüklerinde bu sandıklarda oy kullanacakları belirtilen milletvekilleri ve milletvekili adayları, seçmen kartını göstermek suretiyle kayıtlı oldukları seçim çevresi dışında da oy kullanabilecekler. 
     
     OYLARIN TASNİFİ 
     Sandıklar, sandık seçmen listesindeki seçmenlerin tamamı oy kullanmış olsalar dahi, oy verme için belirlenen sürelerin bitiminden önce açılamayacak. 
     Oy verme için belirlenen sürelerin bitiminde sandık başında bekleyen varsa, bunların sayımı yapılarak hepsinin oy kullanması sağlanacak. 
     YSK'nın belirlediği esaslara göre, hangi seçmen tarafından atıldığı belli olacak şekilde imza, mühür veya işaret taşıyan, arkasında sandık kurulu başkanlığının mühürü bulunmayan oy pusulalarının yanı sıra hiçbir yerine ''evet'' ve 'tercih'' mühürü basılmamış oy pusulaları geçersiz sayılacak. Birden fazla siyasi partiye ayrılan alana basılmış veya taşmış ''evet'' veya ''tercih'' mühürlü oy pusulaları da geçersiz olacak. 
     
     SONUÇLAR NASIL BELİRLENECEK 
     Gümrük kapılarında kullanılan oylar, Türkiye barajında ve her seçim çevresinde etkili olacak. 
     YSK'nın belirlediği esaslara göre, seçim sonuçlarının belirlenmesinden önce Türkiye genelindeki toplam geçerli oylar tespit edilecek. 
     Bu oylara gümrük kapılarında kullanılan toplam geçerli oylar eklenecek. 
     Bu şekilde belirlenecek toplam oy sayısının yüzde 10'unu aşan siyasi partiler, milletvekili çıkarmaya hak kazanacak. 
     Milletvekili çıkarmaya hak kazanan siyasi partilerin belirlenmesinden sonra, gümrük kapılarında kullanılan oylar bu kez her seçim çevresine ayrı ayrı yansıtılacak. 
     Daha sonra partilerin ve bağımsızların seçim çevresinde çıkaracağı milletvekili sayısı hesaplanacak. Hesaplama şöyle yapılacak 
     ''Barajı aşan siyasi partilerin, bir seçim çevresinde aldığı toplam oy, o seçim çevresinin çıkartacağı milletvekili sayısına ulaşılıncaya kadar önce bire, ikiye, üçe, dörde...ayrı ayrı bölünecek. Bu bölme işleminde ortaya çıkan rakamlar ile bağımsız adayların aldıkları oylar büyüklerine göre sıraya dizilecek. Sıralamaya göre milletvekili dağıtılacak. Örneğin, bir seçim çevresi 5 milletvekili çıkaracaksa, rakam sıralamasındaki ilk 5 sıraya sahip parti adayları ve bağımsızlar seçilmiş olacak.'' 
     





</TEXT>
</DOC>
