<DOC>
<DOCNO> 126448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur32.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, Sezer'in veto ettiği değişikliği aynen kabul etti 
</HEADLINE>
<TEXT>

     TBMM Anayasa Komisyonu, Cumhurbaşkanı Ahmet Necdet Sezer'in bir daha görüşülmek üzere Meclis'e gönderdiği Anayasa değişikliği yasasını oybirliğiyle aynen kabul etti. 
     TBMM'deki oylama yarın yapılacak. Ancak bugün CHP'lilerin de "kabul" oyu vermesi değişiklik yasasının aynen kabul edileceğini gösteriyor. Bu durumda Cumhurbaşkanı Ahmet Necdet Sezer ikinci kez veto hakkı olmadığı için ya yasayı imzalayacak yada referanduma götürecek. 
     Yasanın maddeleri görüşülürken, CHP milletvekilleri, milletvekili seçilme yeterliliğini sınırlayan suçlara ''işkence''nin eklenmesi ve bir ilde tamamen boşalma halinde milletvekilliği ara seçimi yapılabilmesi için Meclis'in üçte ikisinin oyunun aranması yönünde önerge verdi. Yapılan oylamada önergeler reddedilirken, CHP milletvekillerinin yasanın maddelerine kabul oyu verdikleri görüldü. 
     Yasanın tümü, Cumhurbaşkanınca iade edildiği şekliyle değiştirilmeden, oybirliğiyle kabul edildi. 
     TBMM Genel Kurulu'nda, Anayasa değişikliğine ilişkin yasanın birinci tur oylamasının yarın yapılması bekleniyor. 
     
     DEĞİŞİKLİK 

     Anayasa değişikliği ile ''Milletvekili Seçilme Yeterliliği''ni düzenleyen 76. Maddesi'nin ikinci fıkrasında sayılan kısıtlılık hallerinden, ''ideolojik ve anarşik eylemlere...'' ibaresi çıkarılarak, yerine ''terör eylemlerine'' ibaresi getiriliyor. 
     Değiştirilen haliyle söz konusu ikinci fıkra şöyle düzenleniyor 
     ''En az ilkokul mezunu olmayanlar, kısıtlılar, yükümlü olduğu askerlik hizmetini yapmamış olanlar, kamu hizmetinden yasaklılar, taksirli suçlar hariç toplam 1 yıl veya daha fazla hapis ile ağır hapis cezasına hüküm giymiş olanlar zimmet, ihtilas, irtikap, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas gibi yüz kızartıcı suçlar ile kaçakçılık, resmi ihale ve alım satımlara fesat karıştırma, devlet sırlarını açığa vurma, terör eylemlerine katılma ve bu gibi eylemleri tahrik ve teşvik suçlarından biriyle hüküm giymiş olanlar, affa uğramış olsalar bile milletvekili seçilemezler.'' 
     
     ARA SEÇİMLER- 

     Anayasa'da getirilen yeni bir düzenleme ile de bir ilin veya seçim çevresinin TBMM'de üyesi kalmaması halinde de ara seçime gidilmesi hükmü getiriliyor. Anayasa'nın 78. Maddesi'nin dördüncü fıkrasında yapılan değişiklik, böylesi boşalma hallerinde 90 gün sonraki ilk pazar günü ara seçim yapılmasını öngörüyor. 
     Ancak, getirilen bir hüküm gereği, ''milletvekili genel veya ara seçiminden önceki veya sonraki bir yıl içinde yapılması gereken mahalli idareler seçimleri, genel veya ara seçimle birlikte yapılır'' şeklindeki 127. Madde hükmü bu tür ara seçimlerde uygulanmayacak. 
     Bu durumda, bir il ya da seçim çevresinin TBMM'de üyesi kalmaması halinde yapılacak ara seçimler, her koşulda yerel seçimlerden bağımsız olarak yapılacak. 
     Ayrıca, Anayasa'nın 67. Maddesindeki, ''Seçim kanunlarında yapılan değişiklikler, yürürlüğe girdiği tarihten itibaren bir yıl içinde yapılacak seçimlerde uygulanmaz'' hükmü, 22. Dönem'de yapılacak ilk ara seçimde geçerli olmayacak. 
     
</TEXT>
</DOC>
