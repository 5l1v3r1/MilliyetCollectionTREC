<DOC>
<DOCNO> 141511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur05.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"Evlenme Raporu" uygulaması işe yaradı 
</HEADLINE>
<TEXT>

     Yeni Türk Medeni Kanunu'nun yürürlüğe girmesiyle evlilik öncesi işlemlerde zorunlu hale gelen ''Evlenme Raporu'' uygulaması işe yaradı. 
     Nikah yaptırmadan önce çiftlerin cinsel yolla bulaşan hastalıklarının ya da verem olup olmadıklarının belirlenmesini sağlayan işlemle, hastalıklarının farkında olmayan kişiler, artık hem hasta olduğunu öğreniyor hem de hastalığı eşine bulaştırmadan tedavi olabiliyor. 
     Bursa'da, 2002 yılında evlenme raporu için İl Sağlık Müdürlüğü'ne başvuran 31 bin 907 kişiden 23'ünün frengili, 10'unun ise veremli olduğu belirlendi. 
     İl Sağlık Müdürü Dr. Hüseyin Hüsnü Serdar, Türkiye genelinde ilk kez Ocak 2002'de Bursa'da başlatılan ve halen çok sayıda ilde uygulanan yöntemin, sağlıklı bir toplum için çok önemli olduğunu söyledi. 
     Önceleri nikah işlemleri sırasında çiftlerin istemeleri halinde sağlık raporu aldıklarını, ancak kişilerin ''ben hasta değilim'' zihniyetiyle buna yanaşmadıklarını kaydeden Serdar, 4722 Sayılı Medeni Kanun'un 136. maddesine göre, ''evlenme raporu'' adıyla alınması gereken sağlık raporu sayesinde ''hasta'' gelin ve damat adaylarının artık evlendikten sonra eşlerine cinsel ya da solunum yoluyla hastalık bulaştırmasının önüne geçildiğini anlattı. 
     Kişilerin bel soğukluğu, frengi gibi cinsel yolla, verem gibi solunum yoluyla bulaşan hastalıklarının araştırıldığını ifade eden Serdar, kişilerin akıl sağlığı yönünden de değerlendirildiğini, ayrıca AIDS ve hepatit-B taramasını isteyen kişilere yaptıklarını bildirdi. 
     
     ''HASTALIK ZİNCİRİNİ KIRIYORUZ'' 
     Serdar, Bursa genelinde geçen yıl başvuran 31 bin 907 kişiden 23'ünün frengi, 10'unun verem hastası olduğunun belirlendiğini, bu yılın 2 ayında başvuran 2 bin 900 kişi arasında da 4 kişide frengi ve 1 kişide verem saptandığını kaydetti. Frengili kişilerden 9'unun kadın olduğuna değinen Serdar, şunları söyledi 
     ''Cinsel yolla bulaşan hastalıklar bazen hiç belirti vermeden ya da kişilerin saklaması sonucu kadına, kadından da gebelik yoluyla bebeğe geçiyor. Oysa uygulamanın zorunlu hale gelmesiyle biz bu hastalık zincirini kırıyoruz. Bizim için hasta sayısından ziyade hastalıklarının farkında olmayan kişilere hasta olduklarını anlatmak önemli. Hasta olduğunu saptadığımız kişilerin hiçbiri hasta olduğunu bilmiyordu. Bizden öğrendiklerinde ilk anda şok oldular, ama sonra sağlıklı bir evlilik yapmak için tedavi oldular.'' Serdar, hasta olduğu belirlenen kişileri tedaviye yönlendirdiklerini, frengide 10 gün, veremde 1-3 ay arasında değişen tedavi sürecinden sonra çiftlerin nikah kıymalarına izin verdiklerini kaydetti. Sağlıklı bir toplumu amaçlayan uygulamanın Bursa'da hedefine ulaştığını vurgulayan Serdar, ''Sağlıklı bir aile yapısı, dinamik bir gelecek için hasta kişilerin tedavi olmadan evlenmelerine izin vermiyoruz'' dedi. 
     





</TEXT>
</DOC>
