<DOC>
<DOCNO> 127122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/dunya/dun00.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, deneme tahtasına dönecek 
</HEADLINE>
<TEXT>

     DIŞ HABERLER SERVİSİ 

     Olası bir Irak operasyonu için askeri hazırlıklarını artıran ABD, on binlerce askerinin yanı sıra, en yeni uçaklarını ve en son teknolojiyle geliştirilen füzelerini de Körfez bölgesine yığıyor. Amerikalılar yeni silahlar sayesinde Irak savaşını Körfez Savaşı’nın aksine daha kısa sürede ve daha az kanlı bitirmeyi planlıyor. 
     ABD’nin en yeni savaş uçağı olan F - 18 Super Hornet ilk defa Irak savaşında görev yapacak. İnsansız casus uçaklarının en yenisi olan Shadow 200 ve tank katili Apache saldırı helikopterinin geliştirilmiş bir modeli de, bu savaşta "görücüye çıkacak". 
     Predator ve Global Hawk casus uçaklarına ek olarak Irak’ta kullanılması planlanan yeni Shadow 200’ler havada çok daha uzun süre kalarak, komuta merkezine gerçek zamanlı görüntü geçebiliyor. Uzaktan kumanda edilen bu uçaklar sayesinde hava saldırıları ve kara birliklerini yönlendirmek çok daha kolay olacak. Körfez Savaşı’nda kullanılan casus uçakların çektiği görüntüleri merkeze anında geçemediğini hatırlatan uzmanlar, "Eğer elimizde bu uçaklar olsaydı Saddam Hüseyin’i bulup, öldürmüş olurduk" diyor. 
     Irak savaşında yeni F - 18 Super Hornet’lere güvenen ABD, halen kullanımda olan F - 15, F - 16 ve F - 14 gibi diğer savaş uçaklarını da uydu güdümlü JDAM bombalarını atabilecek şekilde geliştirdi. 
     



 DÜNYA 













</TEXT>
</DOC>
