<DOC>
<DOCNO> 115452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sondun24.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB 'ye aday ülkelerin liderleri yarın Kopenhag'da buluşacak 
</HEADLINE>
<TEXT>

     Avrupa Birliği AB dönem başkanı Danimarka, aday ülkelerin devlet ve hükümet başkanlarını yarın Kopenhag'da topluyor. 
     Danimarka Başbakanı Anders Fogh Rasmussen, bir günlük toplantıda, aday ülke liderlerine Brüksel'de iki gün önce yapılan AB zirvesi hakkında bilgi verecek. 
     Toplantıya, Türkiye'den Cumhurbaşkanı Ahmet Necdet Sezer ile Başbakan Yardımcısı ve Dışişleri Bakanı Şükrü Sina Gürel katılıyor. 
     Cumhurbaşkanı Sezer, toplantıda, Türkiye'nin AB tam üyeliğine adaylığının bundan sonraki aşamasına ilişkin beklentilerini gündeme getirecek. 
     Sezer, toplantıya katılmak üzere Türkiye'den ayrılmadan önce düzenlediği basın toplantısında, ''Avrupa Birliği'ne tam üyelik hedefimizi ve bu yöndeki kararlığımızı yineleyerek, üyeliğimizin birliğin küresel düzeyde etkili bir güç olmasına sağlayacağı katkıya değineceğim'' şeklinde konuşmuştu. 
     
     AGSP GÜNDEME GELEBİLİR 
     Cumhurbaşkanı Sezer, Danimarka Başbakanı Ramussen ile yarın ikili bir görüşme yaparak, Türkiye ile AB arasındaki ilişkilerin son durumunu görüşecek. 
     Rasmussen, 13 aday ülke liderleriyle çalışma yemeğinden sonra, AB Komisyonu Başkanı Romano Prodi, Komisyon'un genişlemeden sorumlu üyesi Günter Verheugen ve AB Dış Politika ve Ortak Savunma Yüksek Temsilcisi Javier Solana ile ortak basın toplantısı düzenleyecek. 
     Toplantılar sırasında, AB tarafından, Avrupa Güvenlik ve Savunma Politikası AGSP konusunda, Türkiye'ye sunulan son önerinin de gündeme gelmesi bekleniyor. 
     Solana, AB Brüksel zirvesinde yaptığı açıklamada, konuyu bir ülkeyle değil, NATO ile yapılacak görüşmelerle çözmek istediklerini belirtmiş ve Türkiye'nin buna anlayış göstermesini beklediklerini ifade etmişti. 
     





</TEXT>
</DOC>
