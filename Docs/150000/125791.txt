<DOC>
<DOCNO> 125791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/yasam/yas01.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşman uyur asker uyumaz 
</HEADLINE>
<TEXT>

Amerikan Ordusu, 7 gün boyunca gözünü kırpmadan yeni uyanmış’ gibi savaşacak askerler yaratmak için harekete geçti 
     DIŞ HABERLER SERVİSİ 

     Irak’a karşı büyük bir askeri operasyona hazırlanan ABD, donanım ve silahlarını yüksek teknolojiyle takviye ederken askerlerine de üstün nitelikler kazandırmak amacıyla yeni projeler geliştiriyor. 
     Askerlerin uyuma ihtiyacını ortadan kaldırarak savaş tarihinde önemli bir değişiklik yaratacağız’ diyen Amerikan Ordusu kaynakları, proje için Amerikan Savunma İleri Araştırmalar Projeler Ajansı DARPA ’yı görevlendirdi. DARPA Başkanı John Carney de, ilk adımdaki hedeflerinin, en az 7 gün ve gece hiç gözünü kırpmayan ve buna rağmen hafıza, dikkat ve koordinasyon gibi zihinsel yeteneklerinde en küçük azalma olmayan askerler yaratmak olduğunu açıkladı. 
     
     Sır hayvanlarda’ yatıyor 
     Kuruluş, uyumayan asker projesi için gözünü doğal hayata çevirerek göç eden kuşları, yunusları ve bazı balina türlerini mercek altına aldı. 
     Bu kapsamda, göçmen kuşların günlerce uyumadan uçmasının, yunusların nefes almak için sürekli su yüzüne çıkmaları gerektiğinden hiç uyumamalarının, yeni doğan katil balinaların 3 - 4 hafta gözlerini kırpmamalarının sırlarını araştırıyor. ABC’nin haberine göre, DARPA halen uyumayan asker için 3 farklı proje üzerinde duruyor. İlk proje, insan genlerinin, uyumayan hayvanların gen yapısına uyarlanmasını içeriyor. İkinci olarak klasik uyarıcı ilaç yöntemi düşünülüyor. Üçüncü alternatifi ise, uykusuzluğa dayanıklı insanların beyin yapısındaki sır oluşturuyor. Uzmanlar, bu insanların beyninde uykuya dayanan bölgeyi bulup manyetik stimulasyon TMS denilen teknikle askerlerde de aynı bölgeyi sinyallerle sürekli çalışır halde tutmayı planlıyor. 
     



 YAŞAM 


















</TEXT>
</DOC>
