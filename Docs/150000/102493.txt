<DOC>
<DOCNO> 102493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/spor/ysenay.html </URL>
<DATE> 2002/08/18/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Düdük adisyonu 
</HEADLINE>
<TEXT>

     Beşiktaş’ta fizik kondisyon değerleri pek yerli yerinde... Ama takımın oyun şeması ile pas dağılımlarındaki dikkatsizlik ve derbederliği pek anlayamadım ben... Demek ki bu takım henüz ciddi yarışmalar kıvamına gelememiş. 
     Kocaeli savunmasının göbeğindeki müthiş adam kalabalığını aşmak adına duvar pasları veya özel maksatlı aradan sıyrılma maharetleri hiç yoktu dünkü Beşiktaş takımında... İlhan Mansız ve Nouma gibi gol asları takıma henüz katılamadı. Onların olmaması çok önemli Beşiktaş adına. İyi ama, Sergen, Tümer, Pancu ve birçok oyuncu kalabalığını Kocaeli savunmasının içine yığmakla maç kazanılmaz ki... Ayrıca Beşiktaş defansı neden çok önlerde kurduğu savunma çizgisini daha gerilere çekerek, takımın hazırlık paslarında özgür ve görerek oynamasına imkan sağlamıyordu ki 
     Bence Beşiktaş’ın asları olmadığı zaman, Sergen’in daha bir ciddi hareketlere soyunup, rakip ceza sahası içinde her türlü bilek meziyetlerini oyuna sürmesi lazım... Bırakınız Beşiktaş’ı, Türkiye’de çok özel bir teknik şeytanlığı istediği savunmaya yutturacak Sergen’den başka biri var mı ki .. Ama dün Sergen, çok iyi niyetle çalışmasına rağmen kornerleri atmaya gidiyor, ama Kocaeli savunmacılarının arasına ustalıklı sprintlerle sızmayı hiç denemiyordu... Ama bunun yanında Sergen’in geçen sezon Yozgat’ta Hüseyin’e yan çizgi üstünde yaptığı kaba faulü, şimdi Kocaelispor forması içinde ekmek parası kovalayan genç yıldıza, bu kez daha can yakıcı şekilde tekrarlaması, bu işlerde adeta "kan davası" güttüğüne inandırdı beni neredeyse... Şöyle bir beş - altı kilo daha küçülmez ve olgunlaşmazsa, Sergen’in özlemle beklediğimiz SERGEN olması çok güç. 
     İkinci yarıda pas dağılımındaki top kayıpları sürüyor, her ilerleyen dakikada daha da telaş ve panik yaşayan Beşiktaş’ın kazanma şansı oldukça zora giriyordu... Bu arada Kocaeli geçen hafta sahasında nasıl olmuş da Gençlerbirliği’ne üç farklı yenilmiş hayret... Çünkü öylesine canlı ve yüksek düşünceli kontratak çıkışları yaratıyorlardı ki, daha ilk yarıda gol bulmaları içten bile değildi... 
     Özetle Beşiktaş’ın birçok eksiğine rağmen büyük bir özveriyle kazanmayı istemesi ve Ahmet Dursun’un oyuna girdikten sonra olağanüstü tempoda çalışması bütün takımı ateşledi... Ve Beşiktaş çok güzel bir futbol sergilemese bile, son saniyede gelen sürpriz ofsayt gollüyle üç puanı hanesine yazdırdı... Ancak geçen hafta Bursaspor’un Beşiktaş’a attığı ofsayt golü hatırlarsak, MHK ve Serdar Çakır anlaşılan yapılan doğru ve yanlışlara göre her maça ayrı bir "düdük adisyonu" çıkarıp, puan adaleti dağıtacaklar bu yılki ligde. 
     



 SPOR 






























</TEXT>
</DOC>
