<DOC>
<DOCNO> 117309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/yasam/yas04.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehitler çıkarılamadı 
</HEADLINE>
<TEXT>

Sapanca Gölü’ne düşen helikopterdeki iki yüzbaşının cesetleri, pilot kabinine sıkışmış olarak bulundu. Balon yöntemi denendi, ama olmadı 
     ERGÜN AYAZ, ORHAN UZUN Kocaeli DHA 

     Sapanca Gölü’ne önceki gün düşen helikopterde bulunan 351. Helikopter Filo Komutanlığı’nda görevli kayıp Deniz Pilot Kıdemli Yüzbaşı Hakan İmamoğlu 32 ile Deniz Pilot Kıdemli Yüzbaşı Zafer Dinmez’in 39 cesetleri, 200 metre açıkta ve 60 metre derinlikteki helikopterde kabine sıkışmış şekilde bulundu. 
     Helikopterin enkazının su yüzüne çıkarılması için kullanılan balonlar yetersiz kaldı. Kaza, İmamoğlu’nun eşine ancak dün sabah söylenirken, Dinmez’in Sabancı Üniversitesi’nde öğretim görevlisi olan İngiliz eşiyse kazayı televizyondan öğrendi. 
     Kurtarma çalışmaları dün sabah yeniden başladı. Çalışmaları Donanma Komutanı Oramiral Özden Örnek ile şehit pilotların çalışma arkadaşları da izledi. Helikopterin enkazını bulan dalgıçlar, İmamoğlu’nun cesedinin kabine sıkıştığını belirledi. 
     Birkaç saat sonra Dinmez’in cesedinin de kabinde sıkışmış olduğu saptandı. 
     
     Balonlar yetmedi 
     Ancak cesetler çıkarılamadı. Bunun üzerine Gölcük Tersanesi’nden iki yüzer vinç getirildi. Dalgıçların çelik halatları helikoptere bağlaması da mümkün olmadı. Bu kez, helikopterin su yüzüne çıkarılabilmesi için balon sistemi uygulandı. 
     Getirilen beş balondan dördüne hava basılması enkazın kaldırılmasına yetmeyince, yetkililer, havanın da kararması sonucu çalışmalara, bugün sürdürmek üzere ara verdi. 
     



 YAŞAM 





















</TEXT>
</DOC>
