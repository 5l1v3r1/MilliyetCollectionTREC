<DOC>
<DOCNO> 117814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo06.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömer Gürsoy Göztepe maçına çok ciddi bakıyoruz... 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, Göztepe ile yarın yapacakları maçı çok ciddiye aldıklarını söyledi. 
     Ömer Gürsoy, ligde art arda 4 maçtan galibiyetle ayrıldıklarını hatırlatarak, ''Ancak bu, Göztepe maçını kazanacağımız anlamına gelmez. Göztepe maçını çok ciddiye alıyoruz. Aksi takdirde deplasmanda yapacağımız bu maçtan istediğimiz sonuçla ayrılamayız'' dedi. 
     Trabzonspor'un, ligin son haftalarında iyi futbol sergilediğini de ifade eden Gürsoy, ''Ortaya koyduğumuz futbolla iyi sonuçlar aldık. Ancak bunlar geçmişte kaldı. Biz ileriye bakıyoruz. Daha iyi neler yapabiliriz bunu düşünüyoruz. Her maçın da yeni bir önemi vardır. Göztepe maçı da bunlardan biri. Rakibimiz karşısından galibiyetle ayrılmayı hedefliyoruz'' diye konuştu. 
     Zirve yarışı yolunda çok geriye düşmediklerini de kaydeden Gürsoy, şöyle konuştu 
     ''Zirve yarışı yolunda köprünün altından daha çok sular geçecek. 3 puanlı sistemde herşey olabilir. Galatasaray, sistemini tam oturtamadı. Beşiktaş, Fenerbahçe ve biz de yeni yeni toparlanıyoruz. Başarılı olan takım ipi göğüsleyecek. Ancak böylesine bir ligde beklenmedik liderler çıkabilir.'' 
     
     MUHTEMEL 11 
     Öte yandan Trabzonspor'un, yarın Göztepe karşısına Petkoviç, Gökdeniz, Erman Güraçar, Erdinç, Hasan, Hüseyin, Serkan Kılıç, Ali Şen, Aurelio, Fatih ve Mehmet Yılmaz muhtemel 11'iyle çıkması bekleniyor. 
     





</TEXT>
</DOC>
