<DOC>
<DOCNO> 108424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/yasam/yas02.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yitik hayat 
</HEADLINE>
<TEXT>

Anne ve babaları uyuşturucudan hapse düşünce devlet sahip çıktı onlara. Anneleri onları istiyor ama, kimlikleri olmadığı için herkes ne yapacağını şaşırmış durumda 
     ŞÜKRAN ÖZÇAKMAK İstanbul 

     Juliet, 8 yaşında. Sapsarı saçları, masmavi gözleri var. 5 yaşındaki kardeşi Richard ise ablasının aksine kıvırcık saçlara, kapkara gözlere ve siyah bir tene sahip. Çünkü babaları siyahi bir Nijeryalı, anneleri ise Alman. İkisi de Türkiye’de doğup büyüdüler ama yaşadıklarını belgeleyen bir kimlikleri bile yok. 
     İki kardeşin yaşam çizgisi, 1996’da İstanbul’da yapılan "Gölge Operasyonu" ile değişti. Bir uyuşturucu operasyonunda gözaltına alınan 15 kişinin arasında babaları Wilfred Newman Achilefu da vardı. Baba Achilefu DGM’de yargılandı ve mahk m oldu. Türkiye’de yaşayan Alman uyruklu anne Birgit Petra Boing ise eşi yargılanırken ikinci çocuğu olan Richard’ı dünyaya getirdi. 
     
     Anne bırakıp gitti 
     Anne Boing, 1999’da iki çocuğunu kocasının Nijeryalı arkadaşı Theo Ecbun Aladı’ye bırakarak ortadan kayboldu. Anne ayrıldıktan sonra Fatih’teki evden ağlama sesi ve çığlıklar hiç eksik olmadı. Aradan bir yıl geçmiş ama anne dönmemiş, ağlama sesi ve çığlıklar hıç kesilmemişti. Sonunda komşular dayanamayıp şik yette bulununca Sosyal Hizmetler Çocuk Esirgeme Kurumu çocukları koruma altına aldı. Arkadaşları tarafından Jülide diye çağrılan Juliet, okula başladığı için Üsküdar Hasan Tan Çocuk Yuvası’na yerleştirilirken, Richard küçük olduğu için Bahçelievler Çocuk Yuvası’nda kaldı. 
     
     Kayıtlar bulunamadı 
     Juliet ve Richard’ı koruma altına alan mahkemenin kayyum olarak atadığı İstanbul Barosu’ndan avukat Neslihan Toraman, çocuklara kimlik çıkartabilmek için Burdur Cezaevi’nde yatan baba Achilefu’ya ulaştı. 15 yıldır Türkiye’de yaşayan baba, kızı Juliet’in 1994’te Cerrahpaşa Tıp Fakültesi’nde, oğlu Richard’ın ise 1997’de Doğan Hastanesi’nde dünyaya geldiğini belirtti. 
     Ancak Toraman, doğum kayıtlarına ulaşamadı. Bunun üzerine anneyi bulmak için Alman Konsolosluğu’na müracaat edildiyse de bir sonuç alınamadı. Bu arada da baba Achilefu Mayıs 2001’de tahliye edilerek sınır dışı edildi. 
     
     Verilsin mi, verilmesin mi 
     Bu arada sürpriz bir gelişme oldu. İtalya’da uyuşturucudan hapse atılan ve şartlı tahliye edildikten sonra bir kilisede yaşayan anne Boing, çocuklarını yanına almak için İtalya’daki Almanya Konsolosluğu’na başvurdu. Ancak onun da anneliğini kanıtlayan herhangi bir belgesi yoktu. 
     Durumun çözülmesi için iki kardeşin dosyası, Sosyal Hizmetler Genel Müdürlüğü’ne gönderildi. Hukukçular duruma çözüm ararken, sosyal hizmet uzmanları da çocukların uyuşturucu ticaretinden mahk m olmuş anne babasına verilmesinin uygun olup olmadığını tartışıyor. 
     



 YAŞAM 

















</TEXT>
</DOC>
