<DOC>
<DOCNO> 144279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko29.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartına kimlik zorunluluğu geliyor... 
</HEADLINE>
<TEXT>

     Bankacılık Düzenleme ve Denetleme Kurumu BDDK , koordinatörlüğünde hazırlanan Banka Kartları ve Kredi Kartları Kanunu Tasarısı taslağı Devlet Bakanlığı ve Başbakan Yardımcısı Abdüllatif Şener'in makamına sunuldu. 
     Banka Kartları ve Kredi Kartları Kanunu Tasarısı taslağına göre, kart çıkaran kuruluşlar, yazılı talepte bulunmayan kimseler adına hiçbir şekil ve surette kart çıkaramayacak. 
     32 maddeden oluşan ve maddelerin bir bir gerekçelerinin de sıralandığı kanun taslağının genel gerekçe bölümünde, kredi kartları ve banka kartlarının dünyadaki gelişime paralel olarak Türkiye'de de ödeme araçları içinde yer almasına karşın, duyulan en büyük duyulan en büyük eksikliğin, konuya ilişkin yasal bir dayanağın bulunmaması olarak gösterildi. 
     Taslağa göre, bankalar hariç kart çıkarma veya üye işyerleri ile anlaşma yapma faaliyetlerinde bulunmak isteyen kuruluşlar Kurul'dan izin alacaklar. 
     Anonim şirket halinde kurulacak bu kuruluşların nakden ve her türlü muvazaadan ari olarak ödenmiş olan sermayesi 5 trilyon liradan az olmayacak. 
     BDDK'nın denetim ve gözetimine tabi olacak olan faaliyete geçiş tarihinden itibaren 3 ay içinde olmak üzere kurucular tarafından Kurum hesabına asgari sermayesinin yüzde 2'si tutarında sisteme giriş payı yatıracak. 
     Taslak, herhangi bir hesap bakiyesi ile sınırlı olmaksızın kart çıkaran kuruluşlara, bu kartlar için kendi tespit edecekleri usuller çerçevesinde yapacakları değerlendirmeye istinaden bir kullanım sınırı tespit etme yükümlülüğü getiriyor Kartta belirtilen bilgilerin kaybolması veya çalınması halinde kart hamili, yazı ile de teyit edilen sözlü bildirimden sonraki kart kullanımlarından sorumlu olmayacak ve sorumluluk kart çıkaran kuruluşa ait bulunacak. 
     
     KİMLİK KONTROLÜ 
     Ayrıca, kart hamillerinin kartlarını kaybetmeleri veya çaldırmaları halinde doğabilecek zararlara karşı bir önlem olarak, kartla yapılan işlemlerde kimlik kontrolü ve imza kontrolü yapılmasına yönelik düzenlemeye gidildi. 
     Kart hamiline, karttaki imza hanesini imzalama ve kartın kullanımı sırasında üye işyerince talep edilmesi halinde kimlik belgesi ibraz etme zorunluluğu getirilerek kartın üçüncü kişilerce herhangi bir surette ele geçirilerek kullanılmasının önüne geçilmesi amaçlandı. 
     
     İTİRAZ SÜRESİ 30 GÜN 
     Kredi kartı sahibi kendisine ulaşan hesap dökümüne en geç son ödeme tarihinden itibaren 30 gün içinde, kart çıkaran kuruluşa yazılı olarak başvurmak suretiyle itiraz edebilecek. Banka kartı ile yapılan işlemelere işlem tarihinden itibaren 30 gün içinde itiraz edilmediği takdirde işlem kesinleşmiş sayılacak. 
     Üye işyerleri sistemden ayrıldıklarında ya da geçici olarak kart kabul edemedikleri durumlarda, bu kuruluşlara ait amblemleri kaldırmak zorunda olacak. 
     Üye işyerleri kart hamillerinin yapmış oldukları mal ve hizmet alımlarının bedelini kredi kartı ya da banka kartı ile ödeme taleplerini kabul etmekle zorunlu olacak. 
     Taslakta, üye işyerlerince satış ve nakit ödeme belgesi düzenlenmesine ilişkin esaslar getirildi. 
     
     YAZILI TALEP ŞARTI 
     Kart çıkaran kuruluşlar, yazılı talepte bulunmayan kimseler adına hiçbir şekil ve surette kart çıkaramazlar. 
     Kart hamiline kart çıkaran kuruluş ile imzalayacağı sözleşmenin bir örneği ile birlikte, sözleşme hükümleri hakkında ayrıntılı bilgi verilmesi zorunlu olacak. Kart hamili ile yapılan sözleşme hükümleri açık, anlaşılır bir şekilde ve kolaylıkla okunabilecek puntolarla düzenlenecek. Kart hamili ile yapılan sözleşmede temerrüt dahil her türlü faiz oranı, faiz benzeri diğer oranlar, ceza, ücret ve komisyon gibi parasal yükümlülüklere ilişkin hükümler ile kartın kayıp veya çalınması halinde ispat yüküne ilişkin şartlar ve sözleşmenin yenilenmesi ve feshine ilişkin hususlar taraflarca kolayca anlaşılabilecek belirli esaslara bağlanacak. 
     Kart hamilinin yaptığı işlemler nedeniyle, sözleşmede yer almayan faiz, komisyon veya masraf gibi adlar altında hiçbir şekil ve surette ödeme talep edilemeyecek ve kart hamilinin hesabından kesinti yapılamayacak. 
     Bu hükümlerde yapılacak değişiklikler kart hamiline hesap dökümünde ya da ayrıca bildirilecek. Bu değişikler bildirimin yapıldığı döneme ilişkin son ödeme tarihinden itibaren hüküm ifade edecek. 
     Kart hamili bu değişiklikleri öğrendikten sonra kartla işlem yapmaya devam ederse, bu durumda söz konusu değişiklikleri kabul etmiş sayılacaktır. 
     Kart çıkaran kuruluşlar tarafından kart hamilinin borcunu kart hamili için belirlenen kullanım sınırı dahilinde şahsen ödemeyi taahhüt eden bir veya birden fazla kefil gösterilmesi istenilmiş ise, bu kişilere de sözleşmenin bir örneğinin verilmesi zorunlu olacak. 
     Kart hamilinin borcu kefile bildirilmedikçe kefil için temerrüt durumunun oluşmayacağı sözleşmede gösterilecek. 
     Taslak, kefilin sadece sözleşmede yer alan ve kefil olmayı kabul ettiği miktar olan kart hamilinin kullanım limiti dahilinde sorumlu olması esası benimsendi. 
     Buna göre, kart hamilinin ödeme gününde o hesap döneminde yaptığı harcamalara ilişkin toplam borç tutarının bir kısmını veya tamamını ödeyememesi halinde, kart çıkaran kuruluşça sadece hesap kesim tarihinden sonraki döneme ilişkin olarak faiz talep edilebilecek. 
     
     FAİZ ORANI 
     Ancak, sözleşmede öngörülmek kaydıyla, kart hamilinin daha önceki aylara ilişkin borç ve faiz tutarlarına en son hesap kesim tarihinden önceki bir tarih itibarıyla ve sözleşmede belirtilmesi kaydıyla farklı bir faiz oranı uygulanabilecek. 
     Kart hamilinin nakit kullanımına ilişkin borçları bu hükmün dışında tutulmuş olup, bu meblağlara hesap kesim tarihi dikkate alınmaksızın kullanıldıkları gün itibarıyla ve sözleşmede öngörülen oran üzerinden faiz uygulanabilecek. Kart çıkaran kuruluşlar, kart ve ek kart hamillerinin kart kullanımıyla ilgili olarak yapacakları şikayet ve itirazlara ilişkin yazılı başvurularını, başvuru tarihinden itibaren yurtiçi kullanımlara ilişkin olanları 15 iş günü, yurtdışı kullanımlara ilişkin olanları otuz iş günü içinde iadeli taahhütlü bir mektupla cevaplandırmak zorunda olacak. 
     





</TEXT>
</DOC>
