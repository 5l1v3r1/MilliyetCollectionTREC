<DOC>
<DOCNO> 110607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur05.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de tarihi toplantı, seçim için kritik saatler... 
</HEADLINE>
<TEXT>

     TBMM bugün tarihi günlerinden birini yaşarken, seçimlerin ertelenmesini isteyen küskün YTP, ANAP, SP milletvekilleriyle, seçimlerin 3 Kasım'da yapılmasını isteyen MHP, AKP, DYP, DSP arasında taktik mücadeleye sahne olacak. 
     Meclis'te bugün 11.00'de Danışma Kurulu, AKP ve DYP grup toplantıları yapacak. Danışma Kurulu SP-AKP istemiyle Meclis Başkanı Ömer İzgi tarafından toplantıya çağrıldı. 
     Danışma Kurulu'nda DYP'nin AKP desteğiyle verdiği Meclis'in 3 Kasım tarihine kadar tatile girmesi önergesi görüşülecek. 
     Önergenin MHP, AKP, DYP ve DSP'nin oluşturduğu seçim cephesi tarafından kabul edilmesine karşın, oy birliği sağlanamaması nedeniyle Genel Kurul'da oya sunulması bekleniyor. 
     Meclis'in tatile girmesi önergesinin kabul edilmesi için basit çoğunluk aranacak. 
     SP, YTP desteğiyle akşam saatlerinde TBMM Başkanlığı'na bir önerge sunarak, Amasya Milletvekili Gönül Saray Alphan ve Adana Milletvekili Ali Gören tarafından verilen 3 Kasım seçimlerinin iptal edilmesine ilişkin önergenin, 48 saat geçmeden Anayasa Komisyonu'na sevkedilmesini istedi. 
     SP-YTP önergesi, Danışma Kurulu'nda görüşülecek. 
     Danışma Kurulu'nda büyük olasılıkla oybirliği sağlanamayacağı için önerge, TBMM Genel Kurulu gündemine gelecek. Tatil önergesi kabul edilirse, küskün önergesinin oylanması gerçekleşmeyecek. Küskünlerin 48 saat beklemeden Anayasa Komisyonu'na sevk önergesi kabul edilirse, Gören ve Alphan'ın önergesi hemen Anayasa Komisyonu'na gönderilecek. 
     Reddedilirse 48 saat beklenilecek. 
     
     SEZER'SİZ AÇILIŞ 

     TBMM'nin 21'inci Dönem 4'üncü Yasama Yılı açılışı bugün 14.00'te Meclis içindeki Atatürk anıtına çelenk konulması ve saygı duruşuyla başlayacak. Daha sonra ise saat 15.00'te Genel Kurul'da oturma geçilecek. Cumhurbaşkanı Ahmet Necdet Sezer geleneksel yasama yılı açışı konuşmasını, törene katılmadığı için bu yıl yapmayacak. Onun yerine TBMM Başkanı Ömer İzgi'nin bir açış konuşması yapması bekleniyor. Meclis'in tatile girmesi ya da çalışmaya devam etmesi konusundaki oylama İzgi'nin konuşması ardından yapılacak. Ancak İzgi'nin gerginlik olmaması için oylamayı yarına bırakabileceği belirtiliyor. 
     
     STRATEJİ SAVAŞI 

     TBMM'de grubu bulunan partilerin yöneticileri dün gün boyunca Meclis'teki makamlarında çalışarak bugün için strateji belirlediler. DYP Grup Başkanvekili Turhan Güven ile AKP Grup Başkanvekili Salih Kapusuz Meclis tatili için önergeyi birlikte hazırladılar. Turhan Güven'in daha sonraki saatlerde MHP ve DSP Grup Başkanvekilleriyle de görüşerek partilerin durumu hakkında bilgi aldığı öğrenildi. 
     Küskünler cephesinde ise SP Grup Başkanvekili Mehmet Bekaroğlu, YTP'li küskünlerle toplantılar yaptı. 
     





</TEXT>
</DOC>
