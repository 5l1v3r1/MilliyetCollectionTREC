<DOC>
<DOCNO> 111882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur15.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "AB'ye bakışımız değişti" 
</HEADLINE>
<TEXT>

     SP Genel Başkanı Recai Kutan, ABD'nin Irak'a müdahalesinin Türkiye'yi fevkalade önemli kayıplara uğratacağını savunarak, ''Biz Türkiye'nin, ABD'nin Irak'a müdahalesine doğrudan veya dolaylı olarak yardımcı olmaması gerektiği görüşündeyiz'' dedi. 
     Kutan, Ankara Sanayi Odası'nın ASO genişletilmiş yönetim kurulu toplantısına katılarak, partisinin görüşlerini açıkladı. Kutan, partisinin hazırladığı ''Acil Onarım ve Atılım Programı'' hakkında bilgi vererek, Türk ekonomisinin acil onarıma ihtiyacı bulunduğunu söyledi. ''Demokrasi ile ekmek arasında birebir ilişki olduğunu'' anlatan Kutan, ekonominin dış ilişkilerle de ilgili olduğuna dikkati çekti. 
     Kutan, ABD'nin Irak'a müdahalesiyle Türk ekonomisinin fevkalade önemli kayıplara uğrayacağını savunarak, SP olarak ABD'nin Irak'a müdahalesine, Türkiye'nin dolaylı veya doğrudan destek olmaması gerektiğini savunduklarını bildirdi. 
     Türkiye'nin, Refahyol Hükümeti'nden sonraki 5 yılda uygulanan yanlış politikalar sonucu 300 milyar dolar zarara uğradığını ileri süren Kutan, bunun tümünden hükümetleri sorumlu tutmanın mümkün olmadığını kaydetti. Kutan, Türkiye'nin Irak'a uygulanan ambargoda da büyük zarar gördüğünü söyledi. 
     Türkiye'de toplanan vergilerin borç faizlerini ödemeye yetmediğine işaret eden Kutan, ''Eğer bu durum devam ederse, Türkiye en geç 2 yıl içinde moratoryum ilan etmek zorunda kalacak'' görüşünü savundu. Türkiye'nin aşırı borçlanma nedeniyle dış piyasalardan kredi bulmakta zorlandığını belirten Kutan, şöyle konuştu ''Eğer 11 Eylül olmasaydı, Türkiye IMF'den herhangi bir kredi alamazdı. Bazı stratejik değerlendirmelerimiz gözönünde bulundurularak bize kredi verildi. Örneğin, Afganistan'a asker gönderdik. Bunun Türkiye'ye ne faydası olduğu ve Türkiye'nin niçin bu ülkeye asker gönderdiği kamuoyuna yeterince açıklanamamıştır. ABD Irak'a müdahale ederse, Türkiye'ye ihtiyacı vardır. Amerikan askerleri Irak'a Türkiye'den gireceklerdir veya Talabani ve Barzani'ye lojistik destek Türkiye üzerinden sağlanacaktır. Türkiye öyle bir borç batağına girmiştir ki, bu gibi isteklere karşı çıkamamaktadır.'' 
     
     ''HASTANELERİN YÜZDE 51'İNİ ÖZELLEŞTİRECEĞİZ'' 
     SP'nin reel sektörü kaynak bulmasına ilişkin görüşlerini de Mardin Milletvekili Fehim Adak açıkladı. Adak, KİT'lerin kara geçirilmesi, kamu kaynaklarının tek bir havuzda toplanması, yeraltı ve yerüstü kaynaklarının değerlendirilmesi, borç faizlerinin ödenmesinden stopaj alınması, kamunun Merkez Bankası'na olan borçlarının silinmesi, değerli taşların stok beyanına tabi olması ve gecekondu arazilerinin satışından elde edilecek kaynaklarla reel sektöre finans desteği sağlanabileceğini söyledi. 
     Adak, hastanelerin yüzde 51'ini özelleştireceklerini belirterek, çalışanlara yıllık tedavi giderleri için çek verileceğini söyledi. Adak, bu çeklerin tüm hastanelerde ve ilaç alımında kullanılacağını, kalan miktarın da yıl sonunda çalışanlara nakit ödeneceğini bildirdi. 
     
     İKİ MECLİS 
     SP Genel Başkanı Kutan, iktidara gelmeleri halinde kamu yönetiminde köklü değişiklikler yapacaklarını belirterek, iki meclis uygulamasına geçeceklerini açıkladı. Kutan, meclislerden birinin ''yasama meclisi'' olacağını, diğerinin ise ''denetim meclisi'' olarak çalışacağını söyledi. Kutan, Türkiye'deki tüm kamu kurumları ve özerk kurulların denetim meclisi tarafından denetleneceğini kaydetti. 
     Seçilmişlerin atanmışların emrinde olamayacağını ifade eden Kutan, ''belediye başkanlarının valilerin emrine girmeyeceği'' bir düzenleme getireceklerini söyledi. 
     İktidar olmaları durumunda sosyal güvenlik kuruluşlarını tek çatı altında toplayacaklarını anlatan Kutan, sağlık hizmetlerinin özelleştirileceğini vurguladı. 
     Kutan, vergi oranlarını düşürerek vergi gelirlerini artıracaklarını, mali milat ve ''nereden buldun'' uygulamasını ise mutlaka gözden geçireceklerini söyledi. Kutan, ''Herhangi bir ad altında servetten vergi almayacaklarını'' kaydetti. 
     Konuşmasında, Doğu ve Güneydoğu Anadolu Bölgesi'ndeki ekonomik sorunlara da değinen Kutan, önümüzdeki 2 yıldan bu bölgeden en az 1 milyon kişinin büyük kentlere göç edeceğini ileri sürdü. Kutan, ''Gerekli önlemler alınmazsa 1 milyon insan, saatli bomba, büyükşehirlere gelecektir'' görüşünü ileri sürdü. 
     Kutan, eğitimle ilgili olarak da, zorunlu eğitim süresinin 8 veya 11 yıl olabileceğini ancak mutlaka kademeli geçiş olması gerektiğini söyledi. 
     Seçimlerde tercih sisteminin mutlaka uygulanması ve barajın kaldırılması gerektiğini savunan Kutan, 12 Eylül'den önce baraj uygulanmadığını ve buna rağmen tek parti iktidarlarının işbaşına geldiğini hatırlattı. Kutan, mevcut seçim sisteminin çeşitli tehlikeler içerdiğini savunarak, ''Bu modelde 4 parti, yüzde 9.9 ile baraj altında kalabilir. Ama bir parti yüzde 18 ile 300 milletvekili çıkartabilir'' dedi. 
     
     ''AB'YE BAKIŞIMIZ DEĞİŞTİ'' 
     AB konusundaki görüşlerini de açıklayan Kutan, MSP döneminde Avrupalıların ''sizin Hıristiyan toplumunda ne işiniz var, dininizi mi değiştireceksiniz'' görüşleri yüzünden AB'ye karşı çıktıklarını öne sürerek, AB'nin daha sonraki süreçte evrensel değerleri savunan topluluk haline geldiğini, bu nedenle şimdi Türkiye'nin AB'ye üyeliğinden yana olduklarını belirtti. 
     Kutan, bir gazetecinin AB Komisyonu'nun Türkiye'ye ilişkin İlerleme Raporu'nda işkence iddialarına yer verilmesini nasıl değerlendirdiğini sorması üzerine, SP olarak gelişmiş ülkelerdeki insan hakları, demokrasi ve laiklik uygulamalarının Türkiye'de de aynen uygulanması gerektiği görüşünde olduklarını söyledi. 
     Rapor açıklandığında herkesin üzüleceğini belirten Kutan, ''Bir taraftan da kendi kendimize düşündüğümüzde, adamların doğru söylediğini, Türkiye'de hala işkence yapıldığını, siyasi yasakların devam ettiğini ve düşüncelerinden dolayı hapse giren gazetecilerin bulunduğunu görüyoruz'' dedi. 
     





</TEXT>
</DOC>
