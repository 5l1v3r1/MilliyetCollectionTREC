<DOC>
<DOCNO> 111506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur25.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'ın hedefinde AKP ve CHP vardı... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''seçim meydanlarında iki balon bulunduğunu, bunlardan birisinin AK Parti, diğerinin de CHP olduğunu'' ifade ederek, vatandaşlara, ''3 Kasım'da yapmanız gereken bunların balonlarını patlatmaktır'' dedi. 
     ANAP, 3 Kasım Pazar günü yapılacak milletvekili genel seçimi çerçevesinde ilk mitingini Antalya'da gerçekleştirdi. 
     Adnan Menderes Bulvarı üzerindeki Mevlana Kavşağı'nda partililere seslenen Yılmaz, seçim meydanlarının ''iki tane yeni balonu'' olduğunu söyledi. Yılmaz, sözlerini şöyle sürdürdü 
     ''Bunlardan birisi AK Parti, diğeri de CHP. Bu iki partinin ikisi de birer balondur. Yani içleri boştur, içleri hava doludur. Bu AK Parti denen parti, hangi partidir Eski, milli görüşçülerin yeni partisidir. Bu parti daha seçime gitmeden kendi kendini iktidar görüyor. Hayali iktidarına bir de hayali başbakan arıyor. Bunun karşısında da CHP var. Kim bu CHP Solun eski dinozor partisi. Önce, 'biz, Anadolu solcusuyuz' dediler. Sonra gittiler, IMF solcusu oldular. Onlar da şimdi hayali koalisyonlarına hayali ortaklar arıyorlar. 
     Bu iki balon da zorla şişirilmiş balonlardır. Bu balonları nasıl şişiriyorlar, biliyor musunuz Hayali anketlerle şişiriyorlar. Bu partiler kime güveniyor biliyor musunuz Milleti yok sayıp kendi kendilerini Türk siyasetini yeniden düzenlemeye çalışan siyaset, toplum mühendisleri var, onlara güveniyorlar. Bunlar oturuyorlar, masa başında evvela AK Parti'yi şişiriyorlar. Ak Parti'yi fazla şişirince kendileri korkuyorlar. Karşısına başlıyorlar, CHP'yi şişiriyorlar. Ama CHP'yi ne kadar şişirseler fazla şişemiyor. Onun için gidiyorlar, ona bir stepne arıyorlar. Bir hanımefendi de çıkıyor. Ben diyor 'stepne olurum'. Ama, siz onu tanıyorsunuz. Seçimlerde filan parti ile koalisyon yapmam, diye söz verdi. Seçimden sonra demokrasiyi tahrip etmek pahasına kuzu kuzu koalisyon yaptı.'' ANAP olarak değişmediklerini, ancak Türkiye'yi değiştirdiklerini anlatan Yılmaz, ''Biz onlar gibi 'yeniyiz' demiyoruz. Hatta Türkiye'nin en eski partisiyiz. Ama Türkiye'de ne yenilik varsa, hepsinin altında bizim imzamız var'' diye konuştu. 
     
     ''BALONLARINI PATLATIN'' 
     ANAP dışındaki partilerin Türkiye'nin sorunlarına nasıl çözüm getireceklerini söylemediklerini belirten Yılmaz, şöyle konuştu 
     ''Onlar, sizin sıkıntılarınızı size anlatıyorlar. Yani papağan gibi size devamlı şikayetleri söylüyorlar. Halbuki sizin partilerden istediğiniz çözümdür. O çözümleri sağlayacak projelerdir, projeleri hayata geçirecek kadrolardır. Onun için 3 Kasım'da sizin yapmanız gereken bunların balonlarını patlatmaktır. Havalarını indirmektir. Sizden oy istemeye geldikleri zaman bir sorun bakalım, işsizliğe, yoksulluğa nasıl çare bulacaklar, hangi sıkıntınızı nasıl çözecekler. 
     Bugüne kadar ANAP'a çamur atmaktan başka bir şey yapmadılar. Bütün yaptıkları bizi eleştirmekten ibarettir. Başka bir şey yaptıklarını gören var mı O Ankara'da, İstanbul'da oturup da 3 Kasım seçimlerinde doğmamış çocuğa don biçenlerin hepsi, 4 Kasım'da mahcup olacaklardır. O ortalıkta kendisini darı ambarında gezen tavuk gibi görenler hepsi seçimde mahcup olacaklardır. Bakıyorum bütün liderler çıkıyorlar, Biz Rahmetli Özal'ın izindeyiz diyorlar. Rahmetli Özal hayattayken ona söylemediklerini bırakmadılar. Bugün bize attıkları iftiraları, çamurları, hayatında ona attılar. Ama bugün kimisi çıkıyor, Biz onun Türkiye'ye getirdiklerinin devamını yapacağız diyor. Kimisi çıkıp, Biz onun yaptığı gibi Türkiye'ye barışı, hoşgörüyü getireceğiz diyor, hepsi Özal'ı istismar etmeye çalışıyor. Antalya Meydanı'ndan hepsine birden söylüyorum Özal'ın mirasının da, mirasçılarının da tek adresi vardır, o da Anavatan Partisi'dir.'' 
     
     ''BİZİM İŞİMİZ HİZMETTİR'' 
     ANAP olarak kimseyle dertlerinin olmadığını, geçmişte siyasi çekişme hatasına kendilerinin de düştüğü zamanlar olduğunu ifade eden Yılmaz, ''Ama gördük ki bu işin ne bize faydası var, ne size faydası var'' dedi. 
     ''Öyleyse en iyi bildiğimiz işi yapalım'' dediklerini kaydeden Yılmaz, kendilerinin işlerinin ülkeyi kalkındırmak, bozulan ekonomiyi düzeltmek, güdük kalmış demokrasiyi değiştirmek, Türkiye'ye çağ atlatmak, Türk halkının insanca yaşayacağı şartları sağlamak, Türkiye'yi dünyanın lider ülkelerinden biri yapmak olduğunu söyledi. Yılmaz, ''Bizim işimiz hizmettir, halka hizmet hakka hizmettir'' diye konuştu. 
     
     ''İNSANLARIN İNANCINA MUSALLAT OLANLAR...'' 
     Yılmaz, Türk insanının inançlarına bağlı ve inançlarında istikrarlı olduğunu, inancının ne olması gerektiğini, inancının gereği için ne yapılması gerektiğini siyasilerden öğrenmeyeceğini kaydetti. Yılmaz, konuşmasını şöyle sürdürdü 
     ''Vatandaşlarımız inançları konusunda hak ve hürriyetlerini istemektedirler. Unutmayın, hepiniz yaşadınız, ne zaman ki Türkiye'de milletin inancını siyasi istismar konusu yapmak isteyenler siyaseten güçlenmişlerdir, o zaman inançlı insanlarımızın başı sıkıntıyı girmiştir. İnsanımızın inancına musallat olanları mutlaka bertaraf edeceğiz. Çünkü, biz inanıyoruz ki, inançlı bir toplum devletin teminatıdır. İnancımızı yüzyıllardır nasıl yaşadıysak, bundan sonra da öyle yaşayacağız. Hiçbirinizin şüphesi olmasın ki Türkiye AB'ye de Müslüman bir Türk toplumu olarak girecektir. 
     3 Kasım'da Türkiye'nin yeni rotasını tayin edeceksiniz. Ama 3 Kasım'a bir şeye daha karar vereceksiniz. 200 yıldan beri devam eden medeniyet mücadelesinin ve 40 yıldan beri devam eden AB'ye üyelik mücadelesinin sonucunu tayin edeceksiniz. O gün vereceğiniz kararla hem kendinizin hem çocuklarınızın, hatta torunlarınızın geleceğini şekillendireceksiniz. Oyunuzu kullanırken, çocuklarınızın geleceğini düşünün, Türkiye'ye felaketlere, maceraya sürüklemeyin. Eğer daha çok özgürlük istiyorsanız, daha çok hak istiyorsanız, daha çok hürriyet istiyorsanız, zenginlik istiyorsanız, Türkiye'nin hayrına daha çok hizmetlerin olmasını istiyorsanız ANAP'a destek olun.'' 
     





</TEXT>
</DOC>
