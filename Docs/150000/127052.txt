<DOC>
<DOCNO> 127052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo08.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ligin en şansız futbolcuları Fenerbahçeli İsmail Güldüren,... 
</HEADLINE>
<TEXT>

     Birinci Süper Futbol Ligi'nde 2002-2003 sezonun 18 maçlık ilk bölümünde 5 futbolcu, ciddi sakatlıkları nedeniyle takımlarında oynama şansı bulamadı. 
     Sezon başında transfer olan Fenerbahçeli İsmail Güldüren, Adanasporlu Ohene Kennedy, Elazığsporlu Robson Da Silva, Kocaelisporlu Altan Aksoy ve Samsunsporlu Coşkun Birdal, ilk bölümde resmi maçlarda yeni takımlarının formasını giyme olanağı bulamadı. 
     Bunun yanısıra, Beşiktaş'ta İlhan Mansız ve Ahmet Dursun, Fenerbahçe'de Zoran Mirkoviç ve Mustafa Doğan, Galatasaray'da Batista, Trabzonsporlu Selahattin Kınalı, Gaziantepsporlu Maxim Romashenko ve Yaw Preko ile Kocaelisporlu Capone de sakatlıkları nedeniyle uzun süre sahalardan uzak kaldı. 
     Öte yandan Fenerbahçeli Oktay Derelioğlu ve Abdullah Ercan ile Ankaragücü'den Hami Mandıralı, sezon içinde uzun süre kadro dışı kaldı. Fenerbahçe'de Abdullah daha sonra affedilirken, başkent ekibi ise Hami ile yollarını ayırdı. 
     

     
</TEXT>
</DOC>
