<DOC>
<DOCNO> 100716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sondun14.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika sahillerinde köpek sahiplerine "sıfır hoşgörü" operasyonu 
</HEADLINE>
<TEXT>

     Belçika'nın Kuzey Denizi sahillerindeki kent ve belediyelerde, çevre temizliğini korumak amacıyla düzenlenen ve köpek pisliklerine karşı mücadeleyi hedefleyen ''Sıfır Hoşgörü'' operasyonu sertleşerek devam ediyor. 
     Ostende kenti belediyesi, çevreyi kirleten köpeklerin sahiplerine kesilen para cezası miktarını 62 euro'dan 300 euro'ya çıkardığını açıkladı. Belediye, dışkıları toplamayan ve ceza ödemeyi reddedenlerin köpeklerinin haciz yoluyla ellerinden alınacağı ve bu hayvanların açık artırmayla satışa sunulacağı tehdidinde de bulunuyor. 
     Sahil yörelerindeki kumsallarda köpekleri tamamen yasaklayan belediyeler, sokakları kirleten köpeklerin dışkılarını toplamayan sahiplerine ağır para cezası kesiyor. 
     Turistik bölgelerde 4 dilde basılmış binlerce broşür dağıtan belediyeler, turistlere de beraberlerinde plastik torbalar taşımalarının ve köpeklerinin pisliklerini toplayarak çöp kutularına atmalarının yükümlülük olduğunu bildiriyor. 
     Özel polis ekipleri, bu yükümlülüğü yerine getirmeyenlere ceza kesiyor ve itiraz halinde onları mahkemeye veriyor. Para cezasının bir kısmı, ''çevre vergisi'' olarak tahsil ediliyor. 
     Ostende belediyesi yetkilileri, alınan katı önlemlere rağmen köpek sayısının giderek artması ve çevre kirliliğinin önlenememesi nedeniyle ceza mikatarını artırdığını bildirdi. 
     





</TEXT>
</DOC>
