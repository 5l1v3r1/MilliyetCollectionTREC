<DOC>
<DOCNO> 100535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/soneko13.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kuzu taksitli koyun kampanyası" büyük ilgi gördü... 
</HEADLINE>
<TEXT>

     Antalya'nın Gazipaşa İlçesi'nde, Kaymakamlıkça yürütülen ''Kuzu Taksitli Koyun Projesi'' çerçevesinde, Öznurtepe Köyü'nde yaşayan 10 aileye 10'ar koyun ve birer koç dağıtıldı. 
     Gazipaşa Kaymakamı Haldun Aksalman tarafından hazırlanan ''Kuzu Taksitli Koyun Projesi'', Sosyal Yardımlaşma ve Dayanışma Vakfı Teşvik Fonu'ndan sağlanan para ile başlatıldı. 
     Vakıf yetkilileri, ihtiyaç sahibi köylülere, her biri 300'er milyon lira değerinde 10'ar koyun ve 1'er koç dağıtıldığını belirterek, köylülerin koyunlar için bir bedel ödemeyeceklerini, ödemelerin ilk yılı ödemesiz 5 yıl içinde taksitler halinde yapılacağını bildirdiler. Yetkililer, köylülerin borçlarını 5 yılda 11 kuzu olarak ödeyeceklerini anlatarak, ''Taksitler nakdi olarak değil, ayni olarak yapılacak. Köylüler, ilk yıl ödeme yapmayacak. İkinci yıl 2 kuzu, üçüncü yıl 4 kuzu, dördüncü yıl 3 kuzu ve beşinci yıl da 2 kuzu vererek, borçlarını kapatmış olacak. Taksitler halinde alınan bu kuzular ise, ihtiyaç sahibi başka köylülere, aynı kampanya çerçevesinde dağıtılacak'' dediler. 
     Yetkililer, 11 koyunla işe başlayan bir ailenin 5 yıl sonra, borcuna karşılık 11'er kuzu ödedikten sonra, yaklaşık 120 koyunluk bir sürüye sahip olabileceğini kaydettiler. 
     Yetkililer, köylülerin taksit dönemi bitinceye dek koyunlarını satamayacaklarını, satmaları halinde sözleşme gereği 2 bin dolar ceza ödeyeceklerini kaydettiler. Yetkililer, köylülere verilen koyunların sigorta ettirildiğini de bildirdiler. 
     Köylüler ise, ''Sakız'' cinsi koyunlardan bazı yıl 3, bazı yıl da 2'şer kuzu alabileceklerini anlatarak, ''Proje sayesinde sürü sahibi olacağız'' dediler. 
     





</TEXT>
</DOC>
