<DOC>
<DOCNO> 107598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/soneko03.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TZD Genel Başkanı "Erken seçim ertelenirse hesabını veremezler" 
</HEADLINE>
<TEXT>

     Türkiye Ziraatçılar Derneği Genel Başkanı İbrahim Yetkin, ''3 Kasım erken genel seçimlerin ertelenmesi, çok ciddi onarılmaz tahribatlara yol açar ve bunun hesabını kimse veremez'' dedi. 
     Yetkin, bugün Dernek Merkezi'nde bir basın toplantısı düzenleyerek, 3 Kasım 2002 tarihinde yapılacak erken genel seçimlere ilişkin görüşlerini açıkladı. 
     Tarım sektörünün iyileştirilmesi amacıyla hareket eden yeni bir anlayışa ihtiyaç olduğunu vurgulayan Yetkin, toplumun içinde son derece rahatsızlık verici olan işsizlik, çalışan kesimin rahatsızlığı ve laik cumhuriyete ilişkin bir takım sıkıntılar sonucunda Türkiye'nin 3 Kasım'a endekslendiğini ifade etti. 
     Toplumun her kesimi gibi kırsal kesimde yaşayan insanların ve üreticilerin, yeni bir anlayışın egemen kılınması için erken genel seçimin yapılmasını istediklerini kaydeden Yetkin, ''Türkiye'nin alınan bu kararın yerine, seçimi ertelemek ya da buna benzer bir anlayışla, görünmeyen bir noktada bundan kaçmak, ülkemiz açısından çok ciddi bir sıkıntılı durum yaratacak'' dedi. 
     Kuruluş olarak Meclis'in almış olduğu erken genel seçimlerin yapılmasından yana olduklarını belirten Yetkin, amaçlarının yıllardır birikmiş olan sorunları parlamento platformuna taşımak olduğunu söyledi. 
     Seçimlerde dernek olarak CHP'yi destekleyecekleri hatırlatan Yetkin, duruşlarının ulusal tarım politikası ile bağımsız politika olduğunu ve bu duruşlarını koruyacaklarını bildirdi. 
     
     MİLLETVEKİLLİĞİ ADAYLIĞI 
     Yetkin, CHP listelerinden milletvekilliği adaylığı için CHP'ye müracaat ettiğini, ancak parti yönetiminin yaptığı değerlendirme sonucu adaylığının uygun görülmediğini öğrendiğini söyledi. 
     Türkiye'nin dört bir yanından dernek mensupları ve çiftçiler tarafından desteklenmesine, ülke tarımına ilişkin birikimine rağmen aday seçilememesini eleştiren Yetkin, bunun, CHP'ye son dönemde katılan anlayışın ağır basmasından kaynaklanabileceğine işaret etti. 
     Bu sonucun, parti yöneticilerinin takdiri olduğunu kaydeden Yetkin, karara saygı duyduğunu belirtti. 
     Yetkin, yeni anlayışın Kemal Derviş olup olmadığının sorulması üzerine de, konuya kişisel olarak bakmadığını, önemli olanın kendisinin de içinde bulunduğu bir platformda hazırlanan tarım programının uygulanıp uygulanmayacağı olduğunu söyledi. 
     





</TEXT>
</DOC>
