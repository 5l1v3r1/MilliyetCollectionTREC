<DOC>
<DOCNO> 106813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur07.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Egeli erkekler "light" çıktı... 
</HEADLINE>
<TEXT>

     Medeni Yasa'da yapılan değişikliğe göre artık yasal olarak "evin reisi" erkek değil. Ancak anketler, yasa değişikliğini pratik yaşamda doğrulamıyor. Türk halkının yüzde 66.8'i "evin reisi erkektir" diyor. Bölgeler itibariyle dağılım incelendiğinde ev reisliği açısından en "maço" bölge Karadeniz, en "light" bölge ise Ege çıktı. 
     E G Araştırma Şirketi Türkiye nüfusunu temsil eden kır kent büyükşehir 21 ilde 102 mahalle ve köyde 18 yaş üstü 1836 denekle bir anket çalışması gerçekleştirdi. 
     Çalışma, Medeni Yasa'da yapılan değişikliğe karşı yasalarda olmasa bile pratikte evin reisinin hala erkek olduğunu gözler önüne serdi. 
     Ankete katılanlara, "Sizin ailenizin reisi kimdir, en çok kimin sözü geçer" sorusu yöneltildi. Ankete katılanların yüzde 66.8'i "evin beyi" yanıtını verirken, yüzde 27.4'ü "her ikisi" karşılığını verdi. "Evde kadının sözü geçer" diyenlerin oranı ise yüzde 5.6 ile sınırlı kaldı. 
     
     EĞİTİM ARTTIKÇA EŞİTLİK DE ARTIYOR 
     Anket çalışması, eğitim, gelir, sosyal statü yükseldikçe "hem erkek hem kadın" diyenlerin oranının da yükseldiğini ortaya koydu. İlkokul mezunu kadınların yüzde 73.6'sı evin reisinin erkek olduğunu söylerken bu oran 
     ortaokul mezunlarında yüzde 61.5, lise mezunu kadınlar arasında 48.8, üniversite mezunu kadınlar arasında yüzde 16.7 olarak görüldü. Anket çalışması, kadının çalışma yaşamının içinde olmasının da evdeki eşitliği sağlamada önemli bir durum olduğunu gözler önüne serdi. Çalışan kadınların yüzde 57.6'sı ailede eşlerin birlikte sözünün geçtiğini söylerken bu oran çalışmayan kadınlar arasında yüzde 25.2 olarak gerçekleşti. Anket çalışmasının bölgeler arası dağılımı incelendiğinde ilginç sonuçlar ortaya çıktı. Karadeniz Bölgesinde ankete katılanların yüzde 87.8'i "evin resi erkektir" dedi. Karadeniz bölgesini sırayla yüzde 87.7 ile Güneydoğu Anadolu Bölgesi, yüzde 86.8 ile Doğu Anadolu Bölgesi, yüzde 81.7 ile Akdeniz Bölgesi, yüzde 75.9 ile İçanadolu Bölgesi, yüzde 51.1 ile Marmara Bölgesi izledi. Ege Bölgesi ise ankette en "demokratik" bölge çıktı. Ege Bölgesi'nde "evin reisi erkektir" diyenlerin oranı yüzde 37.2 olarak gerçekleşti. Bölgesel farklılıkların yanısıra kır kent arasında da farklılıklar gözlendi. Büyükşehirde yaşayan erkeklerin yüzde 35'i "önemli kararları eşimle birlikte veririz" derken, bu oran kırsal bölgede yüzde 20.7 olarak gerçekleşti. 
     





</TEXT>
</DOC>
