<DOC>
<DOCNO> 109590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/guncel/agun.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkleri bekliyorum’ 
</HEADLINE>
<TEXT>

Kuzey Irak’ta bağımsız Kürt devleti kurulacağı iddialarını yalanlayan Barzani, "Siyasileriniz buraya gelsin, gerçekleri bizzat görsün" dedi 
     NAMIK DURUKAN 
ERBİL 

     Almanya’da yayımlanan Die Zeit gazetesine yaptığı açıklamada, "Türkiye, Musul ve Kerkük’e girerse buraları Türk ordusuna mezar ederiz" dediği için Türkiye’den tepki gören Kürdistan Demokrat Partisi lideri Mesut Barzani, suskunluğunu Milliyet için bozdu. Sözlerinin çarpıtıldığını vurgulayan Barzani, "Türkler ve Kürtler kardeşçe yaşayabilir" dedi. Kürt devleti endişelerinin giderilmesi için Türk parlamenterleri ve ilgili tüm kuruluşları bölgeye davet eden Barzani, komşu ülkelerin Irak’ın içişlerine karışmasını istemediklerini söyledi. 
     
     KARDEŞÇE YAŞAYALIM’ 
     Selahaddin kentindeki Siyah Tepe Sarayı’nda bizi kabul eden Barzani, Türkiye ile KDP arasında ilişkilerin kopmasına neden olan tehdit içeren konuşmasına açıklık getirdi. Son dönemlerde Türkiye ile yaşanan sorunların kendisini üzdüğünü belirten Barzani, "Çevre ülkelerle kardeşlik ve karşılıklı saygıya dayalı bir ilişki içinde olmak istiyoruz" dedi. Türk halkını kardeş olarak gördüklerini vurgulayan Barzani, sözlerini şöyle sürdürdü "Birbirimizin varlığını ink r etmemeliyiz. Kürtler ve Türkler kardeşçe, işbirliği içinde yaşayabilir. Ortak çıkarlarımız yönünden iyi sonuçlar elde edilebilir." 
     
     TÜRKİYE’YE GELECEK 
     Bölgede bağımsız bir Kürdistan kurulacağı iddialarının gerçek olmadığını vurgulayan Barzani, Türkiye’den bir heyetin bölgeyi gezip inceleme yapmasını istedi. Türk yetkilileri bölgeye davet eden Barzani, "Sizin ziyaretinizi fırsat bilip bu mesajımı Türk halkına iletmenizi istiyorum. Türk politikacılara çağrı yapıyorum. Türk parlamenterlerini, siyasi partilerini, aydınları, yazarları buraya davet ediyorum. Irak Kürdistanı’nı ziyaret etsinler, gerçekleri kendi gözleriyle görsünler" diye konuştu. Barzani, ikili ilişkilerde gelişme sağlamak amacıyla Türkiye’ye gelmek istediğini, ancak tarih veremeyeceğini de sözlerine ekledi. 
     



 GÜNCEL 





















</TEXT>
</DOC>
