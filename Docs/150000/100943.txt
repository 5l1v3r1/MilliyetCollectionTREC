<DOC>
<DOCNO> 100943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun07.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da planlı soygun haberi, gazeteciyi işinden etti. 
</HEADLINE>
<TEXT>

     Selma Kürün - Japonya'nın önde gelen televizyon kanallarından TV Tokyo, planlı bir soygununun çekimini yapan, daha sonra bunu yayımlayan çalışanlarını cezalandırdığını bildirdi. 
     Skandalın ortaya çıkmasının ardından iki aylık maaşından yüzde 25'erlik kesinti yapılmasına karar verilen TV Tokyo kanalının başkanı Sadahiko Sugaya, olayın gazetecilik etiğine aykırı olduğunu bildirdi. Sugaya, skandala karışan muhabirin işine son verildiğini de belirtti. 
     Japonya'da geçen ay ortaya çıkarılan skandala karışan muhabir ve editörü, Mayıs ayı sonunda planlı olarak, inşaat malzemeleri satan bir şirketin soyulacağı bilgisini veren kişiye para ödemeyi kabul ettiler. Ardından da televizyon kanalından bir çekim ekibi, soygunu başından sonuna kadar kaydetti. 
     Skandalın ortaya çıkması üzerine toplanan televizyon yönetimi, planlı soygunu bildiren kişiye 391 bin yen para ödemesi yapılarak çeşitli armağanlar verildiğini saptadı. Yönetim, çekim ekibinin görüntülerinden elde edilen soygun çetesinin üç üyesinin fotoğrafını da polise gönderdi. 
     





</TEXT>
</DOC>
