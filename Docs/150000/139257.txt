<DOC>
<DOCNO> 139257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur17.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Büyükelçisi "Tezkerenin onaylanması hayal kırıklığı yaratır" 
</HEADLINE>
<TEXT>

     Irak'ın Ankara Büyükelçisi Talib Abid Salih, Türkiye'nin yetki tezkeresinin onaaylamayacağını umut ettiklerini belirterek, "Böyle birşey olursa Irak halkı hayal kırıklığına uğrayacaktır" dedi. Türk-İş Genel Başkanı Salih Kılıç, barış için hala umut olduğunu, ancak güvenlik için Türk ordusunun Kuzeyde bulunması gerektiğini söyledi. 
     Irak Ankara Büyükelçisi Talib Abid Salih Türk-İş Genel Başkanı Salih Kılıç'ı Türk-İş genel merkezinde ziyaret etti. 
     Büyükelçi Salih, Irak'ta kitle imha silahlarının bulunmadığının anlaşıldığını kayderek, Türkiye ve Irak arasındaki ilişkilerin güçlendirilmesi gerektiğini söyledi. 
     Salih, tezkerenin onaylanması konusunda Türkiye'den böyle birşey beklemediklerini söyledi. Salih, "Böyle birşey olursa Irak halkı hayal kırıklığına uğrayacaktır. bu dostluğa ve kardeşliğe sığmaz" dedi. Salih tezkerinin onaylanmasının Türkiye halkının isteklerine de karşı çıkmak anlamına geleceğini belirterek, "Aynı zamanda Irak'la dostane ilişkileri olmayan ülkeler tarafından bile savaşın reddedilmesine reğmen Türkiye tarafından kabul edilmesi Irak halkını hayal kırılığına uğratacaktır" diye konuştu. 
     ABD hükümetinin suni bir anlaşmazlık yaratmaya çalıştığını savunan Salih, bu anlaşmazlıkların giderilmesinin barışçı yollarla olması gerektiğine dikkat çekti. Irak halkının ve hükümetinin komşularına karşı sorumluluk duyduğunu belirten Salih, "Bu nedenle pek çok komşu ülkenin yaptıkları çağrılara olumlu yanıt verdik" dedi. ABD casus uçaklarının Irak semalarında denetim yapmasına izin verildiğini söyleyen Salih, denetçilerin Iraklı bilimadamlarıyla görüşmelerinin de kolaylaştırıldığını kaydetti. 
     
     SAVAŞ NEDENİ ORTADAN KALKTI 
     Salih, birkaç gün önce "Kitle İmha Silahlarının Yasaklanması"na ilişkin bir kararın yasalaştığını belirterek, bu önerilerin Türkiye tarafından daha önce yapıldığına işaret etti. Salih, "Buna göre gerek bölgede gerek diğer ülkelerde Amerikan'ın yanında yer tutma gerekçesi ortadan kalkmıştır" dedi. ABD hükümetinin Irak halkına karşı kitle imha planları düzenlediğini savunan Salih, bu planların arkasında olanların vicdani sorumluluğu da taşıyacağını ifade etti. Salih bu savaşın civar ülkelere yansıyacağını söyleyerek, Türk-İş'in savaş karşıtı aldığı tavrı takdirle karşıladığını ifade etti. 
     Türk-İş Genel Başkanı Salih Kılıç ise, savaşın yoksulluk ve açlık anlamına geldiğini, bu nedenle savaşa karşı olduklarını belirtti. Irak'ın bütünlüğünün korunmasının öncelikli hedef olması gerektiğini söyleyen Kılıç, Irak'ın doğal kaynaklarının insanlığın ihtiyaçlarına göre dizayn edilmesi gerektiğini kaydetti. 
     
     TÜRK ORDUSU KUZEYDE BULUNMALI 
     "Güvenlik açısından Türk ordusunun Kuzey'de bulunmasında yarar olduğuna inanıyoruz" diyen Salih Kılıç, komşularla sağlıklı bir ilişki kurulabilmesi için yetki tezkeresi görüşmelerinden çıkacak sonucun önemli olduğunu kaydetti. Kılıç, yetki tezkeresi için "İnşallah sağlıklı bir sonucun elde edilmesi sağlanabilir" temennisinde bulundu. 
     Barıştan umutlu olduğunu kaydeden Kılıç, barışın Türkiye için de önemli olduğunu söyledi. 
     





</TEXT>
</DOC>
