<DOC>
<DOCNO> 143046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur05.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Akdeniz üzerinden yeni bir yağışlı hava geliyor... 
</HEADLINE>
<TEXT>

     Türkiye, yarın Orta Akdeniz'den gelen yeni bir yağışlı havanın etkisine girecek. Batı bölgelerinde fırtına, Güney Ege ve Batı Akdeniz'de etkili sağanak yağış bekleniyor. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, Güney Ege ve Batı Akdeniz'de başlayacak yağışların, yarın öğle saatlerinden itibaren bu bölgelerde şiddetini artıracağı ve yer yer etkili olacağı tahmin ediliyor. 
     Etkili yağış Salı günü, Doğu Akdeniz, Güneydoğu Anadolu ve Doğu Anadolu'nun güneyinde devam edecek. 
     Bu arada, rüzgarın batı bölgelerinde yarın ve Salı günü, Marmara ve Kuzey Ege'de kuzey ve doğu, Akdeniz ve İç Anadolu'da güney ve doğu yönlerinden kuvvetli, zaman zaman fırtına şeklinde eseceği tahmin ediliyor. 
     Çarşamba günü hava sıcaklığının azalmasıyla birlikte yurdun kuzey, iç ve doğu kesimlerinde yağışlar yer yer kar şeklinde görülecek. Yetkililer, yarın Güney Ege ve Batı Akdeniz'de, Salı günü Doğu Akdeniz, Güneydoğu Anadolu ve Doğu Anadolu'nun güneyindeki etkili yağış ve iki gün süreyle batı bölgelerinde etkili olacak fırtına nedeniyle ilgililerin, denizcilerin ve vatandaşların tedbirli olmalarını istiyor. 
     Açıklamaya göre, yarın Marmara'nın güneyi, Ege, Akdeniz, İç Anadolu'nun güney ve batısı ile Doğu Karadeniz ve Doğu Anadolu'nun doğusu yağışlı geçecek. Yağışlar, Güney Ege ve Batı Akdeniz'de etkili olmak üzere yağmur ve sağanak, Doğu Karadeniz'in iç kesimleri ile Doğu Anadolu'nun doğusunda kar şeklinde olacak. 
     18 Mart Salı günü ise Batı Karadeniz kıyıları, Marmara ve Ege kıyıları dışında tüm yurt yağışlı geçecek. Yağışlar, Doğu Akdeniz ve Güneydoğu Anadolu'da etkili olmak üzere yağmur ve sağanak, İç Ege, Karadeniz'in iç kesimleri, İç ve Doğu Anadolu'nun kuzey ve doğusunda karla karışık yağmur ve kar şeklinde olacak. 
     19 Mart Çarşamba günü ise Marmara'nın doğusu, Karadeniz, İç Anadolu'nun kuzey ve doğusu, Doğu Akdeniz ile Doğu ve Güneydoğu Anadolu belgeleri yağışlı geçecek. Yağışlar, Doğu Anadolu'nun güneyinde etkili olmak üzere yağmur ve sağanak, Marmara'nın doğusu ve Batı Karadeniz kıyalarında karla karışık yağmur, Karadeniz'in iç kesimleri ile İç ve Doğu Anadolu'nun kuzey ve doğusunda kar şeklinde olacak. 
     





</TEXT>
</DOC>
