<DOC>
<DOCNO> 136113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/ekonomi/eko02.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik gelişme tehlikeyle karşı karşıya’ 
</HEADLINE>
<TEXT>

Hükümeti popülist olmakla suçlayan Devlet eski Bakanı ve CHP Milletvekili Kemal Derviş, "Yalanı, yolsuzluğu sosyal politika olarak sunma zamanı geçti. İktidarın bu anlayışı Türkiye’den hızlı büyümeyi esirgemek anlamına gelir" dedi 
     ANKARA Milliyet 

     Devlet eski Bakanı ve CHP İstanbul Milletvekili Kemal Derviş, uzun süredir devam eden suskunluğunu CHP milletvekillerine dağıtmak üzere hazırladığı "Ekonomik Durum" raporuyla bozdu. 
     "Ekonomik gelişmenin bir çok alanda çok ciddi tehlikelerle karşı karşıya" bulunduğunu belirten Derviş, hükümetin ekonomik politikalarına ağır eleştirilerde bulundu. Derviş, "Yalanı, sorumsuzluğu, yolsuzluğu sosyal politika veya halkçılık maskesiyle vatandaşa sunma zamanı geçti. İktidarın bu anlayışla çalışması 2002 yılında elde edilen kazanımları tehlikeye sokmak, Türkiye’den hızlı büyümeyi esirgemek anlamına gelir" dedi. 
     
     Güven şart’ 
     Raporda, "olmazsa olmaz" koşul olarak gösterilen güvenin pekişmesinin, kamu dengesini koruyan ve bankacılık sektörünü sağlığa kavuşturmaya yönelik politikaların kararlılıkla uygulanmasına bağlı bulunduğu ifade edildi. 
     Raporda şöyle denildi 
     "Popülizme dönüş, olmayan kaynakları dağıtmak için verilen sözler bu güvenin sonu olur. Yalanı, sorumsuzluğu, hatta yolsuzluğu sosyal politika veya halkçılık maskesiyle vatandaşa sunabilme zamanı geçmiştir. Piyasalar buna anında tepki göstermekte ve sorumsuzluğu cezalandırmaktadır. Buna rağmen ne yazık ki kolaycılığı sürekli olarak denemek isteyen sorumluluğu bir türlü kabul etmeyen bir anlayış hala çok yaygındır." 
     
Yardım yerine borç alırsak işe yaramaz’      Irak savaşıyla ilgili olasılıkların önemli ölçüde arttığına dikkat çekilen raporda, bölgede ortaya çıkması olası durum sonucu Türkiye’nin karşı karşıya kalacağı zararların telafisine yönelik yardım paketinin nitelikleri, bileşimi ve bu amacı ne ölçüde karşılayacağının bilinmediğine dikkat çekildi. 
     Raporda, "Eğer bu paket borç niteliğinde olacaksa bu ancak kısa vadeli bir çözüm oluşturacaktır bu tür bir paket borç GSMH oranını düşürmeyeceğinden ve faiz dışı fazla işlevi görmeyeceğinden makro ekonomik durumun kırılganlığının aşılmasını sağlayamayacaktır" denildi. 
     
Enflasyon tekrar kötüye gidebilir’      Ocakta TEFE’de yaşanan yüzde 5.6 oranındaki artışta en önemli faktörün kamudaki fiyat artışları olduğuna dikkat çekilen raporda, "Kamuda 2002’de yapılması gereken fiyat artışları geçtiğimiz yıl yapılsaydı hedefte sapma gerçekleşmeyecekti" denildi. 
     Ocakta TEFE’de yaşanan artışa rağmen 2003’te enflasyonun denetim altında tutulmasının mümkün olduğu vurgulandı. Ancak 1 - 2 ay daha benzeri şekilde yüksek oranların ortaya çıkmasıyla enflasyon tehlikesinin ciddi boyutlara varacağı ve yıl sonundaki olumlu beklentilerin bozulacağı belirtildi. 
     
Hükümetin açıklamaları güven vermiyor’      Derviş, raporda hükümetin 6 katrilyon lira ek gelir sağlayacağını açıkladığı ilk paketin 1 katrilyon 250 trilyon lira olan sigara ve içkide ÖTV’nin artırılmasıyla sağlanacak gelir dışındaki kaynaklardan beklendiği kadar gelir sağlanmasının mümkün olmadığını savundu. 
     Derviş "Ekonomi yönetiminden sorumlu farklı hükümet üyelerinin açıklamaları ve AKP Genel Başkanının müdahaleleri gerçekleşecek uygulamalar konusunda belirsizlik yaratmaya devam etmektedir. 2003’te faiz dışı fazlanın tutturulacağı, bütçe dengelerine dikkat edileceği ve gerekli önlemlerin alınacağı yönündeki açıklamalar yeterli güveni vermemektedir" dedi. 
     



 EKONOMİ 


















</TEXT>
</DOC>
