<DOC>
<DOCNO> 104246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo14.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Adanaspor'u yenerek lige yeniden başlayacağız" 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, bu hafta Adanaspor karşısında sahadan galibiyetle ayrılarak lige yeniden başlamak istediklerini söyledi. 
     Ömer Gürsoy, Trabzonspor'un, ligin ilk 3 haftasında beklenmedik sonuçlar aldığını belirterek, ''Gerçek Trabzonspor bu değil. 3 haftada galibiyet alamadık ancak lig uzun bir maraton. Hafta sonu Adanaspor'u yenerek lige yeniden başlamak istiyoruz'' dedi. 
     Fenerbahçe maçında ortaya koydukları mücadeleyi Elazığspor ve Altay önünde gösteremediklerini de ifade eden Gürsoy, şöyle konuştu 
     ''Altay ve Elazığspor maçına futbolcular iyi motive olamadılar. 3 maçtan da galibiyetle ayrılmamamız futbolcular üzerinde de psikolojik bir baskı yarattı. Ancak biz takıma güveniyoruz. Trabzonspor'un gerçek gücünün de bu olmadığını biliyoruz. 270 dakika boyunca gol atamadık. Futbolun meyvesi de goldür. Sahada mücadele eden futbolcular, gol atamamaktan olumsuz etkilenirler.'' Gaziantepspor'dan Fatih'i kadrolarına dahil etmeye çalıştıklarını da ifade eden Gürsoy, ''Fatih bizim evladımız. Bu futbolcunun transferi için elimizden geleni yapacağız. Transferi gerçekleştirmek için tüm şartları zorlayacağız, ne gerekirse yapacağız'' diye konuştu. 
     Öte yandan Brezilya'da bulunan başkan yardımcısı Mehmet Öksüzoğlu'nun Roni ile prensipte anlaştığı ancak Botafoga takımında Galeano'nun transferinin gerçekleşememesi durumunda, Roni'nin Türkiye'ye getirileceği öğrenildi. 
     





</TEXT>
</DOC>
