<DOC>
<DOCNO> 149772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo01.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal "Fenerbahçe, Beşiktaş maçında ligin kaderini belirler" 
</HEADLINE>
<TEXT>

     Fenerbahçe Teknik Koordinatörü Tamer Güney, karşılaşmada iki takımın da çok iyi mücadele ettiğini belirterek, ''Son dönemin en kaliteli, en heyecanlı maçı oldu'' dedi. 
     Güney, maçtan sonra düzenlediği basın toplantısında, Gençlerbirliği'nin kalitesinin zaten belli olduğunu ifade ederek, ''Bu arada önemli olan Fenerbahçe'nin de bu kaliteyi yakalamış olmasıdır. Ancak, bunu fazla abartmamak lazım'' diye konuştu. 
     Fenerbahçe'ye geldiğinde futbolcularının fizik kalitesinin çok yüksek olduğunu gördüğünü anlatan Tamer Güney, ''Moral kondisyon olarak takım kötü durumdaydı. Futbolcularımıza kaybedecek bir şeyleri olmadığını, korkuyu üzerlerinden atıp çıkıp oynamalarını tembih ettik. Rahat olunca da çok üst düzeyde futbol oynadılar'' şeklinde konuştu. 
     Bu maçın kendisi için öneminin genç futbolcular Semih, Bilal ve Fahri'nin kendisini gösterme imkanı bulması olduğunu vurgulayan Güney, dünya çapında bir yetenek olan Semih'in artık kendisini taraftarlara kabul ettirdiğini söyledi. 
     Güney, uzatma dakikalarında gol yemelerinin oyuna gençleri sokması nedeniyle olmadığını belirtirken, bu oyuncuların yenen golde suçunun bulunmadığını dile getirdi. 
     Tamer Güney, Vladimir Beschastnykh'in yerine Semih'e yer vermesi konusunda ise ''Formda olan oynar'' demekle yetindi. 
     Fenerbahçe Futbol Şube Sorumlusu Sadettin Saran, sağanak yağışa rağmen taraftarların maça geldiğini ifade ederek, ''Keşke 3 puan alsaydık. Ama umarım Denizlispor maçında olur. Tamer hoca en iyisini yapıyor ve gençleri oynatıyor'' dedi. 
     Fenerbahçe, yarın yapacağı antrenmanla Denizlispor ile oynayacağı erteleme maçının hazırlıklarına başlayacak. 
     
     YANAL ''FENERBAHÇE LİGİ BELİRLEYECEK'' 
     Gençlerbirliği Teknik Direktörü Ersun Yanal ise hafta içinde yaşadıkları olayların ardından, maçın Fenerbahçe için onur mücadelesi şeklinde geçeceğini bilerek sahaya çıktıklarını söyledi. 
     Oyunun belli bölümlerinde taraftarların da desteğini alan Fenerbahçe'nin, zaman zaman üstünlüğü ele geçirdiğini anlatan Yanal, şöyle konuştu 
     ''Yağmurun da etkisiyle rakibimiz üstünlüğü bazı bölümlerde ele geçirdi. Koşan oyunculardan kurulu bir kadroları vardı. Oyuncularım belli dönemde dengeyi kuramadı. Deniz'in kaptırdığı topu kalemizde gördük. Fenerbahçe, bundan sonra bocaladığımız dakikalarda galibiyet golünü attı. Yarıştan 2 puan geriye düştük. Ama bu iştahlı Fenerbahçe'nin diğer karşılaşmalarda ve özellikle Beşiktaş maçında ligin kaderini belirleyeceğine inanıyorum.'' Yanal, Fenerbahçe taraftarlarının kendisine sevgi gösterisinde bulunmasıyla ilgili olarak da, sarı-lacivertli taraftarlara da teşekkür ederek, ''Böyle alkışlanmak çok güzel. Ama Fenerbahçe'de bir yönetim var ve onların kararına saygı göstermek gerek. Gençlerbirliği ile sözleşmem devam ediyor. Ancak, her teknik adam Fenerbahçe'de çalışmak ister'' diyerek sözlerini tamamladı. 
     
     FENERBAHÇE 5 MAÇTIR KAZANAMIYOR 
     Gençlerbirliği beraberliği ile üst üste 5. maçını da kazanamayan Fenerbahçe, galibiyete hasret kaldı. 
     Ligde en son kendi sahasında Malatyaspor'u 2-0 yenen sarı-lacivertliler, Galatasaray ve Adanaspor'a deplasmanda, Altay'a da kendi sahasında yenilirken, Elazağıspor ve Gençlerbirliği ile berabere kaldı. 
     -Karşılaşmada Fenerbahçe'de Semih'ten sonra altyapıdan gelen Bilal ve Fahri ilk kez forma giydi. 
     -Sarı-lacivertli taraftarlar ikinci golden sonra coşarak, takımlarına büyük destek verdiler. ''Fener gol gol'' diye tezahürat yapan taraftarlar, oyuncuların sahadaki mücadelesini alkışladılar. 3-3 biten karşılaşmadan sonra taraftarlar, futbolcuları tribünlere çağırarak sevgi gösterilerinde bulundu. 
     -Fenerbahçe'nin genç futbolcusu Semih, bu sezon 3. golüne ulaştı. Ligdeki ilk golünü geçtiğimiz hafta Adanaspor'a atan Semih, Gençlerbirliği karşısında 2 kez fileleri havalandırırken, büyük alkış aldı. Ali Güneş ise bu sezon ligde ilk golüne imza attı. 
     -Karşılaşmanın 54. dakikada, Ümit'in vuruşunda filelere giden topu, yan hakem ofsayt gerekçesi ile gol vermeyince, tüm Fenerbahçeli futbolcular hakemin yanına giderek itiraz ettiler. Tribünler de taraftarlar da buna tepki gösterirken, küfürlü tezahürat nedeniyle hakem Serdar Tatlı anons yaptırdı. 
     -Karşılaşmanın uzatma dakikalarında Gençlerbirliği'nin golünden sonra sinirlenen Rüştü, kalesinden çıkarak arkadaşlarına kızdı. 
     -Maçın 86. dakikasında Mirkoviç'in yerine Bilal'ın oyuna girmesi anons edilirken, araya giren Kemal, saha kenarına işaret ederek Mirkoviç'in çıkmasını engelledi. Daha sonra 88. dakikada Bilal, Kemal'in yerine oyuna dahil oldu. 
     
     SEMİH ''OYNAMA ZAMANI GELDİ'' 
     -Fenerbahçe'de iki gol atarak yıldızı parlayan Semih, Gençlerbirliği karşısında eline geçen şansı iyi değerlendirdiğine inandığını söyledi. 
     Devre arasında oynanan hazırlık maçlarında iyi performans sergilediğini anlatan Semih, ''Daha sonra Oğuz hocam beni fazla oynatmadı. Herhalde ikinci yarılarda şans tanımayı düşünmüştü. Adanaspor maçında da öyle yaptı. Artık oynama zamanı geldi'' diye konuştu. 
     -Gençlerbirliği'nin başarılı savunma oyuncusu El Saka da maçta iki takımın da iyi mücadele ettiğini belirterek, ''Biz üç puan almaya gelmiştik. Ancak şanssızlıklar nedeniyle sahadan beraberlikle ayrıldık'' dedi. 
     El Saka, 31 Mayıs tarihine kadar kulübüyle sözleşmesinin bulunduğunu kaydederken, profesyonel bir oyuncu olduğunu ve gelen teklifleri değerlendireceğini kaydetti. 
     





</TEXT>
</DOC>
