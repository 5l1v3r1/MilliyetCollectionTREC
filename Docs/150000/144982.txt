<DOC>
<DOCNO> 144982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun23.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basını kayıplar yüzünden stratejiyi sorguluyor.. 
</HEADLINE>
<TEXT>

     Amerikan ordusunun kayıp verdiği haberleri, Amerikan basınında Irak'ta izlenen stratejinin sorgulanmaya başlamasına yol açtı. 
     Washington Post gazetesi, ''Pentagon yetkilileri, Amerikan birliklerinin en azından güney Irak'ta Şiiler tarafından kurtarıcı gözüyle görüleceğini düşünüyorlardı ve askeri stratejiyi bu bakış açısından hazırlamışlardı'' diye yazdı. 
     Irak kuvvetlerinin, ağır kayıplar verdirerek Pentagon'un stratejisini boşa çıkarmayı başardığını belirten gazete, Amerikalıların, Irak ordusu ve halkını Saddam rejiminin devrilişinin kaçınılmaz olduğu konusunda ikna edip edemediğini sordu. 
     New York Times gazetesi de, Amerikan askerlerinin esir düşmesinin, birliklerin yeterince güvenlik önlemi almadan hızla ilerlemesinin yarattığı sakıncaları gözler önüne serdiğini yazdı. 
     Gazete, ''önümüzdeki günlerin, nispeten küçük birliklerin müthiş bir hava gücü takviyesiyle ilerleyişinin, iyi bir karar olup olmadığını göstereceğini'' kaydetti. 
     Gazete, ''Savaşın ilk günleri kolay geçti ve savaşın temiz olacağı, az kayıp verileceği sanıldı. Hafta sonunda ise muharebe meydanında, ölümler, insan hataları ve başka trajedilerle karşılaşıldı'' ifadesini kullandı ve ''gerçek savaşın yeni başladığını'' belirtti. 
     




</TEXT>
</DOC>
