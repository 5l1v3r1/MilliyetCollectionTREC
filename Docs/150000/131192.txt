<DOC>
<DOCNO> 131192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun01.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tom Cruise'u, eşcinsellikle suçlayana 10 milyon dolar tazminat 
</HEADLINE>
<TEXT>

     ''Mission Impossible'' filminin başrol oyuncusu ve Nicole Kidman'ın eski kocası Tom Cruise, kendisiyle eşcinsel ilişkide bulunduğunu iddia eden bir porno yıldızı hakkında açtığı 10 milyon dolarlık tazminat davasını kazandı. 
     Cruise'un avukatı Ricardo Cestero, iddiayı ortaya atan Chad Slater adlı porno yıldızının, söylediklerinin yalan olduğunu mahkemede itiraf ettiğini, bunun üzerine Los Angeles mahkemesinin davayı Tom Cruise'un lehine sonuçlandırdığını söyledi. 
     Asıl adı Kyle Bradford olan Slater, Fransa'da yayımlanan ''Actustar'' adlı dergiye, ''Tom Cruise ile eşcinsel ilişkileri olduğunu ve Nicole Kidman'ın Cruise'dan bu yüzden boşandığını'' söylemişti. 
     Cestero, ''Tom Cruise karardan ve bu hikayelerin kendisine kara çalmak amacıyla üretildiğinin ortaya çıkmasından çok memnun'' dedi. 
     Avukatı, Tom Cruise'un, porno aktöründen 10 milyon doları ödemesini isteyip istememeye henüz karar vermediğini sözlerine ekledi. 
     Tom Cruise, böylece eşcinsel olduğu yolunda çıkartılan söylentilere karşı açtığı davalardan ikincisini de kazanmış oldu. 
     Aktör, 2001 yılında elinde Tom Cruise'u eşcinsel ilişki sırasında gösteren video kasetler bulunduğunu öne süren ''Bold Magazine'' adlı derginin yayıncısı Michael Davis'e karşı 100 milyon dolarlık dava açmış, ancak bu dava, Davis'in iddiasından vazgeçmesi ve ''Cruise'un hiçbir zaman eşcinsel olmadığını'' açıklaması üzerine geri alınmıştı. 
     





</TEXT>
</DOC>
