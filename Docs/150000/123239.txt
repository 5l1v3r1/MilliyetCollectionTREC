<DOC>
<DOCNO> 123239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/guncel/gun09.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklenen kış geldi 
</HEADLINE>
<TEXT>

"Bu yıl kış gelmedi bir türlü" diyenlere Meteoroloji Genel Müdürlüğü müjdeyi verdi "Bugün ve yarın fırtınayla birlikte kar yağışı bekliyoruz, sıcaklıklar düşecek" 
     ANKARA Milliyet 

     Hava sıcaklıklarının 8 - 10 derece düşeceğini açıklayan Meteoroloji Genel Müdürlüğü, bugün ve yarın fırtınayla birlikte yağış beklendiğini söyledi. Orta Akdeniz üzerinden gelen ve halen yurdun batı kesimlerinde etkili olan yağışlı havaya ilave olarak, Karadeniz üzerinden gelen soğuk hava da yurdu etkisi altına alacak. Yağışlar, Trakya dahil yurdun kuzey, iç ve doğu kesimlerinde karla karışık yağmur’ ve kar’ şeklinde, Akdeniz bölgesinde ise sağanak yağmur’ şeklinde olacak. 
     
     DOĞUYA YÖNELECEK 
     Fırtına, kar yağışı, buzlanma ve etkili yağış nedeniyle yetkililer, vatandaşların tedbirli olmalarını istedi. Soğuk ve yağışlı hava, önümüzdeki salı günü yurdun doğu kesimlerine hareket edecek. Denizlerde, Güney Ege, Batı ve Doğu Akdeniz’de yağış beklenmezken, Marmara Denizi ile Batı ve Doğu Karadeniz’in parçalı bulutlu ve sağanak yağışlı olacağı, Batı ve Orta Karadeniz ile Marmara ve Ege’de fırtına beklendiği belirtildi. 
     
Bayram şekeri niyetine...      ERZURUM DHA 

     Kış mevsiminin başlamasına rağmen alışılmışın dışında sıcak ve yağışsız bir havanın h kim olduğu Erzurum’da dün sabah başlayan kar yağışıyla her taraf bembeyaz kesildi. Orta Akdeniz üzerinden gelen soğuk ve yağışlı hava, sadece Erzurum’da değil, Kars, Ağrı, Erzincan, Ardahan ve Muş’ta da etkili oldu. Erzurum’da kar yağmasına en çok sevinenler, Palandöken Dağı’ndaki otellerin sahipleri oldu. Tabii turizmcilerin yanı sıra çocuklar da kar yağışından son derece hoşnuttu. Tatili fırsat bilen çocuklar, bol bol kartopu oynadı. Bölgede kar yağışının 4 gün devam etmesi bekleniyor. Bu arada Uludağ’da da kar kalınlığı 5 santimi aştı. 
     
Bolu Dağı’ndan dikkatli geçin      ALP CEVHERSÖZ Bolu DHA 

     Ankara ile İstanbul arasındaki en önemli geçiş noktası olan Bolu Dağı’nda dün sabah saatlerinden itibaren yoğun sis yaşandı. Görüş mesafesi zaman zaman 10 metreye kadar düştü. Görüş mesafesinin düşmesi nedeniyle trafikte yoğunluk yaşandı. Karayolları yetkilileri, bayram tatili dönüşü nedeniyle sürücülerin Bolu Dağı geçişinde dikkatli olmalarını isteyerek, "Son gün yoğunluk yaşanacak. Bugün kar yağışı da bekliyoruz. Ekiplerimiz 24 saat hazır olacak. Ancak sürücüler de kar yağışına karşı otomobillerinde zincir ve takoz bulundurmalı" uyarısında bulundu. 
     



 GÜNCEL 





















</TEXT>
</DOC>
