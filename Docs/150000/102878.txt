<DOC>
<DOCNO> 102878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/yazar/dundar.html </URL>
<DATE> 2002/08/20/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
HADEP yol ayrımında 
</HEADLINE>
<TEXT>

     Güneydoğu gezimiz gösterdi ki, HADEP "bölgedeki tek parti" konumunu sürdürüyor. 
     Bunda, HADEP’in bölge insanının acılarından doğmuş olmasının ve "mağduriyeti"nin rolü var kuşkusuz. 
     Mesela Batman’da her 2 seçmenden 1’inin oyunu alan HADEP, ülke barajını aşamadığı için Batmanlıları Meclis’te ANAP, DYP ve SP temsil ediyor. Böyle bir adaletsizliği sindirmek kolay mı 
     Son seçimde kırsalda sandığa müdahaleler bu "mağduriyet"i artırmış. HADEP teşkilatı bu kez "sandığı kaptırmamak", seçime asılmak ve barajı aşmakta kararlı görünüyor. 
     
     Ancak gözlemlerime göre, HADEP bölgedeki rakiplerine fark atacak gibi görünse de barajı aşması, hatta son seçimdeki oy oranını koruması kolay görünmüyor. 
     Bunun 3 nedeni var 
     1. Çatışma ortamının sona ermesi... Son seçimde MHP nasıl genelde savaş ikliminin tepki oylarını topladıysa HADEP de doğuda aynı kaynaktan beslendi. Savaşın bitmesi, ikisinin de oylarını düşürebilir. 
     2. HADEP’in misyon edindiği kimi konuların AB paketi içinde hallolması, idam cezasının ve Kürtçe üzerindeki baskıların kalkması HADEP’in hem misyonunu, hem "mağdur" görüntüsünü elinden alabilir. 
     3. HADEP’li kimi belediyelerin yerel düzeyde iyi bir iktidar sınavı vermemesi de bölge halkında tepki yaratabilir. 
     Halkta "geçim derdi"nin, "kimlik derdi"nin önüne geçtiği görünüyor. Bu durumda seçmenin bir kısmı baraj altında kalacağını bile bile HADEP’e oy vermektense başka partilere yönelebilir. 
     
     Şimdi HADEP eski yaklaşımında ısrar edip eski politikalar ve aynı yüzlerle, tek başına sandığa gidebilir. 
     Veya Türkiye’nin yeni koşullarına uygun yeni politikalar geliştirir. "Kürtlerin partisi" görünümünden vazgeçip, "Türkiye’nin sorunlarına çözüm öneren bir ulusal parti" rolü üstlenir buna uygun yeni yüzler ve ittifaklarla seçime asılır. 
     İlk seçenekte oy kaybı ne kadar mukadderse, ikincide tırmanış aynı ölçüde mümkün görünüyor. 
     Elbet HADEP’in Kürtler için mücadelesini verdiği hakların henüz pek azı - o da kağıt üzerinde - gerçekleşti. Daha yürünecek çok yol var. Ancak bu yolun kısaltılması da yeni saflaşmalardan değil, Türkiye’yi ikna edecek akılcı uzlaşmalardan geçiyor. 
     HADEP bu yönde önce SHP ve ÖDP’yi denedi. Olmadı. 
     Bunun üzerine "Türklük vurgusu olmayan" 2. alternatife, yani İslamcılara döndü. Şimdi bölgede Saadet’le ittifak aranıyor. 
     Aynı tabana dayanan ve merkezin aynı oranda tepkisini çeken bu 2 partinin ittifakı beklenen yararı getirir mi Şüpheli... 
     HADEP, önceki gün aydınlarla yaptığı sol ittifak çağrısında samimi ise yanıt beklemek yerine hemen kolları sıvayıp yeni adımlar atmalıdır. 
     
     Son söz de devlete 
     HADEP’i bölgede güçlendirebilecek bir unsur, onun ittifak arayışı ise, bir diğer unsur da devletin eski hatalarını tekrarlaması olabilir. 
     Batman’da AB yasaları çıktı diye esnafa gül dağıtan gençlerin gözaltına alınması gibi uygulamalar, kırsalda sandıklara yeni müdahaleler ya da partinin kapatılması gibi "önlemler" sürerse, HADEP bu seçimden de eski kimliğiyle ve bu kez daha da güçlenmiş olarak çıkabilir. 
     
     







Derviş ve sol 


Kemal ve Kemal 


Son söz Ecevit’e... 


Baykal’ın kamp gecesi 


HADEP yol ayrımında 


Koalisyon istemeyiz’ 


Halk bunalımda’ 


3 Kasım’da önseçim yapacağız 


AKP, CHP yarışı 


Doğu’nun bakir topraklarından organik bal 


Adanalı çocuklar kanallarda ölür... 


Dağdan inene ekmek bulmalı 


</TEXT>
</DOC>
