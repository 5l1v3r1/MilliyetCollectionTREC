<DOC>
<DOCNO> 136948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sonspo09.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu taraftarlar Galatasaray maçına büyük ilgi gösteriyor... 
</HEADLINE>
<TEXT>

     Bursasporlu taraftarlar, yarın yapılacak Galatasaray maçına büyük ilgi gösteriyor. 
     Maçı Atatürk Stadı'nda izlemek isteyen futbolseverler, bu sabah satışa sunulan biletlerin bulunduğu gişeler önünde uzun kuyruklar oluşturdu. Sabahın erken saatlerinde oluşan uzun kuyrukta bilet alabilmek için saatlerce bekleyen taraftarlar arasında, zaman zaman tartışmalar yaşanıyor. 
     Bursa Emniyet Müdürlüğü'ne bağlı çevik kuvvet şube müdürlüğü ekipleri, gerek taraftarlar arasında herhangi bir tatsızlığın yaşanmaması için gerekse de yankesicilere karşı, gişeler çevresinde geniş çaplı önlemler aldı. 
     Bu arada, yarınki maç öncesi karaborsa bilet satışını önlemek için gişelerden taraftarlara belli sayının üzerinde bilet verilmiyor. 
     Gişe görevlileri, yarınki maça futbolseverlerin büyük ilgi gösterdiğini ve biletlerin bitmek üzere olduğunu bildirdiler. 
     Bursaspor-Galatasaray maçının biletleri, kapalı tribün için 50, maraton tribünü için 17.5 milyon, kapalı kale arkası tribünü için de 5 milyon liradan satılıyor. 
     Maçı, kapalı kale arkası tribünden izleyecek olan Galatasaraylı taraftarlar ise karşılaşmayı 12.5 milyon lira vererek izleyebilecek. 
     





</TEXT>
</DOC>
