<DOC>
<DOCNO> 136435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun01.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, 5 amaç için Irak'ta kalacak 
</HEADLINE>
<TEXT>

     ABD Savunma Bakan Yardımcısı Douglas Feith, Irak'ta olası savaştan sonra, Amerikan planlarının temelinde, belli amaçlara ulaşılıncaya kadar kalmak ve hemen arkasından bölgeyi terketmekte kararlı olduklarını söyledi. 
     Senato Dışilişkiler Komitesi'nde konuşan Feith, ABD'nin, Irak'ta Saddam Hüseyin rejiminin yıkılmasından sonra, bölgede beş temel amaca ulaşıncaya kadar kalmayı planladığını belirtti. Feith, bu amaçları, ''Irak halkının özgürlüğe kavuşturulması, kitle imha silahlarının ortadan kaldırılması, terörist altyapının yok edilmesi, Irak'ın toprak bütünlüğünün korunması ve siyasi ve ekonomik yapılanmanın başlaması'' olarak sıraladı. 
     Feith sözlerine şöyle devam etti 
     ''Ancak ABD'nin, mümkün olan en kısa sürede bölgeden ayrılmaya kararlı olduğunu vurgulamak da önemli. Irak, Irak halkına aittir. Irak, ne Amerika'ya, ne koalisyona, ne de başka kimseye ait olacaktır'' dedi. 
     Feith, Saddam sonrasında ABD'nin amacının, bölgede otoritenin büyük kısmını, mümkün olan en kısa zamanda Iraklılara teslim etmek olduğunu belirtti. 
     Petrol konusuna da değinen Feith, ''Saddam rejiminin Irak petrolüne yönelik sabotaj planları bulunduğuna inanmak için nedenlerimiz var'' dedi Savaş durumunda Amerikan yönetiminin liderliğindeki koalisyonun, Irak petrol bölgelerini sabotajdan koruyacağını vurgulayan Feith, petrol sektörünün yeniden yapılandırılması ve işletilmesine hızla başlanacağını belirti. Feith, bu petrol bölgelerinin korunmasındaki amacın, ''Irak halkının ulusal varlığının korunması'' olduğunu kaydetti. 
     





</TEXT>
</DOC>
