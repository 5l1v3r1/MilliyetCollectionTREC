<DOC>
<DOCNO> 149605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sontur14.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazazede gemi mürettebatı İstanbul'a götürüldü... 
</HEADLINE>
<TEXT>

     Bartın'ın Amasra İlçesi açıklarında Rus ve Türk bandıralı iki kuru yük gemisinin çarpışmasıyla meydana gelen kazadan kurtarılan 17 kişilik Türk mürettebat, muayene edilerek ifadelerinin alınmasının ardından, acente yetkililerince İstanbul'a götürüldü. 
     Bartın Valiliği'nce yapılan yazılı açıklamada, Rus bandıralı Mekhanik Kaznetrov adlı kuru yük gemisinin, ilçe açıklarında, Romanya'nın Köstence kentinden Samsun'a dökme mısır getiren Türk bandıralı 1743 grostonluk Mustafa Sofuoğlu adlı kuru yük gemisine, iskele kısmından çarparak batmasına neden olduğu hatırlatıldı. 
     Açıklamada, kaza sonrası Fuzuli adlı Azerbaycan bandıralı kuru yük gemisine alınarak limana getirilen mürettebatın yapılan muayenelerinde sağlık durumlarının iyi oldukları ve yolculuk yapmalarında sakınca bulunmadığı yönünde rapor verildiği, alınan ifadelerinden sonra da acenteden gelen yetkililer tarafından İstanbul'a götürüldükleri belirtildi. 
     





</TEXT>
</DOC>
