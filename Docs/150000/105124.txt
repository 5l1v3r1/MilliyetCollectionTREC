<DOC>
<DOCNO> 105124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sondun09.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, İran'ı ''siyonistlerle işbirliği yapmakla'' suçladı 
</HEADLINE>
<TEXT>

     Irak Devlet Başkanı Yardımcısı Taha Yasin Ramazan, İran'ı, Irak ve diğer Arap ülkelerine karşı ''siyonistlerle işbirliği yapmakla'' suçladı. 
     Ürdünlü sendikacılarla başkent Bağdat'ta biraraya gelen Ramazan, ''İranlılar tarihin hiçbir döneminde Siyonistlere karşı Araplarla işbirliği yapmamıştır. İranlılar, Siyonistlerle Arap ulusu ve Müslümanlar arasındaki tüm anlaşmazlıklarda Siyonistlerle müttefik olmuşlardır'' dedi. 
     ''İranlıların Arap dünyasından almak istediklerinin, Siyonistlerin istediklerinden aşağı kalır yanı olmadığını'' ifade eden Ramazan, buna rağmen İran'ın Irak'ın komşusu olduğunu ve ilişkilerin normalleşmesi için çalışmak zorunda olduklarını belirtti. 
     ABD'nin Irak'a yönelik olası bir askeri harekatına karşı, Bağdat, Tahran ve Şam yönetiminin ittifak kurmasının mümkün olup olmadığı yönündeki bir soruyu yanıtlayan Ramazan, ''Bazıları sanki İran bu fikri önermiş gibi bir ittifaktan bahsediyor ve bizim buna olumlu yaklaşıp yaklaşmadığımızı açıklamamızı beklemiyorlar'' dedi. 
     Tahran yönetiminin, 1991'de Körfez Savaşı başlamadan birkaç gün önce emanet olarak aldığı uçakları Irak'a vermeyi reddettiğini hatırlatan Ramazan, ''1991'deki saldırıdan önce İranlılara uçaklarımızı ülkelerine göndermeyi önermiştik. Şimdi uçakları geri vermek için BM Güvenlik Konseyi'nin kararının gerektiğini söylüyorlar'' dedi. 
     Körfez Savaşı başlamadan birkaç gün önce Ürdün, Tunus ve İran'da emanet olarak 200'den fazla sivil ve askeri uçak bırakan Irak, İran'dan 113 askeri ve 33 sivil uçağını geri istiyor. 
     Tahran yönetimi ise elinde sadece 22 uçak bulunduğunu ve bunları ancak BM isterse Irak'a geri verebileceğini belirtiyor. 
     





</TEXT>
</DOC>
