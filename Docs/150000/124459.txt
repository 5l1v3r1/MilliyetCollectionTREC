<DOC>
<DOCNO> 124459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo24.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlara göre UEFA Kupası'nın sürprizi Denizlispor... 
</HEADLINE>
<TEXT>

     İtalyan spor gazeteleri, UEFA Kupası'nda 3. turda dün akşam yapılan maçlardan sonra Fransa'nın Lyon takımını deplasmanda 1-0 yenerek üst tura çıkan Denizlispor'u UEFA Kupası'nın sürprizi olarak gösterdi. 
     La Gazzetta dello Sport gazetesi, bugün Nyon'da yapılacak kura çekimiyle ilgili yaptığı değerlendirmede, UEFA Kupası'nda mücadelesine devam eden tek İtalyan takımı Lazio'nun çekebileceği en iyi kuranın Denizlispor olduğunu savundu. 
     Gazete, ''Lyon'un celladı'' olarak gösterdiği Denizlispor'un kalan 16 takım arasında ''en makulü'' olduğunu ifade etti. 
     La Gazzetta, kurada Lazio'nun karşısına Beşiktaş'ın çıkma olasılığını ise ''riskli'' diye değerlendirdi. 

     
</TEXT>
</DOC>
