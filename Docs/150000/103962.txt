<DOC>
<DOCNO> 103962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/yasam/yas06.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutsak köpekleri kurtarma tugayı 
</HEADLINE>
<TEXT>

Bir ya da birkaç hayvansever, barınağı basıp, hallerine acıdıkları tutuklu köpekleri’ Ödemiş sokaklarına geri gönderdi 
     YÜKSEL BALCI Ödemiş DHA 

     Türkiye’nin bitmek bilmeyen tartışmalarından biri de sokak köpeklerinin durumudur. Bazı belediyeler itlaf yolunu benimserken, birçok belediye de kurdukları köpek barınaklarında kentlerden topladıkları sahipsiz köpekleri buralarda barındırıyor. 
     Bunlardan biri de Ödemiş Belediyesi. Kentin Rahmanlar mevkiinde kurulan barınak birçok sokak köpeğine düne kadar ev sahipliği yapıyordu. 
     
     Yeniden sokaklara 
     Yapıyordu diyoruz, çünkü önceki sabah barınağa gelen görevliyi kötü bir sürpriz bekliyordu. Gece barınağı basan kimliği belirsiz bir kişi, kapının kilidini kırıp 35 köpeği özgürleştirmişti.’ 
     Durumu haber alan Ödemiş Belediye Başkanı Mehmet Eriş şaşkındı. "Olaya bir anlam veremedim" diyen Eriş şunları söyledi 
     "Bunu bir hayvanseverin yaptığını sanıyoruz. Köpeklerin özgürlüğünün elinden alındığını düşünerek kapıyı kırmış olabilir. Ancak bugüne kadar binbir zorlukla yakaladığımız köpekleri etrafı telle çevrili, açık, kapalı alanları bulunan barınaktan çıkararak iyi bir iş yapmadı. Çünkü başıboş köpekler halkın sağlığını tehdit ediyor. Bu kişinin yakalanması için polise başvurduk." 
     



 YAŞAM 

















</TEXT>
</DOC>
