<DOC>
<DOCNO> 119781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sonspo21.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da izin bitti... 
</HEADLINE>
<TEXT>

     Birinci Süper Lig'de Trabzonspor'u 2-1 yenerek moral bulan Galatasaray, 2 günlük iznin ardından Gençlerbirliği ile deplasmanda yapacağı zorlu maçın hazırlıklarına eksik kadrosuyla başladı. 
     Teknik direktör Fatih Terim yönetiminde, Florya Metin Oktay Tesisleri'nde gerçekleştirilen ve 1 saat süren antrenmana, milli takımlarda bulunan oyuncularla, sakatlıkları bulunan Batista, Ümit Davala ve Ayhan katılmadı. 
     Futbolcular koşunun ardından çift saha maç yaparken, Sarr'ın kasığında çekme meydana gelince, Terim bu futbolcuya çalışmayı yarıda bıraktırdı. 
     Çift kale maçta Baliç'in uzaktan attığı goller dikkat çekerken, Christian da 3 gol kaydetti. Mehmet Polat ise, idman maçında ortaya koyduğu performansla göz doldurdu. 
     Bu arada teknik direktör Fatih Terim, basın mensuplarının ''Felipe özür dilerse affeder misiniz '' şeklindeki sorusuna ''Ortada özürlük bir durum yok'' diye yanıt verdi. 
     Terim, sakatlığı süren Batista'nın Gençlerbirliği maçında da oynamasının zor olduğunu söyledi. 
     





</TEXT>
</DOC>
