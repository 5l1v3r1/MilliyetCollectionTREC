<DOC>
<DOCNO> 144211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun59.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un imaj sarsan görüntüleri BBC'nin başına dert açtı.. 
</HEADLINE>
<TEXT>

     Irak'a savaş emrini veren ABD Başkanı George Bush'un, dün kabine toplantısından önce basının karşısına çıkmadan, saçı kabartılıp spreylenirken ve söyleyeceği sözleri ''prompter'' adı verilen özel cihazdan takip etme provası yaparken görüntülenmesi, bu görüntüleri yayınlayan BBC televizyonunun başına dert açtı. 
     Beyaz Saray'ın, Bush'un Oval Ofis'teki bu halini canlı olarak yayınlayan BBC'ye karşı güçlü bir karşılık vermeye hazırlandığı belirtiliyor. BBC'de 1 dakika 37 saniye kadar yayınlanan bu görüntülerin, canlı olarak 200 ülkedeki milyonlarca izleyiciye aktarıldığı kaydedildi. 
     BBC'nin Beyaz Saray prodüktörü Mark Orchard, Beyaz Saray'ın yayınlanmasını onaylamadığı bu görüntüler için defalarca özür dilemek zorunda kaldı. 
     CBS televizyonunun Washington büro şefi Janet Leissner da diğer televizyonlara verilen havuz görüntülerden sorumlu olan kanalı adına Beyaz Saray'dan özür diledi ve olayın, bir teknisyenin yanlışlıkla bir düğmeyi çevirmesinden kaynaklandığını kaydetti. 
     Ancak Beyaz Saray'ın bu açıklamadan ''etkilenmediği'' belirtiliyor. 
     Beyaz Saray, Bush'un, saçları kabartılıp spreylenirken, gözlerini kırpıştırarak prompter aletinden söyleyeceği sözleri okumaya çalışırken görüntülenmesinin, ABD Başkanı'nın imajını sarsmasından endişe ediyor. 
     





</TEXT>
</DOC>
