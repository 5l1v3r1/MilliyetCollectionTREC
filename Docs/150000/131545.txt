<DOC>
<DOCNO> 131545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur20.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon kabinini çalarken yakalandı... 
</HEADLINE>
<TEXT>

     Samsun'da trafik levhalarını çaldığı gerekçesiyle üç gün önce sevkedildiği adliyede serbest bırakılan Murat Öket, bu kez içindeki ankesörle birlikte telefon kabinini çalarken yakalandı. Mahkeme de, üç gün önce serbest bıraktığı sanığı bu kez tutukladı. 
     Baruthane mahallesindeki telefon kabinini önceki gece yerinden söküp götürmeye çalışan sabıkalı hırsız Öket 26 , vatandaşlar tarafından ihbar edildi. Gelen polisler tarafınan suçüstü yakalanan Öket, sorgusunun ardından dün adliyeye sevkedildi. Hırsızlıktan çok sayıda sabıkası olan, son olarak üç gün önce Samsun - Sinop yolundaki trafik tabelalarını çalarken yakalanıp serbest bırakılan Öket, fotoğrafını çeken gazetecilere saldırdı. Güçlükle zaptedilen Öket, polislerin arasındayken tehdit ve küfürlerine devam etti. 
     Savcılıktaki ifadesinin ardından nöbetçi mahkemeye sevkedilen Öket, "İşim olmadığı için aç geziyorum. Telefon kulübesini hurdacıya satacaktım" dedi. Mahkeme, üç gün önce kurtulan Öket'i bu kez tutuklayarak cezaevine gönderdi. 
     





</TEXT>
</DOC>
