<DOC>
<DOCNO> 132837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/yasam/yas04.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzbaşının büyük öfkesi 
</HEADLINE>
<TEXT>

Eşinin iş arkadaşıyla tartışıp üzülmesi üzerine çılgına dönen yüzbaşı, işyerine askerlerle geldi... 
     Şanlıurfa’da, 20. Zırhlı Tugay Komutanlığı’nda görevli bir yüzbaşının, SSK İl Müdürlüğü’nde çalışan eşinin, işyeri arkadaşıyla tartışması üzerine, askerlerle SSK’ya geldiği ve çalışanlara hakaret ettiği öne sürüldü. SSK İl Müdürlüğü İşveren Servisi’nde aynı odada çalışan Nilüfer Kutlu ve Veysel Yurdakul arasında, bilgisayar kullanımı konusunda tartışma çıktığı belirtildi. İki mesai arkadaşının tartışması üzerine Kutlu’nun ağlayarak Topçu Yüzbaşı eşi Hakan Kutlu’yu telefonla aradığını belirten bir yetkili olayı şöyle anlattı "Yüzbaşı Kutlu, SSK İl Müdürlüğü’ne, askeri araç ve askerlerle geldi. Askerlerle birlikte binaya giren Kutlu, kurumda gördüğü herkese hakaretler yağdırıp küfür etti. Her kata 2 asker yerleştiren Kutlu, SSK İl Müdürü İsmail Yılmaztekin’in odasına çıkarak hakaret etti. Yaklaşık 15 dakika binada kalan Kutlu, eşimin bir damla gözyaşı için hepinizi feda ederim’ dedi." 
     
     Büyütülüyor’ 
     SSK İl Müdürü İsmail Yılmaztekin ise olayın büyütüldüğünü, Kutlu’yla sadece konuştuklarını söyledi. 
     20. Zırhlı Tugay Komutanlığı’ndan bir yetkili ise, Nilüfer Kutlu’nun sözlü sataşmaya uğradığını ve dövülmekle tehdit edildiğini savunarak, "Hakan Kutlu personelle hiçbir diyaloga girmeden SSK İl Müdürü ile görüşmüş. Olumsuz bir şey yapmış değildir" dedi. 
     



 YAŞAM 





















</TEXT>
</DOC>
