<DOC>
<DOCNO> 124023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur14.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya basınından '' Türkiye hayal kırıklığına uğrayacak...'' 
</HEADLINE>
<TEXT>

     Kopenhag Zirvesi'ne bir gün kala Batı basınındaki Türkiye tartışmaları iyice alevlendi. Batı basın organlarında Türkiye'nin zirvede istediği elde edemeyeceği, hayal kırıklığa uğrayacağı görüşü paylaşıyor. 
     
     FINANCIAL TIMES "TÜRKİYE KRİTERLERDEN ÇOK UZAK" 

     Uluslararası finansman çevrelerinin etkin gazetesi İngiliz Financial Times, Martin Wolf imzalı köşesinde AB'nin genişleyerek yok olma riskine girdiği öne sürüldü. AB'nin mevcut üyelerinin toplam GSYİH'sının 8.6 trilyon doları bulurken Kopenhag Zirvesi'nde üyelikleri kesinleşecek olan 10 ülkenin toplam GSYİH'sının 338 milyar dolarda kaldığına işaret eden gazete, 2000 yılında 65 milyon nüfusu olan Türkiye'nin GSYİH'sının ise 202 milyar dolar düzeyinde bulunduğunu belirtti. Türkiye'nin dahil edilmesiyle AB'nin kültür, tarih ve gelişme açısından çok farklı düzeyleri olan bir dev haline geleceği savunulan yazıda bunun sonucunda ciddi sıkıntıların ortaya çıkacağını iddia etti. Türkiye'nin üyeliğinin rahatsız edici bir fikri olmakla birlikte İslami demokrasi olma yolundaki bir ülkeye "hayır" denilmesinin sorumsuzluk gibi gözüktüğü belirtilerek Türkiye'nin üyeliğini reddetmesi yerine AB'nin Türkiye'nin Kopenhag kritelerinin tam yerine getirilmesinde ısrar etmesi istendi. Financial Times "Türkiye, bu kriterleri yerine getirmekten çok uzak olmaya devam ediyor. Çoğu Balkan ülkesi daha kötü durumda. Kapıların açılabilmesinden önce çok daha sağlam ve kalıcı ilerleme lazım. Ancak genişlemenin sürmesi şimdi kaçınılmaz gözüküyor. Bunun hem büyük yararları, hem de büyük zorlukları var. Yürümesini sağlamak Avrupa'nın enerjisini onyıllar için tüketecek" yorumunu yaptı. 
     
     LE MONDE "ÇİFTE RANDEVU VERİLECEK" 

     Fransa'nın önde gelen gazetelerinden Le Monde de, Kopenhag Zirvesi'nde Türkiye'nin resmi bir müzakere tarihini sağlamayacağını, 15'lerin Türkiye'ye "çifte randevu" vereceğini öne sürdü. Gazete, Zirvede AB liderlerinin, 2004 yılının sonunda bir değerlendirme yapılmasının, her şey iyi gitmesi halinde müzakerelerin Temmuz 2005'de başlamasını öngören Alman-Fransız formülünden uzak olmayan "orta yol" çözümüne karar vereceğini savundu. İngiltere, İspanya ve İtalya gibi "atlantık bağı" güçlü olan ülkeler ile Yunanistan ve Belçika'nın Türkiye'ye daha erken bir tarih verilmesinden yana iken İsveç, Finlandiya, Hollanda ve Avusturya'nın Türkiye'ye sadece cesaretlendiren bir işaret verilmesini tercih ettiğini kaydeden gazete, "Ancak bazı ülkeler, katılma takviminden memnun olmayan Türkiye'nin Kıbrıs ve Avrupa savunması konularında çok olumsuz bir tutum takınmasından korkuyorlar" diye yazdı. 
     
     THE GUARDIAN 

     İngiliz The Guardian gazetesi de Türkiye'ye 2005 yılı için bir tarih verilmesi olasılığı bulunduğunu belirterek "Türkiye, hayal kırıklığına uğrayacak gibi" yorumunu yaptı. 
     Alman Dışişleri Bakanı Joschka Fischer'in AB ülkelerinin çoğunun 2005 tarihinden yana olduğuna ilişkin açıklamasına dikkat çeken The Guardian, bu önerinin Kıbrıs'a bağlı olup olmadığının ise, açıklık kazanmadığını da kaydetti. Kıbrıs konusunda yeni sorunların çıktığını öne süren gazete, Kıbrıs'da ilerleme şansının Rauf Denktaş'ın BM Genel Sekreteri Annan'ın gözden geçirilmiş planı için sarfettiği olumsuz sözlerinin ardından azaldığını öne sürdü. 
     Kıbrıs'taki iki liderin Kopenhag'a davet edilmesine karşın Denktaş'ın orada olmayacağını, tedavi için Türkiye'ye gideceğini söylediğine dikkat çeken gazete, AKP Genel Başkanı Tayyip Erdoğan'ın Başkan Bush'un AB'ye tarih baskısı yapmasını sağlamak için Washington'da olduğunu da öne sürdü. 
     Almanya'da perşembe günleri yayınlanan haftalık Die Zeit gazetesinin yorumunda, ''Türkiye'nin Avrupa'ya ait olduğu'' vurgulandı. 
     
     DIE ZEIT GAZETESİ 

     Eski Almanya Başbakanı Helmut Schmidt'in Türkiye'nin AB üyeliği aleyhindeki yazısına karşılık, Ankara'nın AB üyeliğini destekleyen ve gazetenin yarınki sayısında yayımlanacak yorumda, Avrupa'nın kimliğinin, değerlerinin ve hareket yeteneğinin tehlikede olduğunu savunanların bulunduğu belirtildi. 
     ''Avrupa kimliği nedir Aydınlanmaya, dile ya da dine mi bağlıdır Avrupa'nın anladığı şekilde bir aydınlanma Yunanistan, Bulgaristan ve Romanya'da da yaşanmamıştır. AB içinde konuşulan diller Kafkaslardaki diller kadar çeşitlidir'' ifadesine yer verilen yorumda, ''Bizi din mi bir arada tutuyor Katolik İspanyollar ile Protestan Finliler, Anglikan İngilizler ile Ortodoks Yunanlılar arasında o kadar az benzerlik olmasına rağmen hepsi Brüksel'deki dünyevi AB evine haccediyorlar. Müslüman Türkiye bunu neden yapmasın '' görüşü savunuldu. 
     Tarih kitaplarının incelenmesi durumunda Türkiye'nin her zaman Avrupa'ya ait olduğunun görülebileceği kaydedilen yorumda, zamanında Osmanlı İmparatorluğu'nun bile Avrupa'nın ''iktidar ağına'' dahil bulunduğu hatırlatıldı. 
     Yorumda, ''Almanya'da yaşayan yaklaşık 2,5 milyon Türk kökenli vatandaş, Avrupa'yı ziyaret eden Asyalı mıdır Hıristiyanlık ve İslamiyet siyasi sınırların belirlenmesinde rol oynayamaz. Çünkü her ikisi de Avrupa tarihinin parçalarıdır. Bunun bilincine varan ve Türkiye'ye AB kapılarını açanlar, Almanlarla Türkler arasındaki ilişkilerin geliştirilmesine katkı sağlayacaktır'' denildi. 
     Türklerin Avrupa'nın ortak değerlerini paylaşıp paylaşmadıkları sorusuna da cevap aranan yorumda, ''bazılarının bu konuda sorunları olabileceği, ancak sorunun, İtalya'daki hukuk devletini kendi çıkarlarına göre yeniden düzenleyen Başbakan Silvio Berlusconi'nin sorunlarından daha büyük olmadığı'' belirtildi. 
     Yorumda, ''Avrupa'nın bütünleşmesi konusunda halkların coşkusuna bakılarak AB'ye üye alınması halinde, Türklerin hemen AB vatandaşı olması, İngilizlerin ise vatandaşlıktan çıkması gerektiği'' kaydedildi. 
     Türkiye'deki reformların hatırlatıldığı yorumda, ''Avrupalılar, İslam dünyasında benzeri görülmeyen bu gelişmeleri neden durdurmak istesinler ki Bu tarihi bir aptallık olacaktır'' ifadesi kullanıldı. 
     Avrupa'nın hareket yeteneğinin, Türkiye AB'ye üye olmadan da tehlikede olduğu belirtilen yorumda, AB ülkelerinin, Irak konusunda ve ortak dış ve güvenlik politikasında olduğu kadar, büyük iç reformlar konusunda da başarısız olduğu kaydedildi. 
     Yorumda ayrıca, Türkiye'nin, zengin doğalgaz ve petrol rezervlerinin bulunduğu İran ve Hazar denizi ülkeleri ile iyi ilişkilerine dikkat çekildi ve Türk Silahlı Kuvvetleri'nin, Amerikan ordusuyla İngiliz ordusu arasında olduğu kadar iyi ilişkileri bulunduğu, ancak Türklerin Irak'a karşı harekat düzenlenmesi konusunda Almanlar kadar isteksiz oldukları bildirildi. 
     Yorumda, Türkiye'nin AB'ye alınmasıyla birliğin de daha modern hale gelebileceği, bu sebepten dolayı Kopenhag'da Türkiye'ye start verilmesi gerektiği belirtildi. 
     
</TEXT>
</DOC>
