<DOC>
<DOCNO> 142256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo07.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın Avrupa kupalarındaki deplasman karnesi... 
</HEADLINE>
<TEXT>

     UEFA Kupası çeyrek final ilk maçında, yarın Roma'da SS Lazio Roma ile karşılaşacak Beşiktaş, Avrupa kupalarında deplasmanda başarısız bir grafik çizdi. 
     Siyah-beyazlılar, 1959 yılında başladıkları Avrupa kupaları serüveninde, özellikle deplasman maçlarında kötü sonuçlar aldı. 
     Avrupa'da deplasmanlarda yüzde 9.30'luk düşük bir galibiyet oranına ulaşan siyah-beyazlılar, yaptıkları 43 maçın yalnızca 4'ünü kazanabildi. 32 karşılaşmada sahadan yenilgiyle ayrılan Beşiktaş, 7 maçta ise berabere kaldı. 
     Siyah-beyazlılar, deplasman maçlarında attıkları 32 gole karşılık kalesinde toplam 94 gol gördü. 
     
     4 GALİBİYET 

     Avrupa kupalarında deplasmanların en başarısız Türk takımı unvanını elinde bulunduran Beşiktaş, 1986-87 sezonunda Avrupa Şampiyon Kulüpler Kupası 1. turunda, Arnavutluk'un Dinamo Tiran takımını deplasmanda Metin Tekin'in golüyle 1-0 yenerek, ilk galibiyetini almıştı. 
     Siyah-beyazlılar, Avrupa'da deplasmandaki 2. galibiyetini ise 27 Ağustos 1997'de Avrupa Şampiyonlar Ligi 2. ön eleme turunda Slovenya'nın NK Teatanic Maribor Branik takımı karşısında elde ettikleri 3-1'lik skorla aldı. 
     Beşiktaş, 2000-01 sezonunda Avrupa Şampiyonlar Ligi 3. ön eleme turunda Lokomotiv Moskova karşısında 3-1'lik skorla da deplasmandaki 3. galibiyetini elde etti. 
     Siyah-beyazlılar, deplasmanlardaki son galibiyetini ise bu sezon, aynı zamanda Türk takımlarının deplasmanlarda ulaştıkları en farklı skoru elde ederek, 5-0'lık sonuçla Bosna-Hersek'in FK Sarajevo takımı karşısında aldı. Bu aynı zamanda Beşiktaş'ın UEFA Kupası'ndaki ilk galibiyeti oldu. 

     
</TEXT>
</DOC>
