<DOC>
<DOCNO> 130769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/soneko28.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazır Giyim Sanayicileri Savaş bizi çok endişelendirmiyor 
</HEADLINE>
<TEXT>

     Türkiye Giyim Sanayicileri Derneği TGSD Başkanı Umut Oran, Irak'a olası müdahalenin hazır giyim sektörü olarak kendilerini çok ciddi endişelendirmediğini bildirerek, ''Biz, işimize bakmayı düşünüyoruz'' dedi. 
     TGSD'nin ''2002 Yılı Türkiye Hazır Giyim ve Tekstil Sanayi Değerlendirme Raporu''nun açıklandığı toplantı sırasında Oran, soruları da yanıtladı. 
     Olası Irak savaşı sırasında Türk hazır giyim sanayinin nasıl bir pozisyon alması gerektiğini düşündüğünün sorulması üzerine Umut Oran, ''Siyasi olarak değerlendirmek istemiyorum, ama ABD şu anda Türkiye'ye karşı ticari konularda samimi yaklaşmıyor. Biz sektör olarak hibe, borç istemiyoruz. Eşit şartlarda ticaret yapmak istiyoruz. Bunu yıllardır söylüyoruz. Bugün de aynı görüşteyiz'' dedi. 
     Bir gazetecinin ''Bu konu, Türkiye'nin savaşa destek vermesi nedeniyle pazarlık yapılabilir mi '' sorusu üzerine Oran, 58. hükümette bu konuyu çok iyi bilen bakanların bulunduğunu, gerekli müzakereleri yaptıklarına inandıklarını söyledi. 
     Oran, ''Burada ABD'nin samimi davranması, kalıcı ve sürekli çözüm gerekiyor. Bize borç, hibe uzun vadede hiçbir işe yaramaz. Bizim ihtiyacımız olan kalıcı ve sürekli bir imkan'' diye konuştu. 
     
     ''BAŞARI, SAVAŞI GÖZE ALANLARINDIR'' 
     Yüksek teknoloji kullanan, müşterilerin nezdinde kredibilitesi olan, bir sektör olarak savaş konusunun kendilerini çok ciddi endişelendirmediğini bildiren Oran, şöyle konuştu 
     ''Biz işimize bakmayı düşünüyoruz. Dış etkenlere karşı yapılabilecek fazla bir şey yok. Savaş, bizim hükümet, bizimle ilgili değil, bu dünyanın sorunu. Başarı için tehditleri fırsata çevirmek lazım. Başarı aynı zamanda savaşı göze alanlarındır. Sektörümüze inanıyoruz. Şu anda aldığımız rüzgar, geldiğimiz pozisyon itibariyle dışardaki etkileri pek fazla dikkate almamaya çalışıyoruz. 
     Devlet Bakanı Tüzmen'in Irak ziyaretini nasıl değerlendirdiğinin sorulması üzerine Oran, bu ziyareti hükümetin bir siyasi eylemi olarak gördüğünü belirtti. 
     ABD'nin komşularıyla ticareti sürekli geliştirmeye çalıştığına dikkati çeken Oran, ''Meksika, Güney Afrika ve şu anda da Karayip Adaları ile 35 ülkeyle serbest ticaret anlaşması yaparak güçlü bir ülke olabilmek için komşularıyla güçlü ticaret ağına sahip olmaya çalışıyor. Olaya bizim açımızdan buradan bakıp, değerlendirmek gerekiyor'' dedi. 
     Merkez Bankası'nın kur politikasına ilişkin soru üzerine, kura kar enstrümanı olarak bakmadıklarını ifade eden Oran, girdi maliyetlerinin TL olarak değerlenmesine dikkat çekti ve ''kur politikası da bununla eşit şekilde yapılmalı'' dedi. 
     İstihdam, kapasite kullanımı ve yatırımlar konusunda yakınmaları olmasına karşın karnede ''pekiyi'' not almasının torpil olup olmadığının sorulması üzerine Oran, sektörün büyük bir özveri ve kar etmeden mal sattığını vurgulayarak, ''Bunu sizler değerlendirip not vereceksiniz'' dedi. 
     
     ''MARKA YARATMAK İÇİN DESTEK ÖNEMLİ'' 
     TGSD Başkanı Yardımcısı Erol Serdar da, sektörün öncelikli sorunları arasında ''kamu yükü, yatırımların özendirilmesi, uluslarası anlaşmalar, imaj ve kur politikasının'' bulunduğunu söyledi. 
     Serdar, kur politikasının enflasyonun altında gerçekçi bir politika olması gerektiğini kaydetti. 
     TGSD Yönetim Kurulu Üyesi Mehmet Kumbaracı, geçen yıl sektörün istihdam yaratmaya, yatırımlara, yüzde 70 kapasiteyle çalışmaya devam ettiğini vurgulayarak, ''Bankacılık sektörünün çökmesine, yaşanan sıkıntılara rağmen aldığımız bu karne torpilli değildir' dedi. 
     Yönetim Kurulu Üyesi Koray Onan da, marka-moda yaratabilmeleri için desteğin önemli olduğunu vurguladı. Dünyaca ünlü Zara markasının doğuşunu örnek veren Onan, marka sahiplerinin, bu sırada ihtiyaç duydukları 50 milyon dolarlık kaynağı kendi devletinden 25 yıl vadeli kredi olarak aldığına işaret etti. 
     





</TEXT>
</DOC>
