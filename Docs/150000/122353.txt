<DOC>
<DOCNO> 122353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur24.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt seçimleri iptal, Erdoğan'ın yolu açıldı... 
</HEADLINE>
<TEXT>

     Yüksek Seçim Kurulu, 3 Kasım 2002 tarihinde Siirt'te yapılan milletvekili genel seçimini iptal etti. 
     Seçim sonuçlarına AK Parti itiraz etmişti. YSK'nın bu kararından sonra AKP Genel Başkanı Tayyip Erdoğan'a milletvekili olma yolu göründü. Erdoğan'ın, TBMM'de anayasada yapılacak değişiklikten sonra Siirt'te tekrarlanacak seçimlerde millet meclisine girmesi planlanıyor. 
     Bundan sonra 60 günün sonundaki Pazar günü Siirt'te seçimler yeniden yapılacak. Fadıl Akgündüz'ün milletvekilliği de düşmüş olacak. 
     YSK'nın bugünkü toplantısının ardından, yapılan yazılı bir açıklamada şöyle denildi 
     ''2839 sayılı Milletvekili Seçimi Kanunu'nun, 39. maddesi uyarınca Siirt ili seçim çevresi seçim sonuçlarına, seçim işlemleri nedeniyle yapılan itiraz üzerine YSK, 02.12.2002 tarihli toplantısında, seçim işlemlerindeki noksanlığın seçim sonuçlarına etkili olduğu sonucuna varmış ve Siirt ilinde seçimlerin yenilenmesine oybirliği ile karar vermiştir.'' AK Parti, Siirt'in Pervari ilçesinde 3 sandık kurulunun oluşturulmadığını ve 1 sandığın da kırıldığını ileri sürerek, bu ildeki seçimlerin iptal edilmesini istemişti. 
     
     AK PARTİDEN DEĞERLENDİRME 

     AK Parti Genel Başkan Yardımcısı Dengir Mir Mehmet Fırat, YSK'nın Siirt'te yapılan milletvekili genel seçiminin iptali kararını, ''Bu kararla ümit ediyoruz Sayın Genel Başkanımız, aday olarak başbakanlık yolu kendisine açılacaktır'' sözleriyle değerlendirdi. 
     YSK'nın Siirt seçimlerini iptal kararına ilişkin soruları yanıtlayan Fırat, Genel Başkan Recep Tayyip Erdoğan'ın mevcut hukuki durumunun, ''demokrasinin bir ayıbı'' olduğunu ifade etti. Fırat, Siirt'teki seçimlerin iptalinin bu ayıbı düzeltmeye vesile olabileceğini belirtti. 
     CHP Genel Başkanı Deniz Baykal'ın, Erdoğan'ın durumu ile ilgili yaptığı açıklamayı anımsatan Fırat, ''Tayyip Bey'in yasağı demokrasiye, hukuka aykırı. Siirt seçimlerinin iptali, bu ayıbın düzeltilmesi için bir vesile olmuştur. Halkın isteği olan başbakanlık yolu, ümit ederiz açılmış olacaktır. Ümit ediyoruz, Sayın Genel Başkanımız aday olarak, başbakanlık yolu kendisine açılacaktır'' diye konuştu. 
     
</TEXT>
</DOC>
