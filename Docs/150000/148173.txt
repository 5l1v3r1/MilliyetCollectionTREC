<DOC>
<DOCNO> 148173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo23.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferrari krize mi gidiyor 
</HEADLINE>
<TEXT>

     Fırtına Formula-1 takımı Ferrari, 55 yarış sonrasında Brezilya Grand Prix'inde podyuma çıkamayınca, kıyamet koptu. İtalyan basını, "Ferrari, krize doğru gidiyor" yorumları yaparken, otoriteler Schumacher'i suçladı. 
     Formula-1'de bu sezonun 3. yarışı olan Brezilya Grand Prix'sinde hayal kırıklığına uğrayan Ferrari'ye bir darbe de İtalyan basınından geldi. 
     Otoriteler, Alman pilot Michael Schumacher ve Ferrari'nin 3 yarıştır kullandığı F-2002 modelindeki otomobili suçlu görüyor. 
     Son yılların en büyük Formula-1 takımı olan Ferrari, 55 yarış sonrasında ilk kez pazar günkü Brezilya Grand Prix'sinde podyumda yer alamadı. İtalyan basını bugünkü haberlerinde, ''Ferrari krizde'' yorumlarını yaparken, henüz istenilen performanstan çok uzak olan Ferrari'de, Alman pilot Schumacher ve 3 yarıştır kullanılan F-2002'yi suçladı. 
     Ferrari takımının yöneticisi Jean Todt, ''Çifte galibiyet olabilirdi, ama puansız ayrıldık. 4 yıldır böyle birşey olmuyordu. Normal olarak hayal kırıklığı içerisindeyiz. İmola ile birlikte tekrardan eski sonuçlara dönmek istiyoruz'' dedi. 
     Todt, San Marino'nun İmola kentinde, 20 Nisan'da yapılacak yarıştaki ilk değişikliğin ''F-2002'nin emekliye ayrılması olacağını'' söyleyerek, bu sezon ilk kez F2003-GA ile yarışacaklarını açıkladı. Todt ayrıca, ''Hareketten önce pilotların yarış sıralamasını değiştirmesine izin verdi'' diyerek, FIA'yı da eleştirdi. 
     
     "BREZİLYA GERÇEK BİR SAVAŞ OLDU" 

     Bu arada, Ferrari'nin Başkanı Luca Cordero di Montezemelo ise Maranello'daki Ferrari-Maserati tesislerinde basına verdiği demeçte, ''Zor bir yıl, ama daha önceden biliniyordu. Ancak Ferrari'nin kendini toparlayacak zamanı ve gücü var'' dedi. 
     Ferrari'nin Dünya Şampiyonu Alman pilotu Schumacher'i savunan Montezemelo, ''Schumacher'in hatası sizi endişelendiriyor mu '' sorusuna, ''Kesinlikle hayır'' cevabını verdi. 
     Brezilya Grand Prix'sini ''gerçek bir savaş oldu'' diye değerlendiren Ferrari'nin patronu, sözlerini şöyle sürdürdü 
     ''Dün gerçekten bir rulet oldu. Ama ne olursa olsun, kötümserliğin doğru olmadığına inanıyorum. Çünkü Brezilya'da da çok rekabetçi bir Ferrari otomobili gördüm. Barrichello, Coulthard'ı geçtiği zaman büyük bir avantaj elde etti. En iyi tur, diğerlerine göre büyük farkla bir kez daha Ferrari'nin oldu. Ancak zaferin ve puanların gelememesinden dolayı her olaydan bir ders almak gerekir. Bu yüzden geleceğe iyimser, sakin ve nerelerin iyileştirmesi gerektiğini araştırarak bakıyoruz.'' Öte yandan, Alman pilot Schumacher ise ''Krizden konuşmayalım. Endişeli olmamak zorundayız. Kötü başladık, ama halen 13 yarış daha var'' açıklamasında bulundu. 
     





</TEXT>
</DOC>
