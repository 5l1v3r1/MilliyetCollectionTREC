<DOC>
<DOCNO> 124659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur11.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP kongresinde Divan Başkanı seçiliyor... 
</HEADLINE>
<TEXT>

     DYP 7. Olağan Büyük Kongresi'nde, Divan Başkanı'nı belirlemek üzere gizli oy ile yapılacak seçim için oy verme işlemi başladı. 
     DYP kongresinde, Divan Başkanlığı için adaylar arasında anlaşma sağlanamaması üzerine, tüzüğün 40. maddesi uyarınca gizli oy ile seçim yapılması kararlaştırıldı ve kongreye, saat 10.45'te hazırlıklar için 20 dakika ara verildi. 
     Divan Başkanlığı seçimi için yapılan hazırlıkların tamamlanmasının ardından, adayların oy pusulaları beklendi. Mehmet Ağar'ın desteklediği Nevzat Ercan'ın oy pusulalarının kongre salonuna bir türlü gelmemesi nedeniyle, taraflar arasında zaman zaman tartışmalar yaşandı. 
     Oy verme işlemine, Ercan'ın oy pusulalarının gelmesinin ardından saat 12.45'te geçilebildi. 
     Seçimde, Genel Başkan adayı Mehmet Ağar'ın desteklediği eski Sakarya Milletvekili Nevzat Ercan ile Genel Başkan adaylarından İlhan Kesici'nin desteklediği eski Erzurum Milletvekili Ayvaz Gökdemir yarışıyor. 
     Divan Başkanlığı seçimi, divanın kongre üzerindeki etkisi ve seçim sonuçlarının delegelerin genel başkan adaylarına eğilimini göstermesi bakımından büyük önem taşıyor. 
     





</TEXT>
</DOC>
