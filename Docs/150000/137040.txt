<DOC>
<DOCNO> 137040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/spor/spo05.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözümüz senettir 
</HEADLINE>
<TEXT>

Futbol Federasyonu Başkanı Haluk Ulusoy, Milli Takım Teknik Direktörü’ne destek verdi, "2004’e kadar yolumuza Şenol Güneş ile devam edeceğiz" dedi 
     BİLAL MEŞE 

     Bir maçla bozulmaz’ 
     FUTBOL Federasyonu Başkanı Haluk Ulusoy, Milli Takım Teknik Direktörü Şenol Güneş ile ilgili spekülasyonlara sert çıktı. Ulusoy, "Hiç kimse, dananın altında buzağı aramasın, suyu kimse bulandırmasın. Benim ağzımdan çıkan sözün senet olduğunu herkes bilir. Hiçbir sonuç bu birlikteliği bitiremez. Başarının temelinde istikrar yatar. Bu istikrarı da kimseye yedirtmem" dedi. 
     
     Güneş’in yanındayız’ 
     TEKNİK Direktör Şenol Güneş ile 2004 yılına kadar sözleşmelerinin olduğunu hatırlatan Ulusoy, düşüncelerinden taviz vermeyeceklerini açıkladı. Futbol Federasyonu Başkanı şunları söyledi "Tarihi başarılara hep birlikte imza atmış bir ekibiz. 2004’e kadar Güneş ile yolumuza devam edeceğiz. Dün nasıl arkasında durduysak, bugün de arkasındayız. Biz neler gördük, neler." 
     
     Sıkıntılar yaşadık’ 
     ULUSOY futbolda her türlü sürprizin olabileceğini de dile getirdi. Başkan Ulusoy, "Bu tarihi başarılara imza atarken, çok sıkıntılı dönemler yaşadık. Buna karşın, hocamıza karşı en ufak bir güvensizlik söz konusu olmadı, olamaz da. Kaldı ki, benim olduğum yerde sözler geçerlidir. Bir maçla hocasını değiştirecek bir düşünceye sahip olsaydık, başarılar gelmezdi" diye konuştu. 
     
     Tarih yazmaya devam’ 
     GÜNEŞ ile ilgili dedikodulara son noktayı koyan Başkan Haluk Ulusoy, sözlerini şöyle noktaladı "İngiltere karşısında yine bir ilki başaracağız. Rakibimizi evinde yenip, tarih yazmaya devam edeceğiz. Bu ekibin başarısı ortada. Bizler hem iyi, hem de kötü gün dostuyuz. Hiç kimseyi yarı yolda bırakmam. Artık Güneş konusu kapansın, huzursuzluk istemiyoruz." 
     



 SPOR 





























</TEXT>
</DOC>
