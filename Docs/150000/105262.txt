<DOC>
<DOCNO> 105262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun12.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel'de Türk mahallesi Kral ve Kraliçeyi bekliyor... 
</HEADLINE>
<TEXT>

     Belçika Kralı II. Albert ve Kraliçe Paola, 5 Eylül tarihinde ''Türk Mahallesi'' olarak da adlandırılan Schaerbeek ve Saint-Josse belediyelerini ziyaret edecek. 
     Kral ve Kraliçe, iki belediyenin yetkilileriyle görüştükten sonra, bölgedeki bazı okul ve sergilere de uğrayarak çeşitli temaslarda bulunacak. 
     Belçika Kralı'nın ve Kraliçe'nin, Haecht Caddesi'ndeki Türk tüccar ve bölge sakinleriyle konuşmaları, bazı ziyaretlerde bulunmaları öngörülüyor. 
     Kral II. Albert ve Kraliçe Paola, son dönemde ırkçılık ve şiddet olaylarına hedef olan ve bazı fertleri öldürülen ailelerin temsilcileriyle de görüşecek. 
     Kral II. Albert, ulusal bayram günü olan 21 Temmuz'da yaptığı konuşmada, ırkçı saldırı ve cinayetleri kınayarak, yabancılara karşı açılım ve hoşgörü çağrısında bulunmuştu. 
     Schaerbeek ve Saint Josse bölgelerinde, 20 bin'e yakın Türk yaşıyor. 
     Türkler, ziyaret günü sokak ve caddeleri Türk ve Belçika bayraklarıyla donatacak, çeşitli etkinlikler düzenleyecek, Kral ve Kraliçe'ye hediyeler sunacak. 
     Belçika polisi ve istihbarat servisi, Türk mahallesinde bir ilk oluşturan bu ziyaret çerçevesinde kapsamlı güvenlik önlemleri alındığını, bu çerçevede çok sayıda sivil polis ve istihbarat görevlisinin halka karışacağını ifade ediyor. Kral ve Kraliçe, ziyaretin bir bölümünde, yürüyerek halka yakınlaşacak ve insanlarla konuşacak. 
     Schaerbeek Belediye Başkanı Bernard Clerfayt, ''Küçük Anadolu'' olarak adlandırdığı ve ''Türkiye'nin Belçika'daki başkenti'' şeklinde nitelendirdiği bölgedeki Türklerin, Kraliyet ziyaretinin coşkulu, güvenli ve sağlıklı bir ortamda gerçekleşmesi için gereken önlemleri alacaklarına inandığını belirtti. 
     





</TEXT>
</DOC>
