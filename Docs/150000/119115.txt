<DOC>
<DOCNO> 119115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur02.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl Akgündüz "Kimse beni engelleyemedi.. " 
</HEADLINE>
<TEXT>

     Siirt Bağımsız Milletvekilli Fadıl Akgündüz, andiçmesi sırasında CHP'lilerin Genel Kurul Salonu'nu terketmesiyle ilgili soruları yanıtlarken ''Kendimi çok büyük hissettim. Olduğumdan büyük gösterdiler'' dedi. 
     Yemin etmesinin ardından önce Genel Kurul Salonu'ndan ardından Proton marka limuzin makam aracıyla TBMM'den ayrılan Akgündüz, gazetecilerin sorularını yanıtladı. 
     Akgündüz, CHP Grubu'nun Genel Kurul'u terketmesini nasıl değerlendirdiğinin sorulması üzerine, ''Ben normal görevimi yaptım. Halkımın bana verdiği yetkiyi kullandım. Anormal bir şey varsa onu yapanlara sorun'' diye konuştu. 
     CHP'nin protesto nedenini bilmediğini ifade eden Akgündüz, ''açıklarlarsa biz de öğrenmiş oluruz'' dedi. Akgündüz, AK Parti'nin tutumunu nasıl değerlendirdiğinin sorulması üzerine de ''Onlar normal olanı yaptı'' karşılığını verdi. 
     ''Duygularınız nasıl '' sorusuna da Akgündüz, ''Duygularım çok güzel. Hiç kimse beni engelleyemedi. Bu güzel bir şey'' yanıtını verdi. 
     Akgündüz, bir gazetecinin, ''etkilenmediniz mi '' sorusu üzerine de ''Kendimi çok büyük hissettim. Olduğumdan büyük gösterdiler'' diye konuştu. 
     Hiçbir milletvekilinin kendisini alkışlamadığının hatırlatılması üzerine de Fadıl Akgündüz, ''Ben 70 milyonun alkış seslerini duyuyorum. Bu benim için yeterli'' dedi. 
     Kendisinin, ''Türkiye'nin gündemine oturmuş çok büyük bir işadamı'' olduğunu savunan Akgündüz, ''Benim ticari rakiplerim var. Acaba diyorum, düşünmek dahi istemiyorum ama bu hareket benim ticari rakibimin talimatıyla mı yapıldı Umarım öyle değildir. Çünkü çok çirkin olur o zaman'' diye konuştu. 
     





</TEXT>
</DOC>
