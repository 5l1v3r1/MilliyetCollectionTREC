<DOC>
<DOCNO> 145265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun62.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Türkiye'ye mali yardımda artış önerisi... 
</HEADLINE>
<TEXT>

     AB Komisyonu'nun Türkiye ile ilişkileri ve bu ilişkilerdeki gelişmeleri değerlendirerek beklentilerini yansıttığı Katılım Ortaklığı Belgesi KOB , yarın Komisyon tarafından onaylandıktan sonra açıklanacak. 
     Komisyon kaynakları, belgenin içeriği hakkında fazla bilgi sızdırmaktan kaçınırlarken, KOB'da ''Türkiye'ye mali yardımların artırılmasının öngörüldüğüne'' ilişkin haberleri gazetecilere önceden aktardılar. 
     Bu bilgilere göre Komisyon, 2004-2006 döneminde Türkiye için 1 milyar 70 milyon euro mali yardım öngörülmesini öneriyor. 
     
     KOB'UN İÇERİĞİ 
     AB Komisyonu, 2000 yılı sonunda yayımladığı ilk KOB'da Türkiye'den beklentilerini yansıtmıştı. Yarın açıklanacak ''gözden geçirilmiş KOB'' belgesinde yeni unsurlar bulunmayacağı, siyasi ve ekonomik analizlerle müktesebat uyumu konularının ele alınacağı biliniyor. 
     Türkiye, AB Komisyonu'ndan, belgede genel ifadelerden kaçınılmasını, talep ve beklentilerin net ve somut olarak dile getirilmesini istemişti. 
     KOB'da, Türkiye ile AB arasındaki siyasi ilişkilerde en büyük ''sıkıntının'' Kıbrıs konusunda yaşandığı mesajı verilecek. Belgede, Türk-Yunan ilişkilerindeki pürüzlerin yer bulacağı da biliniyor. 
     KOB'da, ''askerin siyasi ağırlığı'', ''siyasi partilerin kapatılması'', ''işkence'', ''düşünce ve ifade özgürlüğü alanında sıkıntılar'', ''azınlık hakları'' gibi konuların yer bulacağı belirtiliyor. 
     AB'nin beklentilerinin yansıtıldığı KOB'da, ilk belgeden farklı olarak, ''kısa ve orta vadeli'' beklentilerden söz edilmeyecek ve tüm beklentilerin yerine getirilmesi için, 2004 sonuna, tam üyelik müzakerelerinin başlangıcına kadar süre tanınması söz konusu olacak. 
     Belgede, Türkiye'nin AB'ye tam üyelik yolunda attığı adımlar ve gerçekleştirdiği reformlar da değerlendirilecek. 
     KOB, yarın AB Komisyonu'nun onayını aldıktan sonra, 14 Nisan'da, Lüksemburg'da gerçekleşecek AB Genel İşler Konseyi'nin onayına sunulacak. Belge, aynı gün yapılacak Türkiye-AB Ortaklık Konseyi sırasında Türk tarafına resmen iletilecek. 
     Türkiye de, ilişkileri değerlendirdiği bir belge olan Ulusal Program UP hazırlıklarını sürdürüyor. UP'ın da, KOB'un değerlendirilmesinin ardından, Mayıs ayında AB'ye sunulması bekleniyor. 
     




</TEXT>
</DOC>
