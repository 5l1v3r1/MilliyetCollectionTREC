<DOC>
<DOCNO> 102586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/ekonomi/aeko.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilde sadece lüks pazar büyüdü 
</HEADLINE>
<TEXT>

Yarı yarıya küçülen otomobil pazarında BMW satışları yüzde 43, Mercedes satışları yüzde 36.9 arttı. Toplam lüks otomobil ve cip satışı yüzde 17 yükseldi 
     Yılın ilk yarısında Türk otomotiv pazarının yüzde 53 daralmasına karşın lüks otomobil satışlarında büyük artış yaşandı. Yılın yedi aylık döneminde, BMW satışları yüzde 43.1 artışla 940 adede, Mercedes’in satışları ise yüzde 39.9 artışla 635 adete yükseldi. 
     Otomotiv Distribütörleri Derneği’nin verilerine göre, ocak - temmuz döneminde, orta üst sınıfın üzerindeki lüks ve spor otomobillerle 4 çeker arazi araçlarından toplam 3 bin 488 adet satıldı. 2001 yılının aynı döneminde bu segmentlerdeki toplam satış 2 bin 990 adet olarak belirlenmişti. 
     
     Rekor BMW’de 
     Yedi aylık dönemlere bakıldığında BMW’nin geçen yıl 657 adet olan satışı, bu yıl 940 adede yükseldi. 
     En ucuzu 36.7 milyar lira olan BMW’nin 3 serisinden 542 adet, 5 serisinden 198 adet, 7 serisinden 52 adet, X5’den 96 adet, Z 3 serisinden 10 adet satıldı. 300 milyar lirayı aşan Z 8 serisinden de iki adedi alıcı buldu. 
     Mercedes’in de geçen yıl 454 adet olan alt segmentteki A serisi hariç binek araç satışları, bu yıl 635’e ulaştı. Mercedes’in bu yılki satışlarının 253’ü C serisinden, 6’sı CL serisinden, 188’i E serisinden, 71’i S serisinden, 17’si SL serisinden, 4’ü SLK serisinden, 41’i CLK serisinden, 50’si ML serisinden 5’i de G serisinden oluştu. 
     
     7 ayda 42 bin oto satıldı 
     Chrysler’in Grand Cherokee’si 126 adet, Cherokee’si de 85 adet müşteri bulurken, Ferrari’nin satışları dokuzdan üçe, Porsche’nin 15’ten sekize, Saab’ın 36’dan 29’a, Subaru’nun 207’den 187’ye, Volvo’nun 318’den 310’a geriledi. 
     Bu dönemde, Maserati’nin satışları ise bir adetten ikiye çıktı. 
     Bu yılın yedi aylık bölümünde toplam otomobil satışları 41 bin 949 adet, hafif ticari araç satışları da 29 bin 453 adet olarak gerçekleşti. 
     
Jaguar satışı 61’den 81’e yükseldi      Ocak - temmuz döneminde, Jaguar’ın satışları 61’den 81’e yükselirken, Land Rover’in satışları da 184’den 270’e çıktı. Land Rover’in satışlarının 57’sini Range Rover, 56’sını Discovery, 157’sini de Free Lander oluşturdu. 
     



 EKONOMİ 















</TEXT>
</DOC>
