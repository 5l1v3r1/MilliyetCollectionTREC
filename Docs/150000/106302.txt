<DOC>
<DOCNO> 106302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sontur21.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Okuyan'ı Yalova'da MHP'liler karşıladı... 
</HEADLINE>
<TEXT>

     MHP'ye geçtikten sonra seçim bölgesi Yalova'ya ilk kez gelen Yaşar Okuyan için, MHP'lilerce karşılama töreni yapıldı. 
     Karşılamada, 1980 öncesinde MHP'li olduğu için, ağabeyi Yaşar Okuyan ile tartışıp, soyadını değiştiren Arif Ekim'in de bulunması, gazetecilerin ilgisinin Ekim'e yönelmesine yol açtı. 
     Yalova il sınırındaki karşılamada, MHP'den Yalova Milletvekili aday adayı olan Namık Öz, yakasındaki rozeti, karşıt görüşlü olduğundan 15 yıl boyunca ağabeyi ile konuşmayan ve Okuyan'ın ANAP'tan istifa ederek yeniden MHP saflarına katılmasının ardından kendisi de MHP üyesi olan Arif Ekim'in yakasına taktı. 
     Namık Öz, ''Madem ki felsefemiz Okuyan nerede biz oradayız . O zaman mesele yok. Okuyan MHP'de ise kardeşi de MHP'de'' dedi. 
     Arif Ekim de, MHP'ye katılıp katılmadığı yönündeki soruyu, ''Bilindiği gibi siyasi mücadelemiz yüzünden ağabeyimle dargındım, konuşmuyorduk. Ama şimdi öyle bir sorun kalmadı. Yaşar nerede, ben oradayım'' diye yanıtladı. 
     Yalova girişinde, davul zurna ve zeybeklerin gösterileriyle karşılanan Yaşar Okuyan, daha sonra araç konvoyuyla kent merkezine geldi. 
     Okuyan, MHP İl Başkanlığı'nda gazetecilerin, seçimlerin ertelenmesi tartışmalarına ilişkin soruya, ''Listelerdeki sıralamayı beğenmeyen bazı milletvekilleri ile barajı aşamama korkusu yaşayan partiler, böyle bir girişim içinde bulunabilirler. Ancak, erken genel seçim kararı alınırken neredeydiler Şahsi çıkarları uğruna, böyle bir girişimde bulunmak vatana çok zarar verir. Bizim baraj korkumuz yok. Bunu baraj korkusu olanlar düşünsün'' yanıtını verdi. 
     Okuyan, DocheBank'ın anket sonuçlarına yönelik soru üzerine, ''Anketlere itibar etmiyorum. DocheBank'ın yaptırdığı söylenen kamuoyu yoklaması ne derece doğrudur, bilmiyorum. Bankacılar, siyasi araştırmalar yapacaklarına, meslekleriyle ilgili araştırmalar yapsınlar'' diye konuştu. 
     





</TEXT>
</DOC>
