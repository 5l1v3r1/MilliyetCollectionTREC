<DOC>
<DOCNO> 126224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sonspo16.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin Ataman'ın Monteopaschi Siena'daki kredisi doldu... 
</HEADLINE>
<TEXT>

     İtalya Basketbol Birinci Ligi takımlarından Monteopaschi Siena'nın antrenörü Ergin Ataman, geçen yıl elde ettiği başarıların kredisini tüketti. 
     Geçen yıl takımın başına getirilen Türk antrenör Ergin Ataman, takıma tarihinde ilk kez Avrupa Raimundo Saporta Kupası'nı kazandırmış, İtalya Kupası'nda final oynatmış ve ligi 5. sırada tamamlatmıştı. 
     Avrupa basketbolunda geçen yıl yıldız oyuncular olarak gösterilen Mirsad Türkcan, Alphonso Ford ve Vukçeviç gibi isimleri sezon öncesinde transfer ederek iddialı olduğunu açıklayan M.Siena, ne İtalyan, ne de Erkekler Avrupa Ligi'nde şimdiye dek bekleneni veremedi. 
     Montepaschi Siena Kulübü Genel Direktörü Ferdinando Minucci, La Gazzetta dello Sport Gazetesi'ne verdiği demeçte, ''Takımda ne oyuncu ne de antrenörü değiştirmiyorum ama bundan sonra her maç incelenecek'' diyerek, gelecek için gözdağı verdi. 
     Minucci, Ataman ile ilgili olarak, ''Antrenör, şu anda sıkıntılı bir anda ama bizim baskımızdan dolayı değil. Belki de bazılarına göre kendisine karşı tutumu değişti. Geçen yıl R.Saporta Kupası'nı kazandığımızda ve play-off'da üst turlara çıkmaya aday olduğumuzda olağanüstü bir yetenek olarak tanındı ama bugün bazı kötü maçlarda kendisine bu işten anlamayan biri gibi davranıldı. Benim için o iyi bir antrenör. Sporcularla birlikte sorumluluğu eşit olarak bölüşmek zorunda'' yorumunda bulundu. 
     Bu arada takımda bazı oyuncuların konsantrasyonun az olması, bazılarının da takımı unutup kişisel tatminleri için oynamasının kendisi tarafından hoş görülmediğini kaydeden Minucci, takımın halen takım oyunu oynayamadığını dile getirdi. 
     Minucci, yıldız oyuncular konusunda ise, ''Mirsad Türkcan ribaunt ve blok için istendi. Bana öyle geliyor ki görevini yaptı. Ford, diğer takım arkadaşları gibi kesik kesik iyi oynuyor. Ama birşey kesin, o da bu takım kendi gücüne inanmıyor'' değerlendirmesini yaptı. 
     Minucci, gerçek sorunun ligde olduğunu belirterek, ''Gerçekte galibiyet sorunu özellikle İtalya Ligi'nde var. Çünkü Eurolig'de ilk kez mücadele eden bir takımın 9 maçta 4 galibiyet alması ne olursa olsun ortada olan iyi bir sonuç. Diğer 5 maçın evimizde yapacağımız 3'ünü kazanırsak turu geçeriz. Önemli olan bunu yapmak'' dedi. 
     Minucci, alınan sonuçlardan dolayı sezon başından bu yana yaşanan diğer krizleri de hatırlatarak, ''Unicaja Malaga'ya yenildiğimizde istikrarı yeniden sağlamak için 1 ay kadar düşündük ama bu kez bugünden itibaren her maç tarihsel. Belirlemeler her maçta yapılacak. Ne oyuncu ne de antrenör değiştiriyoruz ama hiç olmazsa sözleşmelerinin bitiş sürelerini değiştiriyoruz'' ifadesini kullandı. 
     





</TEXT>
</DOC>
