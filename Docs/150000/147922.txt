<DOC>
<DOCNO> 147922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sonspo06.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta 100. yıl gazileri... 
</HEADLINE>
<TEXT>

     Birinci Süper Lig'in namağlup lideri Beşiktaş, kuruluşunun 100. yılını kutladığı bu sezon, sakatlıklar ve hastalıklar nedeniyle bir çok maçta futbolcularının büyük bölümünden yoksun kaldı. 
     Siyah-beyazlılar bu sezon ligde yaptığı 25 maçın 23'ünde sakatlık veya hastalıklar nedeniyle çoğu oyuncusundan yararlanamadı. 
     Bu sezon ligde 26 futbolcusunun forma giydiği Beşiktaş'ta, tam 19 futbolcu sakatlıklar nedeniyle takımlarını yalnız bırakmak zorunda kaldı. 
     ''Kara Kartallar''da bu sezon sakatlık ve hastalık geçirip, bu nedenle oynayamayan 19 futbolcu şöyle 
     Tolga, Tayfur, Yasin Sülün, Ahmet Dursun, Pancu, Sergen, Bayram, Niyazi, Kaan Dobra, Tamer, İbrahim, Nouma, İlhan Mansız, Serdar, Ali Eren, Tümer, Maldarasanu, Göksel ve Ahmet Yıldırım. 
     
     REKOR BAYRAM'DA 
     Beşiktaş'ta sakatlıklar nedeniyle takımını en fazla yalnız bırakan futbolcu Bayram Bektaş oldu. 
     Dizine kıkırdak nakli yapılan Bayram ligde tam 12 maçta forma giyemezken, sakatlığının sürmesi nedeniyle bu sürenin artacağı bekleniyor. 
     Bayram'dan sonra Ahmet Dursun 8 maç, İlhan Mansız da 6 maç sakatlıkları nedeniyle forma giyemedi. 
     
     CİDDİ SAKATLIKLAR 
     Beşiktaş'ta bazı futbolcular ise ciddi sakatlıklara maruz kalıp, operasyonlar geçirmek zorunda kaldı. 
     İlhan Mansız iki kez artroskopi olurken, Ahmet Dursun stres kırığı, Bayram kıkırdak nakli, İbrahim elmacık kemiği kırığı, Maldarasanu kas yırtığı, Tümer kasık sakatlığı, Ahmet Yıldırım da burun kırığı nedeniyle takımından ayrı kaldı. 
     Ayrıca Ahmet Yıldırım sezon başında artroskopi geçirdi. 
     
     GÜNEY AMERİKALILAR SAĞLAM ÇIKTI 
     Beşiktaş'ta bu sezonki lig maçlarında Güney Amerikalı futbolcular sakatlıklara adeta meydan okudu. 
     Siyah-beyazlılarda Kolombiyalı kaleci Cordoba, Brezilyalı futbolcular Ronaldo ve Zago, bu sezon sakatlıklar nedeniyle takımlarını resmi maçlarda yalnız bırakmayan oyuncular oldu. 
     Cordoba, sadece Lucescu'nun görev vermediği 2 maçta oynamazken, Zago 2 kez, Ronaldo ise 1 kez kart cezaları nedeniyle takımdaki yerlerini alamadı. Ayrıca ligin ilk haftasında kadroda olmasına rağmen, Zago, Lucescu tarafından oynatılmadı. 
     Bu arada siyah-beyazlılarda devre arasında takıma katılan Giunti, ligde hiç oynamayan Zafer ve Yasin Yıldız, fazla forma şansı bulamayan Ali Cansun ve Eser ile devre arasında gönderilen Amaral, ciddi bir sakatlık geçirmedi. 
     





</TEXT>
</DOC>
