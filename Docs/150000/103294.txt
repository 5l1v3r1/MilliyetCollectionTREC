<DOC>
<DOCNO> 103294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/spor/ykoksaldi.html </URL>
<DATE> 2002/08/22/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Pusudaki Feyenoord 
</HEADLINE>
<TEXT>

     Elemeli maçların ilkinde huzur kaçıracak skorlardan olan 1-0, tur için 2 fark gerektirse de defansı elden bırakmamayı kafaya kazıyan bir uyarıdır. Feyenoord rövanşını çözecek anahtar da bu. 
     Fenerbahçe 1998’de Göteborg’a deplasmanda 2-1 yenilmesine rağmen 1-0’la elemişti. Ama sonraki tur Parma’ya karşı soğukkanlılığını koruyamadığı için 1-0’lık ilk maç avantajını değerlendirememişti. 
     Geçen sezon Rangers maçları, defans ve hücum becerilerini ortaya çıkaracak taktikleri yerli yerinde uygulama ve skora oynama konsantrasyonunun bir ürünüydü. Glasgow’da olduğu gibi Feyenoord karşısında da markajcılığıyla ön plana çıkan Mustafa tercihi, tesadüf değil tarzı farklı iki teknik adamın o günkü taktik içinde ihtiyaç duyulan futbolcudaki isabetli tespitiydi. 
     Mahalle takımı etiketinin fasonluğu, MTK ve Dinamo Zagrep gibi takımlarca ispatlanmışken, 3 aylık taze UEFA Şampiyonu Feyenoord’un vasatlaştırılması’ onları küçültmez, ama bunu söyleyenlerin futbolla aralarındaki mesafenin ne olduğunu ciddi biçimde düşündürür. Teknik direktör değiştire değiştire istikrarsızlaşan Fenerbahçe’nin karşısında, santrforlarından biri hariç tüm ekibini korumuş, kupaya uzanırken neredeyse tüm futbol ekollerinden gelen takımları elemiş bir rakip var. 
     Feyenoord geçen sezon süratli kanatlarıyla güçlenen kontratak futboluyla deplasmandaki 4 maçın 3’ünden beraberlik çıkarıp, Inter’i de yenmişti. Tomasson’suz hücum etkinliği zayıflamış görünse de, tecrübeli orta alanları ve sabırlı oyun anlayışları bu handikapı örtebilecek nitelikte. 
     Fenerbahçe duygularına kapılmadan yine önce savunma demeli. Yerden, kontrollü paslaşmalı oynamak ve defansın önündeki Johnson ve Ogün ün ileri çıkışlarda birbirlerinin boşluklarını doldurma becerileri kritik noktalar olacak. Hücum setlerinde henüz istediği organizasyonları sergileyemeyen Fenerbahçe, Ortega’nın varlığını zamanında yardımına giderek ve pas noktalarına sızarak verimli kılmalı. Takımın ve taraftarın sabır göstermesi şart. Feyenoord bu sabrı ilk maçta çok iyi kullandı ve istediğini aldı. 
     Düzeltme Geçen hafta satırlara, zihindeki Münih yerine Berlin kelimesi dökülmüş. Fark eden fark etmeyen tüm okurlara saygılar. 
     



 SPOR 

























</TEXT>
</DOC>
