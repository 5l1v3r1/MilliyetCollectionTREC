<DOC>
<DOCNO> 123615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur31.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul boğazı çıkışında kaza tehlikesi... 
</HEADLINE>
<TEXT>

     İstanbul Boğazı'nın Karadeniz çıkışında makine arızası nedeniyle bir süre sürüklenen Kamboçya bandıralı kuru yük gemisi, demir atarak durdu. 
     Karadeniz'e açılmak üzere Marmara Denizi'nden İstanbul Boğazı'na giren 21 bin 107 groston ağırlığında, 173 metre uzunluğunda ve 28 metre genişliğindeki Kamboçya bandıralı ''Corton'' adlı boş kuru yük gemisi, öğle saatlerinde geçişini tamamladı. 
     Karadeniz'e çıkarken arıza nedeniyle makinesi duran gemi, akıntıya kapılarak sürüklenmeye başladı. Önce demir atarak durmaya çalışan gemi, demirin tutmaması üzerine boğazın Anadolufeneri ve Türkelifeneri arasındaki bölümüne kadar sürüklendi. 
     Kıyı Emniyeti ve Gemi Kurtarma İşletmeleri Genel Müdürlüğü'ne bağlı 2 römorkörün yardıma gittiği ve yaslanarak yardımcı olmaya çalıştığı gemi, bu sırada demir atarak durdu. 
     Arızanın giderilmesi amacıyla iskeleye çekilmesi için halat verme teklifinde bulunulan gemi kaptanı, bu istemi geri çevirdi. 
     Halen aynı konumda bekleyen ve transit geçiş yapan gemilere çarpma ihtimali bulunan kuru yük gemisi kaptanının, tüm yardım çağrılarını geri çevirdiği bildirildi. 
     





</TEXT>
</DOC>
