<DOC>
<DOCNO> 144100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/siyaset/siy04.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan, bugün SP’ye üye oluyor 
</HEADLINE>
<TEXT>

SP İl Başkanlığı, "Erbakan’ın dönüşünü kutlamaya gelirken bayramlıklarınızı giyin" talimatı yayımladı 
     SELMAN EKİCİ Ankara 

     Siyaset yasağı sona eren Necmettin Erbakan, bugün SP’ye üye oluyor. Erbakan’ın, 11 Mayıs’ta yapılacak SP 1. Olağan Kongresi’nde de partinin başına geçmesi bekleniyor. 
     SP Ankara İl Başkanı Abdülkadir Çelik, Erbakan’ın dönüşünü coşkulu bir şekilde kutlamak için ilçe teşkilatlarına gönderdiği talimatta, "Bayram kıyafetlerini giymeleri, Erbakan’a olan sevgi ve saygılarını ifade edecek dövizler taşımaları, otomobilinin üstüne karanfil atmaları" önerisinde bulundu. 
     
     Çocukları da getirin 
     İl Başkanlığı, Erbakan’ı iki taraflı insan koridoru halinde karşılamaya hazırlanırken, yazıda şöyle denildi 
     "Hasta ve yaşlıları ziyaret ederek töreni şifai olarak bildiriniz ve katılımlar için özel çalışmalar yapınız. Aşırı sevgi gösterilerinin diğer katılımcılara zarar vereceği endişemizi kardeşlerimize bildiriniz. Teşkilat mensuplarımızın bayram kıyafetlerini giyerek eşlerini ve çocuklarını da yanlarında getirmelerini sağlayınız." 
     
     Hükümetin işi zor 
     SP Genel Başkanı Recai Kutan, Erbakan’ın genel başkan olması durumunda etkili bir muhalefetle hükümetin işini zorlaştıracağını savunarak, "Muhalefet yapabilmenin yolu Meclis’ten geçer. Ancak Erbakan’ın kişiliğinden gelen ayrı bir güç var. Bu nedenle daha etkili bir muhalefet ortaya çıkacaktır" dedi. 
     



 SİYASET 















</TEXT>
</DOC>
