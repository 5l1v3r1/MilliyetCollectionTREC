<DOC>
<DOCNO> 142680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/soneko19.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'dan iç hatlara yüzde 14 zam... 
</HEADLINE>
<TEXT>

     Türk Hava Yolları, iç hat bilet fiyatlarına 18 Mart'tan geçerli olmak üzere ortalama yüzde 14 oranında zam yaptı. 
     THY'den yapılan açıklamada, en son 2002 yılının temmuz ayında ekonomi sınıfında yüzde 5 oranında fiyat artışı yapıldığı belirtildi. 
     Yeni zamla, ekonomi sınıfında bilet fiyatları İstanbul- Ankara, İstanbul-İzmir ve Ankara-İzmir arasında 130 milyon lira olarak belirlendi. 
     Sözkonusu üç hatta bilet fiyatları, promosyonel sınıfında 100 milyon lira, bir aylık gidiş- dönüşte 210 milyon lira, üç aylık gidiş-dönüşte 220 milyon lira oldu. 
     Genç sınıfında bilet fiyatları 115 milyon liraya, business class sınıfında ise 170 milyon liraya yükseldi. 
     Ekonomi sınıfındaki bilet fiyatları, İstanbul'dan Adana, Antalya, Bodrum, Dalaman, Gaziantep'e yapılacak uçuşlarda 140 milyon lira, Ağrı, Batman, Diyarbakır, Elazığ, Erzincan, Erzurum, Kars, Malatya, Mardin, Şanlıurfa ve Van'a yapılacak uçuşlarda 135 milyon lira, Erdemit, Kayseri, Samsun ve Trabzon'a yapılacak uçuşlarda 130 milyon lira olarak belirlendi. 
     Aynı sınıfta, Ankara'dan Adana, Ağrı, Batman, Diyarbakır, Elazığ, Erzincan, Erzurum, Gaziantep, Kars, Malatya, Mardin, Muş, Urfa, Trabzon ve Van'a uçuşlarda bilet fiyatları 105 milyon lira, Antalya ve Denizli'ye yapılacak uçuşlar 110 milyon lira, Bodrum ve Dalaman'a yapılacak uçuşlar 130 milyon lira oldu. 
     İzmir'den Adana, Antalya, Diyarbakır, Erzurum, Gaziantep, Malatya, Trabzon ve Van arasındaki bilet fiyatları ise 145 milyon lira olarak belirlendi. 
     
</TEXT>
</DOC>
