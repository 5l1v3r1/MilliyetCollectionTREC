<DOC>
<DOCNO> 105787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/dunya/adun.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush çalar, Blair oynar 
</HEADLINE>
<TEXT>

İngiliz basını, Bush’un Irak siyasetinin ardından vücut dilini de taklit etmekle suçladıkları Blair ile dalga geçiyor 
     NEVSAL ELEVLİ Londra 

     Giyim kuşamından, mimik ve vücut diline kadar giderek ABD Başkanı George W. Bush’a benzemeye başladığı söylenen İngiltere Başbakanı Tony Blair, önceki gün yaptığı basın toplantısında, Irak konusunda ABD’ye tam destek verdi. Muhalefetin ve halkın Irak’a karşı askeri bir operasyonda ABD’nin yanında yer alınmasına çok sıcak bakmamasına rağmen Blair, olası bir Irak harek tında ABD’yi yalnız bırakmayacaklarını söyledi. 
     Yakında Saddam’ın dünya barışı için tehlike olduğunu ortaya koyan bir dosya açıklayacağını belirten İngiltere Başbakanı, "Savaştan nefret ediyorum. Sağduyusu olan herkes askeri harek ttan nefret eder. Ancak öyle durumlar vardır ki, en doğru şey savaşmaktır. Şimdi bu duruma yaklaşıyoruz" dedi. 
     Başkan Bush’u körü körüne desteklediği yolundaki eleştirilere de cevap veren Blair, "Amerikalıları destekliyorum çünkü olaya doğru bakıyorlar, Saddam hakkında söylediklerinde haklılar. 11 Eylül en azından tehlike gerçekleşmeden önlem alınması gerektiğini bize öğretti" diye konuştu. 
     
     Dubya’nın yanında çok kalmış 
     Blair’in Sedgefield’deki basın toplantısında yaptığı el ve vücut hareketleri, Başkan Bush’un hareketlerine olan benzerlikleri nedeniyle dikkat çekti. Blair’in tıpkı Bush’un 31 Aralık 2001 Texas Crawford’da yaptığı gibi elerini kemerine sokarak konuşması, "Blair, Bush’u taklit ediyor" yorumlarına yol açtı. 
     Blair’in belden yukarısını gösteren fotoğraflarını basan İngiliz gazeteleri, "Blair Dubya’nın Bush çiftliğinde çok zaman geçirmiş olmalı" diye espri yaptılar. Times gazetesi ise yayımladığı bir karikatürde, sert bakışlı Blair figürüne askeri üniforma giydirdi. 
     Uzmanlar, Blair’in farkında olmadan kovboy gibi davranmaya başladığı yorumunu yapıyorlar. 
     



 DÜNYA 













</TEXT>
</DOC>
