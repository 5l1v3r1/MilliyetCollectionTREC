<DOC>
<DOCNO> 115898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/yasam/yas01.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da yakından keskin nişancı’ 
</HEADLINE>
<TEXT>

Amerika’da deli katil’lerin biri gidiyor, biri geliyor. Son olarak Körfez Savaşı gazisi 42 yaşındaki bir öğrenci’, üç profesörü kurşuna dizdi... 
     DIŞ HABERLER SERVİSİ 

     ABD halkı, ekim ayını ülke içinde birbiri ardına gelen silahlı saldırılarla yılın en kanlı ayı olarak belleklerine yerleştirecek. Ekim boyunca Washington ve çevresini dehşet içinde bırakan keskin nişancının ardından önceki gün de Robert Flores Jr. isimli "42 yaşındaki" başarısız bir öğrenci, Arizona’daki okulunu basarak üç profesörü öldürdü ve intihar etti. Flores Jr.’ın da, keskin nişancı John Allen Muhammed gibi Körfez Savaşı gazisi olduğu ortaya çıktı. Görgü tanıklarının ifadesine göre, Tucson’daki Hemşirelik Yüksek Okulu’nda öğrenim gören Robert Flores Jr, derslerinde oldukça başarısız bir öğrenciydi. 
     
     Öğrencilerin önünde infaz 
     Önceki gün beş tabanca ve en az 200 mermiyle okuluna gelen Flores, önce hışımla Robin Rogers isimli profesörün ikinci kattaki odasına çıkarak kendisini öldürdü. Ardından dördüncü kata çıkan Flores, burada öğrenci dolu bir sınıfa girdi. Sınıfta Cherly McGaffic ve Barbara Monroe isimli profesörler aynı anda ders vermekteydi. Flores silahını McGaffic’e doğrultarak biri kafasına olmak üzere iki el ateş etti. Flores’in son hedefiyse, aynı sınıfta olan Monroe’ydu. Dehşete kapılan Monroe kendisini bir sıranın altına atarak Flores’in gazabından korunmaya çalışıyordu. Ancak kurtuluş yoktu. Flores, Monroe’nun gizlenmeye çalıştığı sıranın yanına geldi ve ona "Tanrı’yla buluşmaya hazır olup olmadığını" sordu. Monroe’nun tek kelimelik yanıtı "Evet", son sözü oldu. Monroe’yu da iki el ateş ederek öldüren Flores, dehşet içindeki öğrencilerin korku dolu bakışları önünde silahı kendi kafasına doğrultarak tetiği çekti. Başarısızlığının sorumlusu olarak gördüğü öğretmenlerinden öç aldığı sanılan Flores Jr’ın hasta çocukların bakımıyla ilgili dersten sınıfta kaldığı ve kritik bakım dersini geçmek için mücadele verdiği öğrenildi. 
     
Körfez Savaşı sendromu mu      Yedi yıl önce Oklahoma City’deki federal binayı havaya uçuran ve iki yıl önce idam edilen Timothy McVeigh ile Washington’da bir aydır dehşet saçan keskin nişancı John Allen Mohammed’in ardından, eşinden boşanmış ve iki çocuk babası olan Flores Jr.’ın da Körfez Savaşı’nda görev almış eski bir ordu mensubu olması, dikkatleri bu noktaya çekti. Uzmanlar peş peşe işlenen cinayetlerin ardından savaşın bazı askerlerin psikolojisi üzerinde yıkıcı izler bıraktığını ve onları saldırgan hale getirmiş olabileceğini düşünüyorlar. 
     



 YAŞAM 



















</TEXT>
</DOC>
