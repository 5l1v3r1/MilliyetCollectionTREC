<DOC>
<DOCNO> 105073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/siyaset/siyz1.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

     BARKIN ŞIK 

     Yılmaz törene neden katılmadı 
     Başbakan Yardımcısı Mesut Yılmaz, Jandarma Genel Komutanlığı’ndaki devir teslim töreninde Orgeneral Aytaç Yalman’ın jandarmanın damgasını vurduğu "Beyaz Enerji" operasyonunu anlatacağını öğrenince, törene katılmaktan vazgeçti. Yalman, törenden önce ANAP’lı bakan ve bürokratların adının karıştığı Beyaz Enerji operasyonunu slayt gösterimi eşliğinde anlattı. 
     
     Çiller, Muğla’dan aday oluyor 
     DYP lideri Tansu Çiller, 18 Nisan 1999 seçiminde CHP’nin barajı geçememesi nedeniyle kıl payı İstanbul’dan milletvekili seçilmişti. CHP o seçimde barajı aşmış olsaydı DYP, milletvekili olmayan bir genel başkanla yoluna devam edecekti. DYP yönetimi, bu kez işi sağlama almaya çalışıyor. CHP’nin yükselen oyu nedeniyle Çiller’in İstanbul’dan aday olmasını istemiyor. DYP’nin oy deposu diye baktığı Muğla, Çiller’e hazırlanıyor. DYP kulislerinde Çiller’in bu ilden aday olmaya hazırlandığı belirtiliyor. 
     
     Gürel, Ecevit’in veliahtı mı 
     Başbakan Bülent Ecevit, "ulusalcı sola" DSP çatısı altında birleşme çağrısı yaparken yanında sadece yardımcısı, Dışişleri Bakanı Şükrü Sina Gürel vardı. Ecevit, bu tür önemli açıklamaları geçmiş dönemde yanına Hüsamettin Özkan’ı bile almadan yapardı. Ancak bu kez yanına Gürel’i oturtması, DSP kulislerinde Gürel’in "veliaht" olduğu yorumlarına yol açtı. 
     
     Temsil başka, vek let başka 
     TBMM Başkanı Ömer İzgi’nin Kara Harp Okulu’nun 153. dönem mezuniyet törenine TBMM Başkanvekili Murat Sökmenoğlu’nu göndermek istemesi üzerine başlayan "gerginlik" sürüyor. Harp Okulu’ndaki törene katılamayacağını beyan ederek yerine vek leten Murat Sökmenoğlu’nu göndermek isteyen İzgi’nin bu talebi, askerler tarafından hoş karşılanmayınca başlayan gerginlik, İzgi’nin davetli olduğu 30 Ağustos resepsiyonuna katılmamasıyla yeni bir boyut kazandı. Bu gelişmeler üzerine askerlerin, TBMM Başkanı’na, "her şeyin temsili olmaz. Temsil başka, vek let başka" dediği kaydedildi. 
     



 SİYASET 















</TEXT>
</DOC>
