<DOC>
<DOCNO> 124720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/spor/spo04.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
90'A TAKILDI 2-2 
</HEADLINE>
<TEXT>

Trabzonspor, deplasmanda Malatyaspor engelini aşamadı. Son saniyelere 2-1 önde giren Bordo-Mavililer, eski futbolcusu Hasan Özer’in golüyle yıkıldı 
     Perdeyi Tolga açtı 
     TRABZONSPOR üç puan parolasıyla gittiği Malatya deplasmanında galibiyeti son saniyelerde kaçırdı. Ev sahibi takım maça fırtına gibi başladı. 6’da Tolga, Trabzon defansının hatasından yararlanıp, topu filelere yolladı. 34’te sahneye Aurelio çıktı. Brezilyalı futbolcu, Fatih’in getirdiği topu ceza sahası dışından kaleyi şutladı ve devre bu golle 1 - 1 berabere bitti. 
     
     Son nokta Hasan’dan 
     İKİNCİ yarıda tam bir orta alan mücadelesi vardı. İki takım da hata yapmama telaşına kapılınca pozisyon zenginliği düştü. 87’de Fatih’in ortasında Erman Özgür düzgün bir vuruşla Bordo - Mavililer’i öne geçirdi. Maçın uzatma anlarında Trabzonspor’un eski golcüsü Hasan Özer sahneye çıktı. Golcü futbolcu, ceza sahası içinde kafayla topu ağlara yolladı, bir puanı kurtardı. 
     
     Trabzon sandık basında 
     TRABZONSPOR’DA aylardır büyük merakla beklenen kongre günü geldi çattı. Bordo - Mavili kulübün yeni başkanı bugün saat 10.00’da 19 Mayıs Spor Salonu’nda yapılacak olan kongrede belli olacak. Başkanlık için Özkan Sümer, Ahmet Ağaoğlu, Mustafa Günaydın ve Ali İhsan Koç yarışacak. Daha önce koltuğa talip olduğunu açıklayan Ercan Saral dün çekildiğini açıklandı. 
     KARADENİZ ekibinin bugünkü kongresine rekor katılımın olması bekleniyor. 3 bin 752 üyenin aidatlarını yatırarak oy kullanma hakkı elde ettiği açıklandı. Camianın önde gelen isimleri en güçlü iki adayın Özkan Sümer ile Ahmet Ağaoğlu olduğu görüşünde birleşiyor. Son dakikada lobi çalışmalarını hızlandıran adayların yepyeni projelerle oy toplamaya çalışacağı bildirildi. 
     ÖZKAN Sümer, kongre öncesinde demokratik bir yarış sergilendiğini dile getirip, "Seçimlerde de aynı tabloyu bekliyoruz" dedi. Ahmet Ağaoğlu ise "Mükemmel bir propoganda dönemi geçirdik. Kimse kimseyi yaralamadı" dedi. Mustafa Günaydın tarihi bir kongre yaşayacaklarını ifade ederken, Ali İhsan Koç da, Trabzon’un kazanmasının herşeyden önemli olduğu vurguladı. 
     
     Emniyetten sıkı tedbir 
     TRABZON Kulübü’nün bugünkü kongresine katılımın fazla olma beklentisi nedeniyle Trabzon Emniyet Müdürlüğü’nün özel önlemler alacağı açıklandı. Akreditasyon yaptıran 81 basın mensubu dışında kimsenin salona sokulmayacağı açıklandı. 19 Mayıs Spor Salonu’nda 550 polis memurunun görev yapacağı öğrenildi. 
     



 SPOR 

































</TEXT>
</DOC>
