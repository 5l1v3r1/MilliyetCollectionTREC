<DOC>
<DOCNO> 101677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sonspo07.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan ''Başarımın nedeni, hocamın beni çok iyi tanıması'' 
</HEADLINE>
<TEXT>

     Almanya'nın Münih kentinde yapılan 18. Avrupa Atletizm Şampiyonası'nda, 1500 metrede sezonun en iyi derecesini yaparak altın madalya kazanan Süreyya Ayhan, ''Başarımın nedeni, hocamın beni çok iyi tanıması'' dedi. 
     Türkiye Spor Yazarları Derneği Ankara Şubesi'nde bir basın toplantısı düzenleyen Süreyya Ayhan, Almanya'da, 10 yıllık bir çalışmanın sonucunu aldıklarını belirterek, ''Avrupa Şampiyonası ilk etaptı. Hedefim, dünya ve olimpiyat şampiyonluğu. Elde ettiğim zaman, bu yılın en iyi derecesi. Bu da herhangi bir eksiğimin olmadığını ispat ediyor. Bu mesafedeki güçlü rakiplerimin hepsi Avrupalı. Bu da yarışın önemini gösteriyor'' diye konuştu. 
     
     YENİ SÜREYYA'LAR 
     Ayhan, Türkiye'de daha çok Süreyyalar'ın bulunduğunu ve önemli olan konunun, bu yeteneklerin bulunması olduğunu söyledi. 
     Kazandığı altın madalyanın Türk atletizminde önemli bir yol açacağına inandığını ifade eden Ayhan, ''Uzun ve zorlu yolda bana destek veren herkese teşekkür ediyorum. 2 gündür gördüğüm ilgi, beni çok mutlu etti. Ancak, bunun devamı olmalı'' dedi. 
     
     YENİ BİR EKOL 
     Ayhan, atletizmde tek başına bir ekol olmak istediğini bildirdi. 
     Dünya arenasında örnek aldığı bir sporcu olmadığına dikkati çeken Ayhan, ''Şampiyona öncesinde aylarca süren ağır eleştirilerden etkilenmedim. Çok iyi çalıştığımı biliyordum. Bu başarıyı hak ederek aldım'' diye konuştu. 
     
     KOP İDDİALI 
     Süreyya Ayhan'ın antrenörü Yücel Kop, uzun ve zorlu bir hazırlık döneminin ardından başarıyı yakaladıklarını belirterek, ''Dünya Şampiyonası için de madalya sözü verebilirim'' dedi. 
     Teknik ve taktik açıdan çok fazla eksiklerinin olduğuna inanmadığını vurgulayan Kop, ''Eksiğimiz olsa, tüm dünyanın kabul ettiği Rumen Gabriela Szabo gibi güçlü bir atleti geçemezdik. Ben hiçbir zaman dört dörtlük bir antrenörüm demedim. Yurtdışında eğitim almadım ancak yakından takip ediyorum. Eksiklerimizi, doktor, masör ve diyetisyen olarak sıralayabiliriz'' diye konuştu. 
     Pistte elde edilen derecelerin rakiplere bağlı olduğuna dikkati çeken Kop, Süreyya'nın yakaladığı 3.58.79'luk derecenin, Rumen Szabo'nun zorlamasıyla elde edildiğini anlattı. 
     
     GRİP ENGELİ 
     Ayhan'ın, Zürih'te hafta sonunda yapılacak ''Golden League'' müsabakalarına katılması tehlikeye girdi. 
     Şampiyon sporcunun Almanya'da yağmur altında koştuğu yarışın ardından statta yaklaşık 4-5 saatlik bir bekleme süresi geçirdiğini ve bunun da kendisinde gribal bir enfeksiyona yol açtığını ifade eden Kop, bu sabah yaptıkları antrenmanda Süreyya Ayhan'ın bedeninde kırgınlık durumunun ortaya çıktığını söyledi. 
     Zürih'teki yarışlara katılmak istediklerini ve yüzde 80 İsviçre'ye gideceklerini belirten Kop, ancak Süreyya Ayhan'ın son antrenmandaki durumuna paralel olarak karar vereceklerini açıkladı. 
     
     ÖDÜLLER 
     Gençlik ve Spor Vakfı, Süreyya Ayhan ve antrenörü Yücel Kop'u ödüllendirdi. 
     Vakıf eski başkanı Feyzullah Zeren, Süreyya Ayhan'a, Dünya Üniversite Yaz Spor Oyunları'nda altın madalyasından dolayı 1, Avrupa Şampiyonluğu'ndan dolayı da 4 milyar olmak üzere toplam 5 milyar liralık para ödülü verdi. 
     Zeren ayrıca, katkılarından dolayı antrenör Yücel Kop'a da 2 milyar liralık para ödülü sundu. 
     Öte yandan, Angora Otelleri de Süreyya Ayhan'a 10 Cumhuriyet Altını hediye ederken, ''Altın Prestij Konuğu'' yaptığı şampiyon sporcuya, otellerinde ücretsiz olarak 1 yıl boyunca yararlanma hakkı verdi. 
     
     KUTLAMA MESAJLARI 
     Şampiyon atlet Süreyya Ayhan'a, cep telefonundan kutlama mesajları yağıyor. 
     Mesajlara yanıt vermekte zorlanan milli atleti en çok bir hayranının, ''Sizi seyrettikten sonra atletizm yarışlarından başka birşey izlemez oldum. En kısa zamanda atletizme başlamak istiyorum'' biçimindeki mesajı mutlu etti. 
     





</TEXT>
</DOC>
