<DOC>
<DOCNO> 116572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sonspo02.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da galibiyet serisi sevinci 
</HEADLINE>
<TEXT>

     Birinci Süper Futbol Ligi'nde dün akşam Diyarbakırspor'u 3-0 yenerek, ligde son 4 maçını galibiyetle kapatan Trabzonspor'da, kulüp başkan yardımcısı Mehmet Öksüzoğlu, ''Bu takım, camiaya güzel günler yaşatacak'' dedi. 
     Mehmet Öksüzoğlu, yaptığı açıklamada, Trabzonspor'un büyük bir kulüp olduğunu ve büyük hedeflerinin bulunduğunu belirterek, ''Yeni bir kadro oluşturduk. Bu yıl ligde ilk 4 takım arasına girip, gelecek yıl şampiyonluk için oynayacağız'' diye konuştu. 
     Ligin başlarında yeni kurulu bir takım oluşturdukları için uyum sorunu yaşadıklarını ifade eden Öksüzoğlu, şöyle devam etti 
     ''Ancak takım bazı sorunları üzerinden attı. Son haftalarda iyi futbol oynayarak, iyi sonuçlar alıyoruz. Son haftalarda attığımız gollerle gol yollarında yaşadığımız sıkıntıyı da aştık. Sezon başlarında iyi oynadığımız zaman galip gelemiyorduk ancak Diyarbakırspor maçında oyunun bazı bölümlerinde iyi futbol ortaya koyamamamıza rağmen maçtan galibiyetle ayrıldık.'' Trabzonspor'un iyi bir takım olma yolunda epeyce mesafe aldığını da kaydeden Öksüzoğlu, ''Tüm camia kenetlenmeli. Taraftarlar yönetim kuruluna, takıma ve teknik heyete destek versin. Göztepe ile deplasmandaki maçımızı da alarak, Galatasaray maçına daha da moralli bir biçimde çıkmak istiyoruz. Ligin en iyi futbol oynayan ekiplerinden biriyiz. Eğer şampiyonluğa oynayan takımlar kötü futbollarını sürdürürseler, lig kimsenin beklemediği bir biçimde bitebilir'' diye konuştu. 
     





</TEXT>
</DOC>
