<DOC>
<DOCNO> 111672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur11.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye, Ümit Davala sokağının adını değiştiriyor... 
</HEADLINE>
<TEXT>

     Narlıdere Belediye Başkanı Abdül Batur, İzmir'de önceki gece gazetecileri dövdüğü ve kamera ile fotoğraf makinelerini de kırdığı iddiasıyla hakkında yasal işlem yapılan Galatasaraylı futbolcu Ümit Davala'yı kınadığını belirterek, ''İlçedeki bir sokağa Ümit Davala ismini vermek ne derece görevimizdiyse, şimdi o ismi kaldırmak da görevimizdir'' dedi. 
     Batur, düzenlediği basın toplantısında Milli Takım'ın Dünya 3.'lüğünün ardından Ümit Davala'yı onurlandırmak amacıyla Narlıdere'deki ''Fidan'' sokağın ismini ''Ümit Davala'' olarak değiştirdiklerini hatırlatarak, şunları söyledi 
     ''Yaşanan bu olaydan dolayı son derece üzgünüm. Milli Takım'ın başarısından sonra biz de Fidan sokağa Ümit Davala ismini vermiştik. Dün meydana gelen olaydan en büyük mahçubiyeti yaşayanlardan biriyiz. Ümit Davala, sporcuya yakışmayan bir davranış sergiledi. Atatürk bir sözünde Sporcunun zeki, çevik ve ahlaklısını severim demişti. Davala'da zekilik ve çeviklik var. Ancak ahlak konusundaki eksikliği beni üzdü. Narlıdere'deki bir sokağa Ümit Davala ismini vermek ne derece görevimizdiyse, şimdi o ismi kaldırmak da görevimizdir.'' Davala'nın kendine ait internet sitesinde Bir daha olsa yine yaparım şeklindeki olayla ilgili açıklamasını da eleştiren Abdül Batur, bu akşam yapılacak belediye meclis toplantısında alınacak kararla, ''Ümit Davala'' sokağına, yeniden ''Fidan'' isminin verileceğini açıkladı. 
     
     İLETİŞİM FAKÜLTESİ ÖĞRENCİLERİNDEN KINAMA 

     Ege Üniversitesi EÜ İletişim Fakültesi'nin bir grup öğrencisi de, Ümit Davala'ya tepki göstererek, davranışını ''kınadıklarını'' bildirdiler. 
     Davala'ya milli takımdaki başarılarından dolayı büyük sempati duyduklarını belirten genç iletişimciler, üzüntülerini şu sözlerle ifade ettiler 
     ''Ümit Davala'nın bu sevgiye layık olmadığını gördük. Zira basın özgürlüğüne kaldırılan eller hiçbir zaman takdirle karşılanmadığı gibi sporculuk ile kaba kuvvet de kesinlikle bağdaşmaz.'' Galatasaraylı Ümit Davala, İzmir'deki bir restoranda kendilerini görüntülemek isteyen gazetecilerle kavga etmiş, olayda yaralandıklarını ve kamera ile fotoğraf makinelerinin zarar gördüğünü öne süren gazeteciler, şikayetçi olmuştu. 
     Polisin aradığı Davala, geldiği karakoldaki ifadesinin ardından serbest bırakılmıştı. 
     
     İZMİR GAZETECİLER CEMİYETİ KINADI 

     İzmir Gazeteciler Cemiyeti İGC ve TSYD İzmir Şubesi, önceki gece gazetecilere saldıran Galatasaray'ın milli futbolcusu Ümit Davala'yı kınadıklarını ve şiddetle protesto ettiklerini bildirdiler. 
     İGC Başkanı Erol Akıncılar, düzenlediği basın toplantısında, Davala'nın gazetecileri ''tartaklaması ve makinalarını kırmasının'' ''yakışıksız'' olduğunu belirtti. 
     Konuyla ilgili Galatasaray Kulubü'nün 2. Başkanı Ali Dürüst ile bir görüşme yaptığını dile getiren Akıncılar, şunları kaydetti 
     ''Sayın Ali Dürüst, televizyondan izlediği görüntülerin şık olmadığını ve olanları Ümit Davala'ya yakıştıramadığını bildirdi. Sayın Dürüst, konuyu bugün yapılacak yönetim kurulu toplantısında ele alacaklarını ve gereğini yapacaklarını söyledi.'' Davala'nın gazetecileri ''tartaklamasının'' üzüntü verici olduğunu dile getiren Akıncılar, olayın üzüntüyle karşılanmasının yanı sıra bir yaptırımın da olması gerektiğini kaydetti. Akıncılar, ''Davala'yı kınıyor ve şiddetle protesto ediyoruz'' dedi. 
     Ümit Davala'nın Narlıdere İlçesi'nde bir evinin bulunduğunu ve adının bir sokağa verildiğini hatırlatan Erol Akıncılar, Narlıdere Belediye Başkanı Abdül Batur ile görüştüklerini, Batur'un Davala'nın adını sokaktan kaldırdıklarını söylediğini belirtti. 
     Akıncılar, ''tartaklanan'' gazetecilerin Ümit Davala hakkında açacakları ''maddi- manevi davalarda'' ihtiyaç duymaları halinde gerekli yardımı yapmaya hazır olduklarını söyledi. 
     Toplantıya Ümit Davala'nın şiddet uyguladığı gazeteciler de katıldı. 
     
     TSYD'DE KINADI 

     Öte yandan TSYD İzmir Şubesi yönetim kurulu tarafından yapılan yazılı açıklamada, Ümit Davala kınandı. 
     Açıklamada, ''amacı sadece görevlerini yapmak olan gazetecilere yönelik saldırının'' üzüntü verici olduğu belirtilerek, şöyle denildi 
     ''Saldırıya uğrayan arkadaşlarımıza geçmiş olsun dileklerimizi sunarken milli futbolcu sıfatına yakışmayan saldırıyı gerçekleştiren Ümit Davala'yı kınıyor, görev başındaki gazetecilere yönelik saldırıların artık son bulmasını diliyoruz.'' 
     
</TEXT>
</DOC>
