<DOC>
<DOCNO> 136343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sontur13.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Acemi kasaplar Ankara'da da hastaneleri doldurdu... 
</HEADLINE>
<TEXT>

     Kurban Bayramı'nda kurban kesmeye kalkan acemi kasaplar, hastanelerin acil servislerini doldurdu. 
     Alınan bilgiye göre, bayram sabahı kurban kesmek isterken çeşitli yerlerini kesen vatandaşlar, Ankara'daki çeşitli hastanelerin acil servislerine başvurdu. 
     Bu nedenle saat 15.00'e kadar Numune Hastanesi'ne 3, Ankara Hastanesi'ne 40, Acil Yardım ve Trafik Hastanesi'ne 10, İbni Sina Hastanesi'ne 2, Gazi Hastanesi'ne 8, Hacettepe Üniversitesi Hastanesi'ne 5, SSK Dışkapı Hastanesi'ne 60 kişi el kesisi nedeniyle geldi. 
     Yaralananların büyük çoğunluğunun yaralarının hafif olduğu ve dikiş atılarak gönderildikleri belirtildi. 
     
     KURBAN KESİMLERİ 
     Bu arada, Ankara'da bazı vatandaşlar kurban kesimlerine bayram namazının ardından başlarken, kurban alımlarını bugüne bırakan vatandaşlar sabah saatlerinde kurban satım yerlerinde izdihama neden oldu. Bazı vatandaşlar da önceden aldıkları ve satım yerlerinde bıraktıkları kurbanlıklarını almak için kurban satış yerlerine geldi. 
     Türk Hava Kurumu'na THK ait kamyonetler sokak sokak gezerek kurban derilerini toplarken, kaçak deri toplanmasının önlenmesi için güvenlik birimleri denetimlerini sürdürüyor ve gerekli güvenlik önlemlerini alıyor. 
     Öte yandan, Alo Zabıta hattına kaçak deri ve uygun olmayan yerde kurban kesimi yapıldığına dair oldukça fazla şikayet geldiği bildirildi. Zabıta ekipleri bu şikayetleri ilgili ilçe belediyelerine bildiriyor. 
     Şikayetler üzerine harekete geçen ilçe belediye ekipleri ise toplanan kaçak derileri ve organları belirledikleri seyyar depolarda topluyor ve kaçak deri, organ topladığı belirlenen kişiler hakkında cezai işlem uygulanıyor. 
     





</TEXT>
</DOC>
