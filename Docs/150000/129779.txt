<DOC>
<DOCNO> 129779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/soneko30.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzel Borçlarımıza rağmen üretim ihracatımız sağlıklı... 
</HEADLINE>
<TEXT>

     Türkiye'de geçen yıl her 3 traktörden ikisini üreten Uzel Makina, toplam banka borcu 49 milyon dolar olan şirketin üretim ve ihracatını sağlıklı olarak devam ettirdiğini bildirdi. 
     Uzel Makina Sanayi A.Ş., basında yeralan habere ilişkin Borsa Başkanlığı'nca istenen açıklamaya cevaben gönderdiği yazıda, şirketin toplam banka borcunun haberde belirtildiği gibi 95 milyon dolar değil, 49 milyon dolar olduğu kaydedildi. 
     Bu borcun 20 milyon dolarlık kısmının uzun vadeli yatırım kredisinden kaynaklandığı belirtilen yazıda, şirketin bankalarla olan görüşme sürecinin daha önce 30.10.2002 ve 31.10.2002 tarihli özel durum formları ile açıklandığı anımsatıldı. 
     Grubun toplam borcunun ise gazete haberinde bahsi geçen 95 milyon dolar tutarın altında olduğu, ekonomik krize rağmen grubun yarattığı nakit ile 89 milyon dolara düştüğü vurgulanan yazıda, şöyle denildi 
     ''Grubun borçlarından dolayı bankalara verdiği teminatlar ise bu tutarın çok üzerindedir. Söz konusu haberde belirtildiği şekilde bankalardan herhangi bir çağrı yapılması veya süre verilmesi söz konusu olmayıp borcun yapılandırılması ile ilgili olarak bankalarla görüşmeler olağan şekilde devam etmektedir. Ülkenin tüm olumsuz koşullarına rağmen şirketimizin bankalara ilave bir para talebi söz konusu olmayıp faaliyetlerinden elde ettiği karlar ve yarattığı nakit ile hem üretimine hem de yurtiçi ve yurtdışı satışlarına sağlıklı olarak devam etmektedir.'' Uzel Makina açıklamasında, şirketin geçen yıl Ekim ayında Türkiye'de üretilmiş olan en yüksek beygir güçlü traktörü piyasaya sürdüğü, 2002 yılında Türkiye'de üretilen her üç traktörün ikisini ürettiği ve Türkiye traktör ihracatının tamamına yakınını gerçekleştirdiği vurgulandı. 
     Şirketin 2002 yılı ilk 9 aylık net satışlarının 106 trilyon lira olduğu kaydedilen yazıda, ''Şirketimiz Aralık ayında satmış olduğu 424 adet traktör ve yüzde 57 aylık pazar payı ile 1998 ve 2000 yılları performanslarına yaklaşmış 1999 ve 2001 yılı performanslarını oldukça geride bırakmıştır. 2003 yılının ilk ayları için alınan siparişler bahsi geçen trendin devam edeceğini göstermektedir'' denildi. 
     





</TEXT>
</DOC>
