<DOC>
<DOCNO> 104238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo06.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazırlık maçlarında da İbrahim Kutluay en skorer oyuncu oldu 
</HEADLINE>
<TEXT>

     14. Dünya Erkekler Basketbol Şampiyonası finallerinin hazırlık maçlarını tamamlayan A Milli Basketbol Takımı'nın en skorer ismi yine İbrahim Kutluay oldu. 
     Yıldız basketbolcu, forma giydiği 7 hazırlık maçında rakip potalara toplam 114 sayı bırakarak, 16.2 sayı ortalamasıyla oynadı. 
     İsveç ile yapılan ilk hazırlık maçında 18, Çin maçında 24, Angola maçında 12 sayı atan İbrahim, 8 sayı kaydettiği Brezilya maçında burnu kırılınca, daha sonraki 5 hazırlık maçında forma giyemedi. ABD'nin Detroit kentindeki özel turnuvada Arjantin'e 18, NBDL Karması'na 21 sayı atan İbrahim, son maçta da Lübnan karşısında 13 sayı kaydetti. 
     Türkiye'nin 2. olduğu 32. Avrupa Şampiyonası'nda da 21.6 ile takımın en skoreri olan İbrahim, 14. Dünya Şampiyonası'nda da ''12 Dev Adam''ın en büyük silahlarından biri olacak. 
     
     MEHMET DE FORMDA 

     NBDL Karması karşısında attığı 33 sayıyla dikkatleri üzerine çeken Mehmet Okur, 12 hazırlık maçında attığı 180 sayı ve 15 ortalamayla İbrahim'in ardından takımın en skorer 2. oyuncusu oldu. 
     ''12 Dev Adam''ın hazırlık maçlarındaki 3. skoreri, Türkiye'nin NBA'deki yıldızlarından Hidayet Türkoğlu ise 9 karşılaşmada 122 sayı ve 13.5 ortalamayla oynadı. 
     
     EN FAZLA KEREM VE MEHMET OYNADI 

     14. Dünya Basketbol Şampiyonası finalleri öncesinde A Milli Takım'ın yaptığı hazırlık maçlarında en fazla Kerem Tunçeri ve Mehmet Okur forma giydi. 
     Mehmet ve Kerem, ''12 Dev Adam''ın yaptığı 13 hazırlık maçının 12'sinde yer aldı. 
     
     HAZIRLIK MAÇLARINDAKİ SAYILAR 

     14. Dünya Şampiyonası öncesinde yapılan 13 hazırlık maçında basketbolcuların, oynadığı karşılaşmalarda attıkları sayılar ve ortalamaları şöyle 
     

Oyuncu Oynadığı Maç Attığı Sayı Ort. Sayı İbrahim 7 114 16.2 Mehmet 12 180 15 Hidayet 9 122 13.5 Hüseyin 3 33 11 Mirsad 9 93 10.3 Ömer 11 97 8.8 Harun 11 95 8.6 Kerem 12 100 8.3 Asım 11 77 7 Kaya 10 30 3 Haluk 11 32 2.9 Hakan 11 26 2.3 Ufuk 7 12 1.7 Tutku 7 6 0.8      





</TEXT>
</DOC>
