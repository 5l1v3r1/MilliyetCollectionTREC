<DOC>
<DOCNO> 118425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun19.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin gazeticiye kızdı, "gel seni sünnet edelim" dedi... 
</HEADLINE>
<TEXT>

     Rusya Devlet Başkanı Vladimir Putin'in dün Brüksel'de düzenlediği basın toplantısında, kendisini kızdıran bir gazeteciye, ''Moskova'ya gel, seni sünnet edelim, bir şey kalmasın'' şeklindeki sözleri, bugün bazı Rus gazetelerinin manşetlerinde yer aldı. 
     Kommersant gazetesi, ''Putin'in Brüksel'de iyi başlayan günü, kötü bitti. Sebepsiz yere Danimarkalı gazeteciyi üzdü'' diye yazdı. 
     İzvestiya gazetesi, ''Putin'in diplomatik davranmadığını'' belirtirken, Vremya Novosti gazetesi, ''Putin, Çeçenistan'da sivillere karşı neden güç kullanıldığı sorulunca patladı'' ifadesini kullandı. 
     Rus gazetelerinde yer alan haberlere göre, Danimarkalı gazeteci, ''Çeçenistan'da karşınızda piyadeler var. O halde neden mayın döşeniyor Ayrıca Çeçenistan'da terörizmi yok ederken, Çeçen sivil halkını da yok ettiğinizi düşünmüyor munusuz '' sorusunu yöneltince, Putin önce oradaki savaşta Rusya'nın neden haklı olduğunu anlatmaya başladı, ancak yavaş yavaş sinirlenerek, gazeteciye döndü ve şunları söyledi 
     ''Bizi suçlayamazsınız. Çünkü bu teröristler herkesi hedef alıyor. 
     Hıristiyanları hedef alıyorlar. Eğer siz Hıristiyan değil, bir ateist iseniz yine tehlikedesiniz. Çünkü onlar ateistleri de sevmiyorlar. 
     Müslüman bile olsanız kurtulamazsınız. Kurtulmak için onlar gibi radikal İslamcı olmalısınız. Böyle olmak istiyorsanız, sizi Moskova'ya davet ediyorum. Bizim çok dinli ülkemizde çok iyi sünnet eden doktorlar var. Gelin sizi sünnet etsinler. Öyle sünnet etsinler ki, geriye bir şey kalmasın.'' Kommersant gazetesine göre, Putin'in heyetindeki Kremlin Sarayı üst düzey yetkilileri, Devlet Başkanı'nın ''salonu donduran'' bu sözleriyle ilgili olarak, ''Gazeteci, öyle soru sormamalıydı'' yorumunu yaptılar. 
     





</TEXT>
</DOC>
