<DOC>
<DOCNO> 132188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/soneko11.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilinizin gazına "bilinçli" basın 
</HEADLINE>
<TEXT>

     Akaryakıt fiyatlarındaki artışlar, sürücüleri araçlarını daha tasarruflu kullanmaya yöneltirken, bu konuda alınacak bazı basit önlemler, son derece büyük yararlar sağlayabiliyor. 
     Bursa'da faaliyet gösteren Çalışkanel Oto'nun servis yetkilisi Kenan Seferler, sürücülerin yakıt tasarrufu sağlayabilmeleri için, araçlarının bakımlarını ihmal etmemeleri gerektiğini söyledi. 
     Motor bakımının özellikle yakıt sarfiyatının önüne geçilmesinde önemli rol oynadığını ifade eden Seferler, buji ve hava filtresinin temiz ve bakımlı olmasının, yakıt tüketimini düşürdüğünü kaydetti. 
     Seferler, hemen hemen her aracın hava filtresinde bulunan soğuk ve sıcak ayırma sisteminin ayarlanması gerektiğini dile getirerek, bunun yanı sıra motor soğutma sisteminin iyi çalışmasının da, yakıt tasarrufunda önemli pay sahibi olduğunu bildirdi. 
     Moturun soğuk olduğu dönemde daha fazla yakıt harcandığını vurgulayan Seferler, bununla birlikte, lastik hava basınçlarının da mutlaka doğru konumda olması gerektiğini, düşük basınçlı lastiklerin, sürtünmenin fazlalığından dolayı, yakıt tüketimini yüzde 10 civarında artırabildiğini vurguladı. 
     Seferler, araçların karbüratör veya enjeksiyon sistemlerinin düzenli çalışıp çalışmadığının servislerde kontrolünün de büyük önem taşıdığını ifade ederek, kış aylarında, aracın jikle tertibatının fonksiyonunu yerine getirmesinin, yakıt sarfiyatının önlenmesinde rol oynadığını anlattı. 
     Motorun soğuk olmasının tüketimi artıracağını, bu nedenle, araçların çalıştırıldıktan 2-3 dakika sonra hareket ettirilmesinin yakıt tasarrufuna katkı sağlayacağını anlatan Seferler, sürücülerin özellikle sert ve sportif araç kullanımından kaçınmaları gerektiğini belirtti. 
     
     VİTESİ BOŞA ALMAK, TASARRUF SAĞLAMIYOR 
     Seferler bu arada, sürücülerin kullanım sırasında vites değişimlerini motor devrine göre yapmalarının, otomobilin daha fazla yakıta duyacağı ihtiyacı ortadan kaldırdığını, bunu sağlamak için de, vites değişimlerinde motor devir saatlerinin kullanımının önem taşıdığını kaydetti. 
     Motor devrinin kalkışlarda 4-5 bine çıkabileceğini, ancak seyir halindeyken benzinli araçlarda 3-3.500 devir aralıklarında vites degişiminin uygun olacağını anlatan Seferler, dizel motorlu araçlarda ise bu devir bandının 2-2.500 civarında olduğunu söyledi. 
     Vitesi büyültüp, hızı aynı oranda artırmamanın da yakıtı fazlalaştıracağını ifade eden Seferler, inanılanın aksine, yokuş inişlerinde vitesin boşa alınmasının, yakıt tasarrufu sağlamadığına işaret etti. Vites boşa atıldığında, motorun rölantide çalıştığını ve ona göre yakıt tükettiğini anlatan Seferler, özellikle yaz aylarında klima kullanımı ve camlar açık haldeyken yolculuk yapmanın da, yakıt tüketimini oldukça artırdığını kaydetti. 
     





</TEXT>
</DOC>
