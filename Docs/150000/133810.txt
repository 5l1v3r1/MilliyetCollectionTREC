<DOC>
<DOCNO> 133810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/yasam/yas06.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Töre’ yine iki kurşunla işledi 
</HEADLINE>
<TEXT>

Töre diye tecavüze uğrayan kızlarını öldüren aile, tecavüzcü ilan ettikleri akrabaya da iki kurşun sıktı 
     ÖZGÜR CEBE Diyarbakır DHA 

     Töre uğruna iki canın alındığı olaylar, 1999’da Kulp’un Babicanka köyünde başladı. Babasının ölümünün ardından İnkaya köyündeki akrabalarının yanına yerleştirilen 13 yaşındaki Necla Akdeniz, iddialara göre halasının oğlu korucu Murat Dinar’ın tecavüzüne uğradı. 
     Korkudan yaşadıklarını kimseye anlatamayan ve defalarca tecavüze uğrayan Necla, hamileliğinin 7. ayında ölü bir bebek dünyaya getirince sırrı ortaya’ çıktı. Aile meclisi kararıyla Saim ve Şeyhmus Akdeniz adlı amca oğulları, 13 Kasım 1999’da Necla’yı sokak ortasında başına iki kurşun sıkarak öldürdü. Kimse sahip çıkmadı ve Necla’nın cenazesi kimsesizler mezarlığına defnedildi. 
     Haklarında dava açılan Saim ve Şeyhmus Akdenizde "töre indirimi" olarak yorumlanan bir kararla 20’şer yıl hapisle cezalandırıldı. 
     Sular duruldu derken aile meclisi bu kez Necla’nın ağabeyi Engin Akdeniz’i, Murat Dinar’ın infazıyla görevlendirdi. Koruculuğu bırakan ve Diyarbakır’a yerleşen Murat Dinar, 13 Ocak 2003’te, okey oynadığı kahvede, Akdeniz’in başına sıktığı iki kurşunla öldü. 
     
     Bize iftira atıyorlar 
     Murat Dinar’ın kardeşi İskan Dinar, iftiraya uğradıklarını savunarak, şunları söyledi "Önce ağabeyim Abdullah’ı suçladılar. Ama kan örnekleri ağabeyimin tecavüzcü olmadığını ortaya çıkardı. Aile bu kez ağabeyim Murat’ı suçladı. Şimdi ölen ağabeyimden de kan örneği alıp İstanbul’a gönderdik. Eminim, buradan da sonuç temiz çıkacak." 
     



 YAŞAM 


















</TEXT>
</DOC>
