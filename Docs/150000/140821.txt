<DOC>
<DOCNO> 140821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo15.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Fenerbahçe maçının hazırlıklarına ara vermeden başladı 
</HEADLINE>
<TEXT>

     Malatyaspor yenilgisiyle Türkiye Kupası'na çeyrek finalde veda eden Galatasaray, 8 Mart Cumartesi günü Fenerbahçe ile yapacağı derbi maçın hazırlıklarına, ara vermeden başladı. 
     Florya Metin Oktay Tesisleri'nde teknik direktör Fatih Terim yönetiminde gerçekleştirilen antrenmanın yalnızca başında 15 dakikalık bölümde basın mensuplarına görüntü verilirken, Malatyaspor karşısında 90 dakika forma giyen oyuncular kondisyon çalışması, diğer futbolcular ise PAF takımıyla maç yaptı. 
     Malatyaspor maçında kasığından sakatlanan Xavier ile sağ arka adalesinde zorlanma olan Hasan Şaş, MR çektirmeye gittikleri için idmana katılmazken, sakatlığı süren Ergün takımdan ayrı çalıştı. 
     Derbi maçın hazırlıklarını yarın basına kapalı olarak gerçekleştirecek sarı-kırmızılı takımın 7 Mart Cuma günü maç için kampa gireceği bildirildi. 
     
     XAVIER ''YENMEK İÇİN NE GEREKİYORSA YAPACAĞIZ'' 
     Galatasaray'ın Portekizli futbolcusu Abel Xavier, Fenerbahçe ile yapacakları derbi maçın öneminin farkında olduğunu ve kazanmak için ne gerekiyorsa yapacağını söyledi. 
     Bakırköy Acıbadem Hastanesi'nde sakatlığı nedeniyle MR'ı çekilen Portekizli oyuncu, basın mensuplarına yaptığı açıklamada, derbi maç için ekstra bir motivasyon ihtiyacı duymadıklarını kaydederek, ''Taşıdığımız formanın anlamını ve ağırlığını biliyoruz. Kazanmak için ne gerekiyorsa kendimiz, takımımız ve taraftarlarımız için yapacağız'' dedi. 
     Türkiye Kupası'ndan elendikleri Malatyaspor karşısındaki oyunlarını iki devre olarak ayırmak gerektiğini de ifade eden Xavier, ''Eğer ikinci yarıda oynadığımız futbolu 90 dakikaya yayarsak başarılı oluruz. Sonuçta bütün büyük takımlarda zaman zaman bu tür düşüşler yaşanır. Bizim gibi oyuncuların iyi oyunlarıyla bunu engellemeleri gerekiyor'' diye konuştu. 
     Galatasaray Kulübü Doktoru Serhan Kurtulmuş ise Xavier'in, Fenerbahçe maçında oynamamasını gerektirecek ciddi bir durumunun olmadığını açıkladı. 
     





</TEXT>
</DOC>
