<DOC>
<DOCNO> 132498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur34.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener "Hükümetimiz, zorunlu tasarruf hesabı kapatacak" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Çalışanları Tasarrufa Teşvik Fonu'nun hükümetleri döneminde kapatılacağını ve bu yapının ortadan kaldırılacağını bildirdi. 
     Şener, CHP Ankara Milletvekili Bayram Meral'in gündemdışı konuşmasını yanıtlarken, fonun yıllardır tartışıldığını ve huzursuzluk kaynağı haline geldiğini söyledi. Hesapta anapara ve nema olmak üzere 11 katrilyon lira biriktiğini bildiren Şener, bunun hesabi olarak görülen bir rakam olduğunu ifade etti. 
     Çalışanlara karşı duyulan yükümlülüğün gereği olarak bu fonun tasfiye edilmesi, nema ve anaparanın ödenmesi gerektiğini belirten Şener, bunu tek taraflı alınan kararlarla yapmamak için sendikalarla görüştüklerini anlattı. Şener, önümüzdeki günlerde fonun nasıl tasfiye edileceğini, ödemelerin nasıl yapılacağını esaslara bağlayacaklarını bildirerek, ''Hükümetimiz döneminde bu hesap kapatılacak, önemli bir tartışma konusu olan bu yapı ortadan kaldırılacaktır'' dedi. 
     
     KAMU YATIRIMLARI 
     Abdüllatif Şener, CHP Manisa Milletvekili Ufuk Özkan'ın kamu yatırımları ile ilgili gündemdışı konuşması üzerine yaptığı açıklamada da popülist yaklaşımlar sonunda geçmiş iktidarların her talebi yatırım sepeti içine aldıklarını söyledi. Sepetteki yatırımların sayısının yaklaşık 6 bin olduğunu bildiren Şener, bunların çoğunun ekonomik gerekçelerle ya da hizmetin gereği olarak değil, çoğu kez müteahhit talepleri ile gündeme geldiğini söyledi. 
     Şener, bu durumun yatırım sepetini anlamsızlaştırdığını kaydederek, konuyu öncelikle ele alarak bir çözüme ulaşacaklarını ifade etti. Aralarında 10-15 yılda tamamlanabileceklerin de bulunduğu yatırımların bir an önce ayıklanması gerektiğini belirten Şener, ''Yatırım sepeti, ekonomik gerekçelere göre yeniden düzenlenecektir'' dedi. 
     
     TÜTÜN ÜRETİCİLERİNİN SORUNLARI 
     Devlet Bakanı ve Başbakan Yardımcısı Şener, AK Parti Manisa Milletvekili Hakan Taşçı'nın tütün üreticilerinin sorunlarına ilişkin gündemdışı konuşmasını yanıtlarken de küreselleşme sürecinin başta tütün üreticileri olmak üzere tarım sektöründe büyük sıkıntı yarattığını söyledi. 
     Tarıma önem verdiklerini, üreticilerin sorunlarını önemsediklerini bildiren Şener, bu sorunların çözümü için gerekenlerin yapılacağını ifade etti. 
     
     ''BONO VE TAHVİL GELİRLERİNİ YAYABİLİYOR MUSUNUZ '' 
     CHP Ankara Milletvekili Meral, gündemdışı konuşmasında, çalışanların tasarrufu teşvik fonunda biriken paralarının bir an önce ödenmesini istedi. Hükümetin bu paranın ödemesini zamana yayma eğilimi içinde olduğunu kaydeden Meral, ''Bono ve tahvil gelirlerini zamana yayabiliyor musunuz Çoğunluğu rantiyeye giden iç borç ödemelerini 5 yıla yayabiliyor musunuz Niye fedakarlık hep çalışandan bekleniyor '' diye sordu. Meral, Konut Edindirme Fonu'nda biriken paraların akıbetinin de belli olmadığını kaydederek, ''Fonda biriken paralar Yemen askeri gibi, nerede olduğu bilinmiyor'' dedi. 
     Konuşmasında, işsizlik sorununu da değinen Meral, işsizliğin önlenmemesinin sosyal sorunlara yol açabileceği uyarısında bulundu. Meral, kamuda çalışan işçilerin ikramiyelerinin ne zaman ödeneceğinin de açıklanmasını istedi. 
     





</TEXT>
</DOC>
