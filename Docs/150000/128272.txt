<DOC>
<DOCNO> 128272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sondun21.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen lider Mashadov "İntihar saldırıları sürecek" 
</HEADLINE>
<TEXT>

     Bağımsızlık yanlısı Çeçen lider Aslan Mashadov, Rus federal güçleri Çeçenistan'dan çekilinceye kadar Çeçenlerin intihar saldırılarının süreceğini söyledi. 
     AFP'nin haberine göre, Mashadov, Grozni'de yerel hükümet binasına düzenlenen, 83 kişinin öldüğü intihar saldırısının ardından bir kasete kaydedilen konuşmasında, ''intihar saldırılarını onaylamadığını, ancak bu saldırıları engelleyemeyeceğini'' belirtti. 
     Çeçenistan'da 1997 yılında Devlet Başkanı seçilen Mashadov, Rusya Devlet Başkanı Vladimir Putin'in ''sadist'' ve ''terörist'' olduğunu iddia ederek, ''Bu savaşı bir tek kişi durdurabilir, bu kişi de kendi halkının ve Çeçen halkının kanı pahasına iktidara gelen ve Rus hükümetinin başkanı olan kişidir'' diye konuştu. 
     ''İntihar saldırılarını yapanların, kendi yakınlarına, ailelerine ve kendi halkına zulmedilmesine dayanamayan kişiler olduğunu'' kaydeden Mashadov, daha sonra şunları söyledi 
     ''Bu yüzden bu kişiler hayatlarını feda etmekten başka çare göremiyorlar. Bu nedenle, ne ben, ne de Putin, hiçkimse bu kişileri durduramaz. Bu kişileri ancak savaşın sona ermesi durdurabilir. Çeçenistan Devlet Başkanı ve silahlı kuvvetleri başkanı olarak görevim, halkımın kurtuluşunu, mutluluğunu ve selametini sağlamaktır. Ancak Çeçenistan yönetimi intihar saldırıları yönündeki bu tür bir savaşı onaylamamaktadır. Biz terörizmi kınadık ve kınamaya devam ediyoruz. Amacım direnişi organize etmektir. İntihar saldırılarını düzenleyen bu kişiler benim kontrolümde değildir. Bu kişiler kendi vicdanlarının kontrolü altındadırlar.'' Rusya'nın tanımadığı Aslan Mashadov, Rusya yönetimi tarafından ''terörizm yolunu seçmek'' ile suçlanıyor. 
     





</TEXT>
</DOC>
