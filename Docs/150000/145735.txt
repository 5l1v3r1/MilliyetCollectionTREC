<DOC>
<DOCNO> 145735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/soneko17.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ta yabancı firmalara sadece taşeronluk verecek 
</HEADLINE>
<TEXT>

     ABD yönetimi, Amerikan yardım programları çerçevesindeki Irak'ın yeniden inşası ve imarı projelerinde Amerikan yerli şirketlerin esas işlerini üstlenmelerini sağlarken, yabancı firmaların katılımı taşeronluk işleriyle sınırlandırılacak. 
     Amerikan Uluslararası Kalkınma Ajansı'nın AID yöneticisi Andrew Natsios'un basın toplantısındaki açıklamasına göre, ABD Başkanı George W. Bush'un Salı günü önerdiği ek bütçe çerçevesinde, AID, Irak'ın yeniden inşasına ayrılan 19 milyar doları kullanabilecek. 
     Natsios, federal hukuk uyarınca, bütçeden finanse edilen projeler için sadece Amerikan şirketleri esas müteahhitler olarak hizmet edebileceğini hatırlattı. 
     Natsisos, Amerikan federal yasaları uyarınca, yabancı şirketlerin Irak'daki yeniden inşa projelerine taşeron olarak katılabileceklerini söyledi. AID yöneticisi Natsios, Irak'ın yeniden inşası fonlarının en azından yüzde 50 ya da daha fazlasının taşeron firmalarca yapılacağının beklendiğini ve bu taşeronluk işleri sözleşmelerinin işleri tamamen yapabilecek ve başvuruda bulunacak dünyadaki tüm şirketlere açık olduğunu bildirdi. 
     Irak'ın yeniden inşasının destek, ikmal malzemelerinin transferi için limanlar, karayollarının tamirinden termik santraller ve su temini sistemleri gibi altyapının yeniden tesisine kadar birçok alana yayılması bekleniyor. 
     AID'in 40 yıllık tarihinde bu kadar parayı bir yılda tek ülke için daha önce hiç harcamadıklarını belirten Natsios, ''tek karşılaştırılabilecek olan muhtemelen 1940'lardaki Marshall Plan'ıdır, ki Marshall Planı da 2.Dünya Savaşı sonrasında Avrupa genelinde birçok ülke içindi'' dedi. 
     


     




</TEXT>
</DOC>
