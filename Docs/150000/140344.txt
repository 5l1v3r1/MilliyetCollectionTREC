<DOC>
<DOCNO> 140344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko61.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
En düşük fiyat artışı Denizli'de kaydedildi 
</HEADLINE>
<TEXT>

     Türkiye genelinde Şubat ayında tüketici fiyatlarındaki ortalama artış yüzde 2.3 olurken, iller bazında en düşük fiyat artışı yüzde 1.1 ile Denizli'de kaydedildi. 
     Yıllık bazda en düşük fiyat artışı ise yüzde 23.2 ile Kocaeli'nde görüldü. 
     Devlet İstatistik Enstitüsü'nün DİE seçilmiş bazı iller itibariyle belirlediği tüketici fiyatları endeksine göre, aylık bazda en düşük fiyat artışının kaydedildiği Denizli'yi, yüzde 1.2 ile Mersin, yüzde 1.3 ile Samsun, Diyarbakır, yüzde 1.5 ile de Kocaeli ile Eskişehir izledi. 
     Aynı dönemde, fiyatların en fazla arttığı il ise yüzde 2.6 ile Ankara ve Kayseri oldu. Bu illeri yüzde 2.5 artış ile Zonguldak, Trabzon, Antalya ve Bursa takip etti. 
     Şubat ayı itibariyle son bir yılda tüketici fiyatlarında yüzde 23.2 ile en düşük artış da Kocaeli'nde yaşandı. Kocaeli'ni yüzde 24.2 ile Denizli, yüzde 25 ile Eskişehir izledi. 
     Yıllık fiyat artışlarının en yüksek gerçekleştiği il ise yüzde 31.8 ile Mersin oldu. 
     
     BÖLGELER 
     Bölgeler itibariyle Şubat ayında, Karadeniz Bölgesi'nde aylık bazlı fiyatlar yüzde 1.6 oranında arttı. Şubat'ta tüketici fiyatlarındaki artış, Marmara Bölgesi'nde yüzde 2.1, Ege Bölgesi'nde yüzde 2.5, Akdeniz Bölgesi'nde yüzde 2.4, İç Anadolu ve Doğu Anadolu Bölgeleri'nde yüzde 2.6, Güney Doğu Anadolu Bölgesi'nde de yüzde 2 oldu. 
     Öte yandan, Şubat ayı itibarıyla yıllık enflasyon, Marmara'da yüzde 27.5, Ege'de yüzde 27, Akdeniz'de yüzde 28.4, İç Anadolu'da yüzde 25, Karadeniz'de yüzde 28.4, Doğu Anadolu'da yüzde 29.9, Güneydoğu Anadolu'da da yüzde 25 olarak belirlendi. 
     





</TEXT>
</DOC>
