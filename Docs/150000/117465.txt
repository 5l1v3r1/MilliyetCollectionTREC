<DOC>
<DOCNO> 117465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/guncel/gun02.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekonduda iftar 
</HEADLINE>
<TEXT>

Ankara Akdere’de iftar için dul bir kadının evine giden Tayyip Erdoğan, hediye olarak bir kutu fındık götürdü 
     ANKARA Milliyet 

     AKP Genel Başkanı Recep Tayyip Erdoğan, ramazan ayının ilk iftar yemeğini Akdere’de fakir bir ailenin gecekondu evinde yedi. Erdoğan, aileye bir kutu fındık hediye etti. 
     Akdere Kırmızıtepe Mahallesi’nde 5 çocuklu Dönüş Yakut adlı kadının evine konuk olan Erdoğan, burada iftar yemeği olarak ikram edilen kuru fasulye ve pilav ile orucunu açtı. İftar saatini kaçırdığı için Erdoğan, yemeği ev sahibi ile değil, AKP’lilerle yedi. 
     Çıkışta ev sahibinin öncelikli sorununun konut olduğunu belirten Erdoğan, "Sizin bir taahhüdünüz oldu mu " sorusuna ise kendilerinin yapamayacakları hiçbir şeyi vaat etmedikleri yanıtını verdi. Erdoğan, ev sahibine herhangi bir yardımı olup olmadığının sorulması üzerine de "Kendi imk nlarımızın elverdiğini yaptık ama ne yaptığımızı sormayın, o kadarını bize bırakın" karşılığını verdi. 
     
     HEDİYEYİ BEĞENMEDİ 
     Ev sahibi Dönüş Yakut, Erdoğan’ın kendisine herhangi bir yardımda bulunup bulunmadığı sorusuna ise "Hayır, eli boş geldi, hediye getirmedi. Sadece şu fındıkları getirmiş" karşılığını verdi. 
     Ev sahibi Yakut’un kocasını 4 yıl önce kaybettiği ve ev hanımı olduğu öğrenildi. Yakut’un kirada oturduğu ve arada sırada temizliğe gittiği belirtildi. 
     Erdoğan, Kırmızıtepe Mahallesi’nden ayrılırken burada toplanan bir kadın ve çocuklarla sohbet etti. Erdoğan’a yaklaşan 73 yaşındaki Sebahat Özer, kendisinin de yardıma muhtaç olduğunu belirterek, parası olmadığı için dişlerini bile yaptıramadığını söyledi. Seçimlerde oy kullanmadığı ortaya çıkan ev sahibi Yakut ise, "Kullansaydım, Tayyip Erdoğan’a oy verirdim" dedi. 
     



 GÜNCEL 















</TEXT>
</DOC>
