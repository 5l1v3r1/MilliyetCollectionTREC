<DOC>
<DOCNO> 105182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/guncel/gun01.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
SİZE GELİYORUZ 
</HEADLINE>
<TEXT>
Edirneli temiz toplum diyor 
Yedi köylünün görüşleri ortak Derviş nereye, oylar oraya’ diyor. Çekilen sıkıntıda Derviş’in payı yok mu ’ sorusuna yanıtları ise Doğruları söylüyor’ 
     YAVUZ BAYDAR 

     TIR’ın önünde kalabalıkla koyu sohbete dalmadan önce, meydanın arka tarafındaki kahveye yöneliyorum. Çoğu genç. Çaylarını içerken pazar gazetelerini okuyorlar. Beşli bir masa. Üçünde Milliyet var. Gazeteden memnunlar mı Şikayet yok. "En sevdiğim yazarlar burada" diyor birisi. "Siyaseti ben en iyi buradan izliyorum." 
     "Çok fazla magazin var" diye giriyor diğeri. "Erbil’in kaynanası bıktırdı artık. Bence magazin bıktırmamalı. Gene de herkes bilmeli ki, gazeteniz gibi gazeteler olmasaydı bu memlekette soyulmadık tek bir şey kalmazdı." 
     Üçüncüsü devamlı okuyormuş. "Daha çok yöresel haber, eğitim haberi isterdim, ama gazeteden memnunum" diyor. 
     TIR’ın önünde, orta yaşlılardan oluşan bir grup. Civar köylerden gelenler de var aralarında. "Valla, her gün okuyoruz" diyor biri. "Bir ara CHP’yi fazla kurcaladı diye gazeteye kızdık, ama sonra geçti kızgınlığımız." 
     
     Sisteme öfkeliler 
     "Burada bir yıldır tarımda büyük problem var. Eğilseniz iyi olur" diye ekliyor öteki. "Siyasetçinin değil, halkın sesi olur." Dertler çok. Esnaftan birine göre, Edirne’de krizin getirdiği iki yenilik var. Yeni F tipi cezaevi ve icra dairelerinde artan dava sayısı. Hacizler peş peşe gelmekte. "Bunalttı bizi bu hükümet" diye yakınıyor, Büyükismailce köyünden biri. 
     Yedi köylü. Yedisi de ayrı köyden. Görüşleri ortak Derviş nereye, oylar oraya. "Çekilen sıkıntıda Derviş’in payı yok mu " sorusuna, "Adam doğruları söylüyor, doğruları yapıyor. Temiz siyaset gelirse onunla gelir" diye yanıt veriyorlar. 
     "Kötü yönetim" dedikleri sisteme öfke büyük. "Deprem paralarını bile yediler. İnşallah bu hısım akraba siyaseti artık biter" diye söyleniyor diğer köylü. 
     
     Kafalar net değil 
     Üç iktidar partisi de, konuştuğum herkesin hedef tahtasında. DSP’ye önceki seçimlerde gösterilen ilginin, halkta derin hüsran yarattığı görüşü, sola meyilli herkesçe paylaşılıyor sohbet esnasında. Öyle görünüyor ki, geleneksel Trakya merkez sol seçmeni şansı bu kez de CHP’ye verecek. Peki AKP 
     "Valla, buradan da AKP güçlü çıkarsa, bil ki Meclis’e en az 400 milletvekili sokarlar. İmkan ve ihtimal yok" diye tahminde bulunuyor bir genç. Ama kafalar çok da net değil. Sonradan sohbete katılan bir ANAP’lı, "DSP ve bizden AKP’ye oy kayması olursa şaşmayın" diyor. 
     
     ANAP ve DSP’ye tepki 
     Edirne’de 18 Nisan 1999 ürünü DSP - ANAP egemenliğinin kırılacağı konusunda kuşkucu olana rastlamadım. Ama merkez sağdaki oyların "yüzer gezer" halini koruduğu izlenimi güçlü. DYP üyesi bir Milliyet okuru, "ANAP mı, DYP mi sorusunun cevabı, adayların kimliği olacak" diyor. Keşanlı Talat Şalk’ın DYP merkezi tarafından birinci sıraya konması halinde, DYP’nin kaybeden taraf olabileceğini ekliyor. 
     Son bir yılda 1700 işyerinin kapandığı, gelir kaynağının askerler ve öğrencilere dayanıp kaldığı Edirne, işsizlik sıkıntısı, eksilmiş satın alma gücü ve temiz toplum özlemiyle sandığa gitmeye hazırlanıyor. 
     
Trakya, Süper Lig’de kendini gösterir mi      Bir kulüp yöneticisi "Belediye de halkımız da ilgi göstermiyor. 3. ligde yaşam savaşı veriyoruz" diyor 
     ATİLLA GÖKÇE 

     Bir dokunup, bin dert dinledik Anadolu’dan... Bin dert de Trakya’dan İstanbul pazarın keyfini çıkarıp, uyurken biz sabahın köründe yollara düştük. Suların, sellerin içinden geçip Edirne’ye ulaştık. Serhat şehrinde yağmur yoktu ama dertler, şikayetler, sıkıntılar sel olup taştı. Milliyet TIR’ı ile ilk etapta dolaştığım Anadolu Batman, Diyarbakır, Ş. Urfa, Gaziantep hep "merkezöden yakınıyordu. Merkez Ankara’ydı, hükümetti, bakanlıklardı, parlamentoydu, siyasetti, bürokrasiydi. 
     Edirne’de bu yakınmalar tekrarlanırken, üstüne bir de "çevre" eklendi. Dertler derinlik kazandı, katmerlendi. 
     
     Ergene nehri kirli 
     Ümit Şentürk 40 bir kamu görevlisi. Yine kamusal bir duyarlılıkla bireysel sorunlarını aşarak, Ergene’ye ulaşıyor. Çorlu’dan çıkıp, Ege’ye dökülen Ergene Nehri şimdi zehir damarı gibi... 
     Şentürk’ü dinleyelim "Buradaki deri fabrikaları, tekstil işletmeleri arıtmasız üretimin sorumsuzluğu ile nehri kirlettiler, pislettiler. Şimdi bu nehre çıplak ayaklarınızla girer, dizinize kadar suya batarsanız çıktığınızda göreceksiniz ki bacağınızda tüy - müy kalmamış. Zehirli atıklarla kirlenen su, çeltikçileri ayçiçeği üreticilerini de perişan etti. Pehlivanköy ve Uzunköprü’de köylüler aç kalıyor. Çünkü ürettikleri malı satamıyorlar. Hayvanları bile pazarda alıcı bulmuyor. Çünkü hayvan da o sudan içmekte. Kanser, lösemi vakaları giderek arttı. Eskiden köylerimizde Güneydoğu şehitlerinin mezarları vardı. Şimdi o mezarların yanına çevre şehidi köylülerin mezarları eklendi." 
     Meydandaki vatandaşlar da katılıyorlar bu Ergene sıkıntısına. Çevre Bakanı Fevzi Aytekin, Trakyalı. Milli Eğitim Bakanı Necdet Tekin de Trakyalı. Gelin görün ki özellikle Ergene sorununda iki bakanın da hiçbir çözümleyici katkısı olmamış. 
     Solun bölünmüşlüğü DYP’ye avantaj sağlıyor. ANAP’ın baraj tartışmalarından kurtulamaması yine sağ oyların Çiller’e yöneleceği varsayımını getiriyor. AKP kırsal kesimden bir miktar tepki oyu alabilirmiş. CHP bölünmüşlüğe rağmen Trkaya’dan karlı çıkabilir, diyorlar. Öte yandan MHP’nin Edirne’de şansı yok gibi. 
     Edirneliler özellikle sınır komşularının kente getireceği bereketten pay almak istiyor. Ancak 10 yıl önce gündeme gelen serbest bölge yatırımı henüz hayata geçmemiş. Polisin Romanya ve Bulgaristan’dan gelen hemen her turiste "Nataşa" muamelesi yaparak, "Geri dön" baskısı kurması esnafı fena halde zarara uğratmış. 
     Şimdi Yunanistan, Edirne’nin en büyük umudu. Oradan gelecek turistlerin özellikle esnafa, dolayısıyla da kente hayat vereceğine inanıyorlar. Ne var ki sınırın her iki tarafında gümrük alanı yetersiz, kuyruklar uzuyor ve hır çıkıyor. Edirneliler "Şu barış ortamında, bari ticaret yapmayı becerelim. Gümrük olanakları artırılmazsa Yunanları da küstüreceğiz" diyorlar. 
     
     Belediye spora ilgisiz 
     "Halkın temel sorunlarıyla ilgilenmeyip, hep finansal çözümler arayan Kemal Derviş beni hiç ilgilendirmiyor" diyor vatandaş. 
     Sahi işin bir de spor boyutu var değil mi Edirneli dostlar anlattılar ki, Edirne’de bireysel sporlar gelişebilir ama profesyonel futbol asla. Kulüp yöneticisi Ahmet Ercan Tunçyürek, "Kapıkule’de büfemiz, kentte bir umumi tuvaletimiz var. Toplam gelirimiz 2.5 - 3 milyar. Belediyemiz ilgisiz. Kulübü amatör gençlerle ayakta tutup, 3. ligde yaşam savaşı veriyoruz. Halkımızdan da ilgi görmüyoruz" diyor. 
     Anlaşılan 40 yıllık gerçek hiç değişmeyecek... Trakya Süper Lig’de kendini hiç göstermeyecek 
     
Avrupalılığı kağıt üzerinde      Edirne, Avrupa’ya en yakın kentimiz. Ama Avrupalılığı sadece kağıt üzerinde. Suları kesiliyor. Kanalizasyonu taşıyor. Bir sineması yok 
     ABBAS GÜÇLÜ 

     Osmanlı’ya 100 yıl başkentlik yapan Edirne hala o ihtişamlı günlerin mirasını yiyor. Görkemli tarihi de olmasa oy hesabıyla il yapılan kentlerden hiçbir farkı olmayacak. 
     Tarıma ve sanayie dayalı ekonomisi çöken Edirne’yi bugün üniversite ve askeri birlikler ayakta tutuyor. Üniversitenin kapalı olduğu yaz ayları Edirne adeta ölü bir kent haline geliyor. Bu yüzden sadece hafta sonları çok kısıtlı harcama yapan askerler yerine, çoğu il dışından gelen paralı öğrencilere yönelmişler. 
     Edirne Avrupa sınırları içindeki kentlerimizden Avrupa’ya en yakın olanı. Ama Avrupalılığı sadece kağıt üzerinde. Suları kesiliyor, yolları toz içinde, yağmurda kanalizasyonu taşıyor. Şehirde sinema bile yok. Turizm neden gelişmiyor diye dert yanıyorlar ama bırakın 4, 5 yıldızlı olanı 3 yıldızlı bir oteli bile yok. 
     
     Askerler dertli 
     Hafta sonu iznine çıkan asker konuğumuz çoktu. Çok enteresan şeyler anlattılar. Örneğin Edirne esnafının kendilerine çok sıcak bakmadığını, askerliğin 12 aydan fazlasının boşuna masraf olduğunu, çok demode silahlarla eğitim yaptıklarını, tanklardan çoğunun yolda kaldığını, küfür ve kötü davranışlara artık hiç rastlanmadığını, sıfır numara tıraşın çoktan bittiğini, yemeklerin oldukça iyi olduğunu anlattılar. Diğer gençler gibi onların en büyük sıkıntısı da terhis sonrasında iş bulamama kaygısı... 
     Belediye Başkanı Cengiz Varnatopu eleştiri oklarının hedefindeydi. Eleştirilerin son durağında hep o vardı. Akmayan suyun, şehrin hemen yanı başından geçen doğalgazın getirilemeyişinin, organize sanayiin bitirilemeyişinin, turizmin gelişmemesinin, altyapı hizmetlerinin yetersizliğinin baş sorumlusu hep o gösterildi. 
     Başkan yüzünden ANAP Edirne’den artık zor oy alır diyorlar. Son seçimde DSP üç, ANAP da bir milletvekili çıkarmış. Şimdi CHP birinci, DYP ikinci parti olur. Erbakan gibi AK Parti de burada aradığını bulamaz diyorlar... 
     Edirne merkezdekiler, milletvekillerinin hep ilçelerden çıktığı için kendilerinin ihmal edildiği görüşündeler. Liderlere seslenerek bu kez Edirne’de oturan, Edirne’nin sorunlarına sahip çıkacak adaylar istiyoruz mesajı gönderdiler. 
     
     Neler istiyorlar 
     2002’de icra dosyalarında patlama olmuş. 13 bine çıkmış. Çoğu da cep telefonu borcu. Zengini zengin, fakiri de çok fakir. Daha çok rant ekonomisi hakim. Son yıllarda nüfusu göç nedeniyle sürekli azalıyor. Öğrenciler de olmasa tam bir emekli kenti. 
     Pirinç, ayçiçeği, buğday ağırlıklı tarım var. Ama üretici hep mağdur. Köylü değil tüccar kazanıyor görüşündeler. Peki neler istiyorlar 

</TEXT>
</DOC>
