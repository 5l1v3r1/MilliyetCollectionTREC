<DOC>
<DOCNO> 115349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/dunya/adun.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaz operasyonu 140 ölü 
</HEADLINE>
<TEXT>

Ruslar tiyatroyu niteliği açıklanmayan bir gazla vurdu... 90 rehine ve 18’i kadın 50 terörist öldürüldü. Esrarengiz gazın etkisiyle 349 rehine hastanelik 
     CENK BAŞLAMIŞ Moskova 

     Moskova’da çarşamba gecesi bir tiyatronun işgal edilmesiyle başlayan rehin alma eylemi, 57 saat sonra 90’ı rehine toplam 140 kişinin öldüğü bir operasyonla son buldu. Dün sabahın erken saatlerinde düzenlenen operasyonda, Çeçenistan’daki savaşın noktalanmasını isteyen silahlı Çeçen teröristlerden 50’si öldürüldü. Alfa ve Vimpel antiterör timlerinin düzenlediği operasyonda öldürülenler arasında teröristlerin 25 yaşındaki lideri Movsar Barayev’le üzerlerinde patlayıcı taşıyan kadın intihar komandoları da bulunuyor. Baskın sırasında özel bir gaz kullanılması yüzlerce rehinenin zehirlenmesine yol açtı. Teröristlerin, isteklerinin kabul edilmemesi halinde rehineleri cumartesi günü dün yerel saatle 06.00’da öldürmeye başlayacağı haberleriyle önceki gece gerginlik arttı. 02.00 sıralarında tiyatro binasından silah ve patlama sesleri geldi. Rus yetkililer, teröristlerin iki rehineyi öldürdüğünü açıkladı. Bina önüne gelmesine izin verilen doktorlar, rehine oldukları tahmin edilen iki kişiyi ambulansa taşıdı. 
     
     Operasyon başlıyor 
     Dün sabah saat 05.00 sıralarında binada yeniden silah ve patlama sesleri yükseldi. Rusya Federal Güvenlik Servisi FSB Sözcüsü Sergey İgnatçenko, gazetecilere, teröristlerin rehineleri öldürmeye başladığını belirterek, operasyon kararı alındığını açıkladı. Bazı güvenlik kuvvetleri, tiyatroya, komşu olan bir eşcinsel barının duvarını yıkarak tiyatro binasına girdi. Bir grup da, yeraltı tünellerinden yararlanarak binaya sızdı. Baskın öncesi bina içine gaz verildi. Tiyatronun birinci katındaki kadın intihar komandoları, üzerlerindeki patlayıcıları patlatma fırsatı bulamadı. Kadın teröristler, ya gazın etkisiyle uyuduktan sonra vuruldu ya da gazı solumaları sonucu büyük olasılıkla zehirlendi. Daha sonra Rusya 1. kanalı tarafından yayınlanan görüntüler, kadınların hiçbir direniş göstermeden oturdukları koltukta öldüklerini gösteriyor. Görüntülerden bazı kadınların kollarını öndeki koltuğa dayamış vaziyette uyku pozisyonundayken öldüğü anlaşılıyor. 
     
     Patlayıcılar bulundu 
     Diğer katlarda bulunan erkek teröristlerin de gaz yardımıyla mı, yoksa çatışma sonucu mu öldürüldüğü kesinlik kazanmadı. Ölenler arasında teröristlerin lideri Barayev de bulunuyor. Binanın birçok yerinde patlayıcı ele geçirildi. Yaklaşık 40 dakika süren operasyonun ardından hemen hemen tamamı şok geçiren rehineler, binadan çıkarıldı. 67 rehinenin nasıl öldüğü kesinlik kazanmadı. Bazı haber ajansları, kimi rehinelerin gazdan zehirlenerek öldüğünü, kimilerinde ise kurşun izleri bulunduğunu bildirdi. 10 değişik hastaneye kaldırılan 349 rehineden 23’ü kısa süre sonra hayatını kaybetti ve ölenlerin sayısı 90’a ulaştı. Çoğunda zehirlenme belirtileri görülen 110 yaralının durumu ağır. 
     
     Gazı, kanal kokusu sandılar 
     Bazı rehineler, binadaki sıcak su borularının bozulmasından sonra başlayan kokunun, teröristlerin içeri gaz verildiğini hemen anlamasını engellediğini anlattı. Rehinelere göre, boru hatlarında perşembe günü arıza meydana gelmesinden sonra zaman zaman bir koku yayılmaya başladı. Teröristler, tamir için yetkililerin önerisini kabul etmedi. Rehineler, kokuya alışan teröristlerin içeri gaz verildiğini hemen anlayamadığını, yine sıcak su borusundan koku geldiğini sandığını belirttiler. 
     İçişleri Bakan Yardımcısı Vladimir Vasilyev, operasyon sonucu biri kadın iki teröristin ele geçirildiğini bildirdi. Kurtarılan rehine sayısının 750’nin üzerinde bulunduğunu açıklayan Vasilyev, operasyonda gaz kullanıldığını doğruladı, ancak zehirli olmadığını söyledi. 
     
     Putin özür diledi 
     Dün gece halka seslenerek, "Hemen hemen imk nsızı başardık" diyen Devlet Başkanı Vladimir Putin, ölen rehineleri koruyamadıkları için halktan özür diledi. 
     
     Kurtulan rehinenin iddiası 
Türkiye’yle konuştular      Operasyon sonucu kurtarılan rehineler, teröristlerin telefon ettiği ülkeler arasında Türkiye’nin de bulunduğunu söyledi. 
     Olga Çernyak adındakı gazeteci rehine, Çeçen teröristlerden birinin Türkiye’yi arayarak karşı tarafa kendi cep telefonunu verdiğine tanık olduğunu anlattı. Çernyak, teröristin hangi ülkeyi aradığını cep telefonunun hafıza bölümünde kalan Türkiye’nin kodunu görünce anladığını söyledi. Eski rehine, telefon görüşmesi sırasında yanında bulunan kadın Çeçen teröriste konuşmanın hangi dilde yapıldığını sorduğunu ve "Arapça’’ yanıtını aldığını belirtti. Rehineler, teröristlerin sık sık Çeçen komutan Şamil Basayev’i de aradığını bildirdi. 
     
     Korku dolu saatler 
Bizi asla sağ bırakmazlardı’      Çarşamba gecesi tiyatroya düzenlenen baskını dışarıya ilk duyuran kişi olan İnterfaks Ajansı’nın kadın muhabiri Olga Çernyak, rehin geçirdikleri sürece hep ölümü düşündüklerini söyledi. 
     Operasyona destek veren Çernyak, yaşadıklarını şöyle anlattı "Tiyatro binasında bulunan bütün rehineler ölümü bekledi. Bizi sağ bırakmayacaklarını biliyorduk. İstekleri kabul edilse ve Çeçenistan’daki Rus askerleri çekilse bile bizi bırakmayacaklardı. Özellikle kadın teröristler bize, Buraya ölmeye geldik. Öleceğiz ve Allah’a kavuşacağız. Siz de bizimle geleceksiniz’ diyordu. Operasyon düzenlenmeseydi, inanıyorum ki hepimiz ölecektik.’’ 
     
     Kıyafet değiştirdiler 
Teröristlerden kaçanlar var      Tiyatro binasına düzenlenen operasyon sırasında bazı Çeçen teröristlerin kaçmayı başardığı ortaya çıktı. 
     Rusya İçişleri Bakan Yardımcısı Vladimir Vasilyev, kıyafet değiştirerek kaçanların az sayıda olduğunu bildirirken, konuyla ilgili daha ayrıntılı bilgi vermedi. Kaçışın ardından Moskova’da geniş güvenlik önlemleri alındı ve teröristlerin yakalanmasına yardım edenlere 30 bin dolar ödül verileceği açıklandı. 
     Kentte dün düzenlenen operasyonlarda, tiyatro binasındaki teröristlerle işbirliği yaptığı belirlenen 30’dan fazla kişi tutuklandı. Eho Moskvı Radyosu, Çeçen grubun eylemi yaklaşık iki aydır planladığını ve baskın öncesi tiyatroya yakın bir yerdeki kafeteryayı kiralayarak patlayıcıları burada gizlediğini duyurdu. 
     



 DÜNYA 












</TEXT>
</DOC>
