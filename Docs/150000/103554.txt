<DOC>
<DOCNO> 103554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/soneko12.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Defterdarlığı ''kara listeyi'' açıkladı... 
</HEADLINE>
<TEXT>

     İstanbul Defterdarlığı, 31 Aralık 2001 tarihi itibariyle vadesi geldiği halde 9 Ağustos 2002 tarihi itibariyle ödenmemiş veya tecil edilmemiş 30 milyar lira ve üzerinde borcu olan mükellefleri kamuoyuna açıkladı. 
     İstanbul'da, 30 milyar liranın üzerinde vergi borcu bulunan 6 bin 170 mükellefin, maliyeye toplam 5 katrilyon 79 trilyon liralık borcu bulunuyor. Vergi borçluları içinde kamu kuruluşları, ünlü isimler ve holdingler de bulunuyor. 
     
     EN BÜYÜK BORÇ KAMU KURULUŞLARINDAN 

     Maliyeye, en büyük borcu olan kuruluş bu yıl da, TEKEL olarak ilan edildi. Kurumlar vergisi rekortmenleri arasında yer alan TEKEL'in, 3 katrilyon 13 trilyon lira düzeyinde vergi borcu var. Destekleme görevi nedeniyle vergilerini zamanında ödeyemeyen TEKEL'i, yine bir kamu kuruluşu olan İ.E.T.T. İşletmeleri Genel Müdürlüğü 76 trilyon 109 milyar lirayla izledi. 
     Vergi tahsil edilemeyen 19 belediye arasında ise, Küçükçekmece Belediyesi 14 trilyon 274 milyar lira, Eminönü Belediyesi 10 trilyon 3 milyar lira ve Bahçelievler Belediyesi 7 trilyon 274 milyar lirayla ençok borcu bulunanlar arasında ilk üçte yer alıyor. 
     
     VERGİSİNİ ÖDEMEYENLER ARASINDA ÜNLÜLER GEÇİDİ 

     Defterdarlık'tan açıklanan listede büyük şirketlere rastlamak da mümkün. 1995 yılında kapanan Tercüman Gazete ve Matbaa A.Ş. 295 milyar lira, Klas Radyo Televizon Yayın A.Ş. 366 milyar lira, ATV Haber ajansı A.Ş. 2 trilyon 129 milyar lira, Sabah Haber Ajansı A.Ş. 3 trilyon 575 milyar lira, Sabah Yayıncılık A.Ş. 10 trilyon 654 milyar lira, Kanal 6 Radyo Televizyon A.Ş. 81 milyar 282 milyon lira borçlu bunuyor. 
     İstanbul Hava Yol. A.Ş., 7 trilyon 174.1 milyar lira vergi borcuyla ilk 50 arasına girdi. 
     Birçok ünlü işadamı da devlete vergi borcunu ödemeyenler arasında yer alıyor. 
     Hayali ihracatlar için sahte belge düzenlemek suçundan yargılanan işadamı Orhan Aslıtürk ve ortağı Muhammet Ciğer, 94'er milyar liralık vergi borçlarıyla listede teşhir edildiler. 
     Dolandırıcılık soruşturması geçiren M. Fadıl Akgündüz'ün 15 trilyon 281 milyar lira vergi borcu gözüküyor. Akgündüz'ün şirketi JetPa Holding A.Ş'nin de 4 trilyon 330 milyar lira vergi borcu var. 
     Ünlü gece kulübü işletmecisi Fahrettin Aslan'ın 213 milyar lira, sanatçı Zeki Alasya'nın 35 milyar lira, Ahmet San Uluslararası Organize Filimcilik Ltd. Şti.'nin 919 milyar lira vergi borçlarıyla listede yer aldılar. 
     
     HOLDİNGLERİN VERGİ BORCU 

     Vergi borçluları listesinde, holdingler de dikkat çekti. Türkbank'ın da aralarında bulunduğu çeşitli davalardan yargılanan işadamı Korkmaz Yiğit'e ait Korkmaz Yiğit Holding A.Ş'nin 41 milyar lira, Korkmaz Yiğit İnşaat Tic. A.Ş'nin 2 trilyon 28 milyar lira, Sümer Holding A.Ş'nin 2 trilyon 332 milyar lira, LDP Genel Başkanı Besim Tibuk'un Onursal Başkanı olduğu Net Holding'in 160 milyar lira, işadamı Kamuran Çörtük'ün sahibi olduğu Bayındır Holding'in 449 milyar lira, Enver Ören'in şirketi İhlas Holding'in 51 milyar lira, Fako İlaçları A.Ş'nin 5 trilyon 793 milyar lira borcu bulunuyor. 
     İstanbul Yaklaşımı'ndan yararlanmak için başvuran şirketlerden Işıklar Ambalaj San. Tic. A.Ş'nin 709 milyar lira, Faruk Süren'e ait Transtürk Holding A.Ş'nin 145 milyar lira ve Kerevitaş Gıda A.Ş.'nin 203 milyar lira vergi borcu gözüküyor. 
     ATV Prodüksiyon Filmcilik Reklam A.Ş'nin 557 milyar lira ve Cine 5 Filmcilik ve Yapımcılık A.Ş'nin de 265 milyar lira vergi borcu birikti. 
     Ömer Lütfü Topal'ın kurucusu olduğu Emperyal Otelcilik Turizm ve Ltd. şirketi, 13.5 trilyon liralık vergi borcu ile en yüksek vergi borcu bulunan 15. şirket oldu. 
     
     İLK 50, 2000 YILININ 100 ŞİRKETİNİ SOLLADI 

     Listeye göre, borç miktarının büyüklüğü açısından ilk 50 sırada yer alan mükelleflerin borç toplamı 3 katrilyon 803 trilyon 605 milyar 986 milyon 681 bin lira, 6.170 mükellefin borcunun yüzde 74.88'ini oluşturuyor. 
     2000 yılına ilişkin 20 milyar lira ve üzerinde vergi borcu bulunanların açıklandığı geçen yılki listede ilk 100 sırada yer alan mükelleflerin toplam borcu 2 katrilyon 634 trilyon 556 milyar 293 milyon 234 bin lira olarak hesaplanmıştı. Bu yıl ise, ilk 50 sırada yer alan mükelleflerin toplam borcu 3.8 katrilyon lirayı aştı. 

     
</TEXT>
</DOC>
