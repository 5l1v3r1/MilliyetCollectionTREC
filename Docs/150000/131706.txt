<DOC>
<DOCNO> 131706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sontur06.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu "İnternet aracılığıyla 15 bin görüş ulaştı" 
</HEADLINE>
<TEXT>

     Milli Eğitim Bakanı Erkan Mumcu, üniversitelerin yeniden yapılandırılması konusunda hiçbir ön yargıları ve kesin kabulleri bulunmadığını belirterek, ''Biz herkesin bilgisini, önerisini, katkısını bekliyoruz. Oluşturduğumuz internet sitesine 15 binin üzerinde görüş geldi, bir tek üniversiteler cevap göndermedi. Onlar da gönderirse belli bir aşamaya gelinecek'' dedi. 
     Ortaöğretimde olağanüstü boyutlarda artan okullaşma oranına kendisini hazırlayan bir üniversite yapılanması istediklerini ifade eden Mumcu, ''Esas itibarıyla istediğimiz şey, Türkiye'ye liderlik edecek üniversiteyi yaratmak'' dedi. 
     Milli Eğitim Bakanı Mumcu, son günlerde kamuoyunda tartışılan ve gündem yaratan YÖK ve üniversitelerin yeniden yapılandırılması konularında A.A muhabirinin sorularını yanıtladı. 
     Bakan Mumcu, ön yargılı olmadıklarını, ancak ilke bağlamında bazı yaklaşımları bulunduğunu, bunu da hem üniversitelere hem kamuoyuna duyurduklarını belirtti. ''Biz, herşeyden önce akademik özgürlüklerin güvence altına alındığı, idari ve mali özerkliği sağlanmış bir üniversite istiyoruz'' diyen Mumcu, şunları söyledi 
     ''Açıkçası, ortaöğretimde olağanüstü boyutlarda artan okullaşma oranına kendisini hazırlayan bir üniversite yapılanması istiyoruz. 
     Yükseköğretim çağı nüfusunun okullaşma oranında Avrupa Birliği normlarına ulaşmak istiyoruz. Bunu başarabilecek bir yeniden yapılanma istiyoruz. Bütün bunların üniversite inisiyatifinde ya da üniversite öncülüğünde gerçekleşmesini istiyoruz. 
     Esas itibarıyla istediğimiz şey, Türkiye'ye liderlik edecek üniversiteyi yaratmak. Çünkü küresel refahtan en fazla payı alan, yani küresel rekabette en başarılı ülkelerin bilgi bazlı ekonomiler dediğimiz bilgi öncülüğünde, bilgi liderliğinde davranan ülkeler olduğu gerçeğini gözönünde bulundurduğumuzda, Türkiye ekonomisini bir bilgi bazlı ekonomi olarak yeniden yapılandırmak zorunda. 
     Böyle bir yeniden yapılandırma sürecinin olmazsa olmaz kuralı bu sürece liderlik edecek, bu sürece katılacak bir üniversitenin varolmasıdır. Onun için üniversiteyi bu misyonunu gerçekleştirecek bir kurum olarak yeniden yapılandırmak ve çeşitli imkanlara ve inisiyatiflere kavuşturmak istiyoruz. 
     Bu süreçte bunun nasıl modelleneceği konusunda birşey söylememeye özen gösteriyoruz. Açık bir müzakere sürecini başlatmış olmanın gereği bunun gerçekten bir demokratik bir süreç olarak işlemesine izin vermektir.'' 
     
     ''İSTEYEN KÜÇÜLÜR, İSTEMEYEN KÜÇÜLMEZ" 
     Milli Eğitim Bakanı Mumcu, üniversitelerin bölünmesiyle ilgili tartışmalar konusunda da, ''Sürekli provake edildiği, daha doğrusu sürekli propaganda konusu edildiği gibi biz, hükümet inisiyatifi ile üniversiteleri bölmeyeceğiz'' dedi. 
     Üniversitelerin bölünmesini bazı üniversitelerin ve akademisyenlerin istediğini bildiren Erkan Mumcu, şunları kaydetti 
     ''Üniversitelerin bölünmesi meselesi daha önce 7 ve 8. kalkınma planlarında karar altına alınmıştır. Bunun karar altına alınmasındaki neden, üniversitelerden gelen taleptir. Yönetilebilir büyüklüklerde olmak ve uzmanlaşmak konusunda üniversitelerin küçülme ya da bölünme talepleri vardır. 
     Mesela Gazi Üniversitesi'nin Ankara dışındaki kampuslerini yeni kurulan üniversitelere devretmek ve bu anlamda küçülmek konusunda bir talebi vardır. Geçmişte Anadolu Üniversitesi, Eskişehir ve Anadolu üniversitesi olmak üzere YÖK tarafından bölünmüştür. Üniversitelerin bölünmesi fikri bizim getirdiğimiz bir fikir değil. Özellikle büyük üniversitelerde birikmiş akademisyen kadroların daha verimli olmaları için akademisyenlerin önerdiği bir fikirdir. 
     Üniversiteler bunu talep etmelerine ve istemelerine rağmen kendileri karar verip uygulayamıyorlardı. Biz, buna karar verip kendilerinin uygulayabilecekleri bir imkan sağlayacağız. İsteyen küçülür, istemeyen küçülmez.'' 
     
     ÖSYM'YE ÖZERKLİK 
     Milli Eğitim Bakanı Mumcu, ÖSYM-YÖK ilişkisini ortadan kaldırmak diye bir düşünceleri de olmadığını belirtirken, ''Ama biz, ÖSYM özerkliğini tahkim etmek istiyoruz'' dedi. Mumcu, sözlerini şöyle sürdürdü 
     ''ÖSYM, Türkiye'de en çok güven duyulan kurumların başında geliyor. En azından objektifliği ve tarafsızlığı konusunda bir kuşku yok. Yerleştirmede uyguladığı sistemin verimliliği konusunda birtakım tartışmalar olsa bile objektifliği ve tarafsızlığı konusunda hiç kimsenin kuşkusu yok. Kaldı ki, idare de çoğu zaman ÖSYM'nin objektifliği ve tarafsızlığına müracaat ediyor. Biz, bunu daha da güçlendirmek istiyoruz. Türkiye için bir güven kurumudur ÖSYM. Biz bunu da daha da güçlendirmek istiyoruz. 
     Mesela, ÖSYM Başkanı'nın atanmasında Cumhurbaşkanı'nı da devreye alarak özerkliği bakımından sistemi daha çok teminat altına alabiliriz.'' 
     
     15 BİN MESAJ 
     Üniversitelerin yeniden yapılandırılması konusunda internet ortamında 15 binin üzerinde görüşün kendilerine ulaştığını kaydeden Mumcu, ''Çarpıtılan bir enformasyon ortamında, Hükümet'in yaklaşımıyla hiç ilgisi olmayan meseleleri tartışıyoruz. Ama, başka bir gerçek daha var Henüz üniversitelerin raporları bize ulaşmadı'' dedi. 
     Üniversitelerin ortak bir cevap hazırladığına ilişkin duyumların anımsatılması üzerine de mumcu, ''Bilmiyorum. Eğer, özerk birer kurum olarak kendi kurum kimlikleriyle davranabilmek konusundaki özgürlüklerini şuraya veya buraya devretmek istiyorlarsa bu kendilerinin bileceği birşeydir. Bu, Türkiye'de akademik hayatın geleceği bakımından nasıl değerlendirilir, kalitesi bakımından nasıl algılanır bunu herhalde gözönünde bulunduracaklardır'' diye konuştu. 
     
     ''BEN TOPLUMUN TEMSİLCİSİYİM'' 
     Bakan Mumcu, bulunduğu makamda eğitim sektörünün ya da eğitim uzmanlarının temsilcisi olarak değil esas itibarıyla toplumun temsilcisi olarak bulunduğuna dikkat çekti. Mumcu, ''Toplumun eğitimden beklentilerinin temsilcisi olarak burada bulunuyorum. Hükümet, bulunduğu yerde toplumun temsilcisi olarak bulunuyor. Toplumun beklentilerini, en geniş ölçekte mutabakatla gerçekleştirmek Hükümet'in önceliğidir. Anayasa, yasalar ve demokratik teamüller ve Parlamento'daki imkanlarımız bize bunu yapabilme hakkını ve gücünü veriyor. Ama en doğrusunu yapmak, en kapsamlı bilgiye ulaşmakla mümkün... Biz herkesten bilgisini, teklifini istiyoruz. Hiçbir önyargımız yok'' dedi. 
     
     ''ÖĞRENCİ ODAKLI ÜNİVERSİTE'' 
     Üniversitelerin yeniden yapılandırılması konusunda topluma bir ön taahhütleri bulunduğunu hatırlatan Mumcu, ''Biz, özgür bir üniversite yapacağız. Öğrenci odaklı bir üniversite yapacağız. Öğrencilerin beklentilerini karşılayabildikleri, yönetim inisiyatifine ortak olabildikleri bir üniversite istiyoruz. Akademik özgürlüklerin güvence altına alındığı bir üniversite istiyoruz. İdari, mali işlerde kurulların etkili olduğu, şeffaf, denetlenebilir, hesap verebilir bir üniversite istiyoruz'' diye konuştu. 
     
     '' PARAYI VERİN, GERİSİNE KARIŞMAYIN DENİYORSA BU OLMAZ'' 
     YÖK diye bir dertleri bulunmadığını, asıl sorunun üniversitelerin verimliliği olduğunu kaydeden Mumcu, verimliliği, kaliteyi artırmak için de kaynak çeşitliliği, zenginliği gerektiğini söyledi. Üniversitelere daha fazla bütçe ödeneği koyacaklarını kaydeden Mumcu, ''Ama, bütün bunları daha objektif kriterlere bağlayacağız. Tabi Parayı verin, gerisine karışmayın deniyorsa, hayır. Hükümet aynı zamanda vergi verenler adına da burada. Biz üniversitelerin kaynak ihtiyacının karşılanmasında bir yükümlülüğümüz olduğunu biliyoruz. Ama, vergi verenlerin üniversite sisteminin çıktılarından tatmin olmak gibi bir haklarının olduğunu da biliyoruz. Dolayısıyla bu ikisinin ilişkisini sağlıklı kuran sistemler arıyoruz.'' 
     





</TEXT>
</DOC>
