<DOC>
<DOCNO> 142884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sonspo09.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Bazı oyuncularım Fenerbahçe maçının havasında kalmış 
</HEADLINE>
<TEXT>

     Galatasaray Teknik Direktörü Fatih Terim, İstanbulspor karşısında alınan 3 puanın kendileri için sevindirici olduğunu söyledi. 
     Maç sonrası basın mensuplarının sorularını yanıtlayan Fatih Terim, ''Bundan sonra her maç zor. Ama zor maçlardan alınan 3 puan daha önemli. Birçok maçta da direklerden dönen toplarla, şansızlıklarla puan kaybettik. Galatasaray önemli bir maçı atlatmıştır. Çok iyi oynayamadığımız da düşünülecek olursa 3 puan almak tabii ki sevindirici'' diye konuştu. 
     İstanbulspor karşısında bazı oyuncuların Fenerbahçe havasından kurtulamadığının gözlendiğini de kaydeden Fatih Terim, ''Tecrübemiz sonunda galip geldik. Bundan sonra kaybedilecek her maçın şampiyonluk yarışında takımı geriye düşürecek olması da oyuncular üzerinde ayrı bir baskı yapıyor'' dedi. 
     
     ''ÖNCELİK 3 PUAN'' 
     Terim, İstanbulspor maçının zor geçmeye aday bir maç olduğunu vurgulayarak, şöyle konuştu 
     ''Fenerbahçe maçı sonrası futbolcularımda bir konsantrasyon eksikliği oldu. Zeminin de iyi olmadığı ortada. Rakibimiz karşısında fazla pozisyon bulamadığımız gibi çok da pozisyon verdik. Böyle zor maçlardan istediğimiz sonuçla çıkarsak hedefimize ulaşırız. Ayrıca her maçı iyi oynayacağız diye bir kural yok. Bizim için 3 puan öncelik taşıyor. Kendi sahamızda fazla maç oynamamız avantaj.'' Maç içinde yaptığı oyuncu değişikliklerinin de oyunun gereği olduğunu kaydeden Terim, bu sezon yaşanan değişiklikleri herkesin göreceğini sözlerine ekledi. 
     Galatasaray Kulübü Futbol Şubesi Üyesi Burak Elmas ise İstanbulspor karşısında galibiyeti beklediklerini, ancak zor geçeceğini bildiklerini vurgulayarak, ''3 puan için mutluyuz. Şampiyonluk yolunda kayıpsız devam ediyoruz'' derken, sarı-kırmızılı futbolcu Cihan da bundan sonra puan kaybına tahammülleri olmadığını dile getirdi. 
     Bu arada sarı-kırmızılı taraftarlar, maç sonrası stattan ayrılan Galatasaray kafilesine ve teknik direktör Fatih Terim'e sevgi gösterilerinde bulundu. 
     





</TEXT>
</DOC>
