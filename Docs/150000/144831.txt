<DOC>
<DOCNO> 144831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sonspo16.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor-Beşiktaş maçından notlar 
</HEADLINE>
<TEXT>

     Gaziantep Kamil Ocak Stadı'nda yapılan ve Gaziantepspor ile Beşiktaş'ı Birinci Süper Futbol Ligi'nde 34. kez karşı karşıya getiren karşılaşmaya her iki takımın taraftarları yoğun ilgi gösterdi. 
     Stat kapılarının 12.00'de açıldığı maçta, Gaziantep'in yanısıra ilçelerden gelen 3 bin dolayındaki Beşiktaş taraftarı ile 15 bin dolayındaki Gaziantepspor taraftarı takımını yalnız bırakmadı. 
     Gaziantep'e yenilgisiz lig lideri olarak gelen ve 10 sezondur deplasmanda Gaziantepspor'u yenemeyen Beşiktaş'ta, kulüp başkanı Serdar Bilgili ve bazı yöneticiler, Gaziantep Hayvanat Bahçesi ile kentteki tarihi ve turistik yerleri gezdiler ve Kahramanmaraş Beşiktaş Taraftarlar Derneği'nin açılışına katıldılar. 
     Gaziantepspor Teknik Sorumlusu Nurullah Sağlam, Elazığspor ile yapılan erteleme maçında sarı kart görerek cezalı duruma düşen Bouazizi'nin yerine İbrahim'e yer verdi. Beşiktaş'ta ise sarı kart cezalısı Tolga, bu karşılaşmada görev alamadı. 
     Beşiktaş Teknik Direktörü Mircea Lusescu, sakatlıkları nedeniyle Niyazi, Bayram ve Maldarasanu ile Ali Cansun, Zafer, Evren ve Yasin Yıldız'a kadroda yer vermedi. Öte yandan Tayfur, İbrahim, Ahmet Yıldırım, Gaziantepspor maçına 3 sarı kartla çıktı. 
     Karşılaşmanın biletleri kale arkası için 3, maraton tribünü için 6, numaralı tribün için ise 50 milyon liradan satıldı. Kamil Ocak Stadı gişelerinde dün satışa çıkarılan biletler, bugün öğle saatlerinde tükendi. 
     Gaziantep Emniyet Müdürlüğü personeli maç nedeniyle bugün tam kadro görev yaptı. Stat çevresinde yoğun güvenlik önlemleri alan polis, taraftarların çakmak, bozuk para, pet şişe gibi cisimlerle stada girmelerine izin vermedi. 
     Karşılaşmayı, kulüp başkanları Serdar Bilgili ve Celal Doğan ile eski devlet bakanı Ali Doğan, Gaziantep Valisi Lütfullah Bilgin ve bazı çevre illerin valileri protokol tribününden izledi. Gaziantepspor Taraftarlar Derneği, karşılaşma öncesinde Bilgili ve Doğan'a çiçek verdi. 
     





</TEXT>
</DOC>
