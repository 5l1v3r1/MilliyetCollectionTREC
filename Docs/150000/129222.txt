<DOC>
<DOCNO> 129222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/yasam/yas02.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın çocuk’ şofben kurbanı 
</HEADLINE>
<TEXT>

Aynı zamanda başarılı bir sporcu olan liseli Gökhan Barış, duş alırken kapısını kilitlediği banyoda gaz sızıntısından can verdi 
     TAYLAN YILDIRIM İzmir DHA 

     İzmir’in Bornova ilçesinde yüzme, izcilik, basketbol, hentbol gibi spor dallarında birçok başarısı bulunan Atatürk Lisesi birinci sınıf öğrencisi Gökhan Barış Sağdıç, duş almak için girdiği banyoda şofbenin sızdırdığı gazdan zehirlenerek öldü. Sivil savunma eğitimi alan öğretmen anne ve babasının müdahalesi de liseli genci hayata döndüremedi. 
     Bolu’da 1999’da meydana gelen depremden sonra ailesiyle İzmir’e taşınan Gökhan, geçen pazar gecesi ders çalıştıktan sonra duş almak için banyoya girdi. Çimentaş İlköğretim Okulu’nda öğretmen annesi Şadıman Dilek Sağdıç ve Cumhuriyet Anadolu Kız Meslek Lisesi’nde öğretmen baba Cengiz Han Sağdıç, oğullarının uzun süre çıkmaması ve ses vermemesi üzerine kilitli olan banyo kapısını kırarak içeriye girdi. 
     
     Kilitli kapı uğraştırdı 
     Liseli genci yerde baygın halde bulan anne ve baba koridora çıkardıkları oğullarına Bolu depremindeki kurtarma çalışmalarında almış oldukları sivil savunma teknikleriyle ilk müdahaleyi yaptı. Şadıman Dilek ve Cengiz Han Sağdıç ile sağlık ekiplerinin tüm çabalarına rağmen talihsiz liseli hayata döndürülemedi. 
     İki çocuğundan birinin ölümüyle yıkılan baba Sağdıç gözyaşları içinde şunları söyledi "Ailece Bolu depremini yaşadık. Depremde bize bir şey olmadı. Aldığımız sivil savunma kursu sayesinde depremzedelere yardımcı olduk, birçok insanı enkaz altında kurtardık ama kendi oğlumuzu kurtaramadık." 
     Annesi Şadıman Hanım da "Depremi yaşadığımız için kendisine hep banyonun kapısını kilitlememesini öğütlüyorduk. Fakat kapıyı kilitlemiş. Kapıyı kırmak için dakikalarca uğraşmasak belki de onu kurtarabilecektik" dedi. 
     
Dereceleri vardı      Gökhan, müzik eğitimin yanı sıra 1999’da Şili’de düzenlenen izcilik etkinliğine 12 yaşında katılarak en küçük izci ödülünü aldı. 1996’da Bolu’da Sakarya İlköğretim Okulu’nda yüzmede Türkiye şampiyonu oldu. 1998’de 50. Yıl İlköğretim Okulu orta kısmı hentbol ve basketbol takımlarında birinciliklere imza atan Gökhan Sağdıç, bu yıl başladığı Atatürk Lisesi’nde de basketbol takımına seçilmişti. 
     



 YAŞAM 























</TEXT>
</DOC>
