<DOC>
<DOCNO> 148933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur20.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye'de Şehit Aileleri çadırına ateş edildi... 
</HEADLINE>
<TEXT>

     Şehit Aileleri Derneği Ümraniye Şubesi'nce boş bir araziye kurulan çadıra, kimliği henüz belirlenemeyen kişilerce tabancayla ateş edildi. 
     Kirasının yükselmesi nedeniyle kullandığı bürodan çıkan ve yeni bir yer bulamayan derneğin, Kazım Karabekir Mahallesi Atatürk Caddesi'ndeki boş araziye kurduğu çadıra, gece bir araçtan ateş açıldı. 
     Olayda, nöbetçi bir gönüllünün bulunduğu çadıra 5 kurşun isabet ederken, polis tarafından çevrede yapılan aramada ise 3 boş kovan bulundu. 
     Şehit Aileleri Derneği Ümraniye Şube Başkanı Necati Selvitop, henüz bir bina bulamadıklarını belirterek, bu konuda Ümraniye Kaymakamlığı ve Belediyesi'nin kendilerine yardımcı olmadığını savundu. 
     Selvitop, hayırsever vatandaşların, çadırın bulunduğu ve ''Şehitler Parkı'' adını verdikleri Milli Emlak Müdürlüğü'ne ait araziye dernek binası yapmak istediklerini, ancak hukuki sorunları aşamadıklarını bildirdi. 
     Çadıra yerleşmeden önce tehdit telefonları aldıklarını anlatan Selvitop, silahlı saldırıyı bölücü terör örgütünün yapmış olabileceğini ifade etti. 
     Selvitop, güvenliklerinin sağlanması için Ümraniye Kaymakamlığı'na başvurduklarını kaydederek, ''Faaliyetimizi 11 gündür çadırda sürdürüyoruz. Çok vahim bir olay atlattık. Ne yapacağız bilemiyoruz'' dedi. 
     Saldırı sırasında çadırda bulunan dernek gönüllüsü Engin Keleş de, uzanarak televizyon seyrettiği sırada bir araç sesi duyduğunu ve ardından silahla ateş edildiğini anlatarak, ''Kendimi hemen yere atıp masanın altına girdim. Kurşunların çadırı delip geçtiğini duydum. Polisi aradım. Ekipler gelene kadar da çadırdan çıkmadım'' diye konuştu. 
     





</TEXT>
</DOC>
