<DOC>
<DOCNO> 140916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/spor/aspo.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
FUTBOL SİZİNLE GURUR DUYUYOR 3-4 
</HEADLINE>
<TEXT>

Beşiktaş ile Gençlerbirliği kupa randevusunda inanılmaz bir mücadele verdi, alkışlanan ve özlenen oyun sonunda, Başkent ekibi uzatmada yarı finale uzandı 
90 dakika      BİLAL MEŞE 

     Tarihi İnönü Stadı dün akşam, uzun yıllar hafızalardan silinmeyecek bir futbol şölenine sahne oldu. Tüm güzellikleri izlediğimiz bu muhteşem mücadelede, şimdi kalkıp, maç içerisinde yapılan hataları yazmak haksızlık olur. 
     Bitiş düdüğünde tribünlerin "İki takım da buraya" tezahüratı, dünkü mücadelenin ne denli kaliteli olduğunu ortaya koyan en büyük faktördü. 
     İki takımı da, sahada soğuk iklime karşın mücadele eden futbolcuları da, baştacı yapıyorum. Eleyen de, elenen de hiç üzülmesin. Futbol, mücadele, goller ancak böyle olur. Helal olsun size... 
     Beşiktaşlı taraftarlar "Kartal gol, gol..." diyerek, maçın başlama düdüğüyle birlikte gırtlak patlattılar. 26. dakika, Beşiktaş savunmasının tatile çıktığı andı Ceza alanı yayı üzerinde gezen topla Ahmet Hassan buluştu, yerden vurdu. Cordoba topu filelerde gördü. Ahmet Hassan’ın golüyle oyundan düşen, disiplinden kopan ve sinir harbine giren Beşiktaş, 35. dakikada soldan Deams’ın kullandığı korner atışında ikinci şok golü kalesinde gördü. Arka direkte bekleyen El Saka, Ahmet Yıldırım’a rağmen topa ayak koydu 0 - 2. 
     41. dakikada El Saka’nın İlhan Mansız’ı ceza alanı içinde itmesi bana göre penaltıydı. Ne var ki, Arzuman bu pozisyonu es geçti 
     İkinci yarıya umutla başlayan Beşiktaş, 46. dakikada İlhan Mansız ile ilk golünü buldu. Kaan Dobra sağdan İlhan’ı hareketlendirdi. Golcü futbolcu, Göksel’e rağmen, benzetme yerindeyse topu iğne deliğinden geçirdi 1 - 2. 
     Dakika 60 inanılmaz bir fırsat... İlhan topu kafayla Pascal Nouma’ya kazandırdı. Fransız futbolcu, kaleci Veysel ile karşı karşıya kaldı, ancak artistliğe kaçınca, Gökhan topu tokatladı. 
     Beşiktaş’ın inanılmaz baskısı, 78. dakikada eşitliği getirdi. İlhan Mansız, El Saka’dan topu kaptı, soldan cezaalanına girdi. Sağıyla plase vuruş yapıp, topu filelere gönderdi 2 - 2. Kartal’ın sevinci iki dakika sürdü. Deams, topla soldan indi. Cezaalanı içinde Youla’yı gördü. Veysel karambolde önüne gelen topu ağlarla buluşturdu 2 - 3. 
     Önce Ahmet Yıldırım’ın ardından da Pascal Nouma’nın takımını yalnız bırakması tribünlerde endişe yarattı. Ne var ki, günün yıldızı İlhan Mansız 90 4’te Beşiktaş’ı ipten aldı 3 - 3. 
     İş altın gole kalmıştı... 9 kişi mücadele eden Beşiktaş, altın golü erken bulabilirdi. 101. dakikada İlhan Mansız, üç goldeki başarısını gösteremedi. Her iki takım da oyundan düşmüştü. Yorgunluk ön plandaydı... 107. dakikada tarihi mücadeleye, Veysel, attığı altın noktayı koydu. 
     
     Göze batanlar 
     BEŞİKTAŞ 
     TOLGA Konuk takımın attığı ilk golde tepeden tırnağa hatalıydı. Bu hatası nedeniyle kendisini kenarda buldu. 
     TAYFUR Canla başla çalıştı, yüreğini sahaya koydu. Arkadaşlarına yardım etmekten maç sonunda yorgun düştü. 
     AHMET DURSUN Oyunda kaldığı süre içinde sahada yoktu. Çıkıncıya kadar gol pozisyonu dahi bulamadı. Çok etkisizdi. 
     NOUMA Herkes futbol oynamasını bekliyor. O pek oralı değil. Kritik sınavda takımını yalnız bırakması büyük hataydı. 
     GÖKHAN Kalesinde inanılmaz bir mücadele verdi. Yediği goller kadar da kurtardı. Takımının güvencesiydi. 
     EL SAKA Savunmanın bel kemiğiydi. Topla çıkışı ve ofansa destek vermesi artılarıydı. Mükemmel bir gol attı. 
     AHMET HASSAN Sahada basmadık yer bırakmadı. Top tekniği kusursuz. İsabetli pasları ise avantaj sağlıyor. 
     DENİZ Maç boyunca orta alanda müthiş savaş verdi. Savunmaya da yardım etmesi öne çıkmasını sağlayan başka bir faktördü. 
     
     G.BİRLİĞİ 
     GÖKHAN Kalesinde inanılmaz bir mücadele verdi. Yediği goller kadar da kurtardı. Takımının güvencesiydi. 
     EL SAKA Savunmanın bel kemiğiydi. Topla çıkışı ve ofansa destek vermesi artılarıydı. Mükemmel bir gol attı. 
     AHMET HASSAN Sahada basmadık yer bırakmadı. Top tekniği kusursuz. İsabetli pasları ise avantaj sağlıyor. 
     DENİZ Maç boyunca orta alanda müthiş savaş verdi. Savunmaya da yardım etmesi öne çıkmasını sağlayan başka bir faktördü. 
     
     Maçın hakemi 
     Katkıda bulundu 
     HAKEM İsmet Arzuman için de çok zor maçtı. Ancak faul pozisyonlarını yakından takip ederek ve nefes kesen mücadeleyi gereksiz yere kesmeyerek, muhteşem futbola katkıda bulundu. Kartlarda bir - iki hata yaptı. Örneğin Serdar ikinci sarı kartla oyun dışı kalabilirdi. Ancak Arzuman, Ahmet Yıldırım, Nouma ve Thomas’a gösterdiği kırmızı kartlarda haklıydı. Bunun dışında bazı sarı kartları atladı. 
     
     Maçın adamı 
     İlhan Mansız 
     SAHAYA çıktığı zaman ne yapması gerektiğini çok iyi biliyor. Gitti denilen maçı attığı gollerle döndürdü. Hem rakiplerin futbol dışı sertliğiyle mücadele etti, hem de bireysel çabalarıyla gol yollarını açtı. Biraz sakin olup, kendisini oyuna daha iyi konsantre edebilseydi, daha fazla gol bulabilirdi. Sahanın etkili ismi olarak alkış aldı. 
     
     Maçtan notlar 
     Nouma’ya ceza 
     İKİNCİ yarıda gereksiz yere kırmızı kart gören Nouma’ya para cezası verileceği öğrenildi. Rakamın 15 bin dolar olması bekleniyor. Ahmet Yıldırım’a ise normal ceza yönetmeliğinin uygulanacağı ve 5 milyar lira ceza verileceği bildirildi. 
     
     Tolga kenara 
     İLK yarıda Gençlerbirliği’nin üst üste bulduğu iki gol Lucescu’yu sıkıntıya soktu. Tolga’nın performansından memnun kalmayan Rumen teknik adam, ilk yarıda genç futbolcuyu çıkartıp, yerine Serdar’ı oyuna soktu. 
     
     Hakeme tepki 
     İLK yarıda hakemin bir pozisyonuna sinirlenen Teknik Direktör Lucescu, saha kenarına kadar fırladı. Siniri geçmeyen Rumen teknik adam, 4. hakeme uzun süre dert yandı. Menajer Sinan Engin de hatalı karara çok sinirlendi. 
     
     Soğuk engeli 
     İSTANBUL’U etkisi altına alan soğuk ve yağışlı hava İnönü Stadı’ndaki maça ilgiyi azalttı. Siyah - Beyazlı tribünlerin büyük bölümü boş kalırken, yönetim kapalı tribünün kapılarını açtırarak taraftarlara jest yaptı. 
     
     Giunti yok 
     GÖZTEPE sınavında ilk kez on birde görev alan İtalyan yıldız Giunti dün gece on sekiz kişilik maç kadrosuna dahil edilmedi. Teknik Direktör Mircea Lucescu’nun Giunti için, "Fizik olarak eksikleri var" dediği öğrenildi. 
     
     Cavcav’dan sitem 
     GENÇLERBİRLİĞİ Başkanı İlhan Cavcav, maçtan sonra, kendisine küfür ettikleri için Beşiktaş taraftarına sitem etti. Büyük sevinç yaşayan Gençlerbirliği Yönetimi ise tur primi olarak 7’şer milyar lira dağıtacak. 
     
     Büyük sevinç 
     GENÇLERBİRLİĞİ futbolcuları özellikle ilk golden sonra büyük sevinç yaşadı. Ahmet Hassan, fileleri sarsan vuruşundan sonra arkadaşlarıyla el ele tutuşup, Teknik Direktör Ersun Yanal ve yedek futbolcuların yanına koştu. 
     



 SPOR 



























</TEXT>
</DOC>
