<DOC>
<DOCNO> 142773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/ekonomi/eko04.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan’dan Chhibber’e 
</HEADLINE>
<TEXT>
Hariçten gazel okuma 
Bakan Unakıtan, önceki gün "aba altından sopa göstermekle" suçladığı Dünya Bankası Temsilcisi Chhibber için "Hariçten gazel okumasınlar" dedi 
     Maliye Bakanı Kemal Unakıtan, Dünya Bankası Türkiye Temsilcisi Ajay Chhibber’ın çiftçi ve yoksullara karşı olduğu için 2003 bütçesini desteklemeyecekleri açıklamasına, "Babasının hayrına para vermiyor" diye tepki gösterdi. 
     Chhibber’in bütçe dışına çıkarılmasına tepki gösterdiği çiftçilerin doğrudan gelir ödemeleriyle ilgili soru üzerine, "Köylü bizim köylümüz. Ziraatçı bizim adamımız. Ajay Chhibber’in değil" diyen Unakıtan, çiftçi için ne yapılması gerekiyorsa, bunu kendilerinin düşüneceğini belirtti. Unakıtan, "Onun için dışarıdan masal anlatılmasın. Hariçten gazel okumasınlar" dedi. 
     
     Babasının hayrına vermiyor’ 
     Dünya Bankası ve diğer kuruluşların Türkiye’ye verdikleri finansal destek nedeniyle bazı taleplerde bulunduğunun hatırlatılması üzerine Unakıtan şunları söyledi "Faizle bana parayı veriyor. Faizler de o biçim. Babasının hayrına para vermiyor. Elinde bir sürü fon. Faizle Türkiye’ye para verebilir miyiz diye bunun peşinde. Kimse dalga geçmesin." 
     



 EKONOMİ 




















</TEXT>
</DOC>
