<DOC>
<DOCNO> 120017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo29.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 için İstanbul seçildi... 
</HEADLINE>
<TEXT>

     Formula-1 yarışlarının 2005 yılındaki bir ayağı Türkiye'de yapılacak. 
     2005 yılında Türkiye'de bir ayağı gerçekleştirilecek Formula-1 otomobil yarışları için, Formula-1 Organizasyonu FAO Başkanı Bernie Ecclestone, İstanbul'u seçti. 
     Türkiye Otomobil ve Motorsporları Federasyonu'ndan TOMSFED yapılan yazılı açıklamada, FAO Başkanı Ecclestone'un şehir ile ilgili kararını federasyona ilettiği bildirildi. 
     Daha önce İstanbul, İzmir ve Antalya'da incelemelerde bulunan Ecclestone, TOMSFED'e gönderdiği yazıda, ''Antalya'nın tanıtımı, otellerinin imkanları beni etkilemiş olsa da İzmir'in mükemmel çekiciliğine rağmen, ben İstanbul'da karar kıldım. Bu kararımda sadece İstanbul'un dünya çapında bir şehir olması değil, aynı zamanda takımların lojistik ihtiyaçları da etken olmuştur'' dedi. 
     TOMSFED açıklamasında, teknik ön çalışmaların yapılabilmesi için, ünlü pistlerin mimarı Herman Tilke'nin bir hafta içinde İstanbul'a gelerek projeyi yürütecek olan İTO Başkanı Mehmet Yıldırım ile Kurtköy Tepeören'deki arazinin teknik çalışmaları ve pistin çizimiyle ilgili çalışmalara başlayacağı kaydedildi. 
     Bu arada, Bernie Ecclestone'un da Formula-1 sözleşmesini imzalamak ve basın toplantısı yapmak üzere Türkiye'ye geleceği ifade edildi. 
     Federasyon açıklamasında, ''Ülkemize çok büyük bir fırsat sağlayacak bu organizasyonun, Türk turizmi ve Türk sporuna da büyük faydalar sağlayacağına yürekten inanıyoruz. Bu projenin gerçekleşmesi için destek veren herkese teşekkürlerimizi sunuyor, Formula-1 projesinin milletimize hayırlı olmasını diliyoruz'' denildi. 
     





</TEXT>
</DOC>
