<DOC>
<DOCNO> 128620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur19.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'ten açıklama ''Irak'a operasyon kaçınılmaz değil'' 
</HEADLINE>
<TEXT>

     Cumhurbaşkanlığı Özel Kalem Müdürü ve Dışişleri Başdanışmanı Büyükelçi Tacan İldem, ABD'nin Irak'a askeri müdahalesinin henüz kaçınılmaz bir duruma gelmediğini belirterek, barışa tüm taraflarca fırsat tanınması gerektiğini kaydetti. 
     İldem, Çankaya Köşkü'nde düzenlenen basın bilgilendirme toplantısında, Irak konusunun halen gündemi işgal etmeye devam ettiğini, Türkiye'nin, bölgesindeki gelişmeleri yakından izlediğini söyledi. 
     Son zamanlarda Irak'a askeri operasyonun kaçınılmaz olduğuna ilişkin yorumlar yapıldığını anlatan İldem, şöyle devam etti 
     ''Oysa bizim kanımıza göre, ABD'nin askeri müdahalesi henüz kaçınılmaz bir duruma gelmiş değildir. Biz öteden beri askeri bir operasyonun ancak son seçenek olarak düşünülebileceğini hep belirttik. Gerçekten, barışa tüm taraflarca fırsat tanınmalıdır. Barışçı yollar ve diplomatik yönetemler henüz tüketilmiş de değildir.'' Türkiye'nin Irak'ın toprak bütünlüğü ve siyasi birliğinin korunmasına büyük önem verdiğini yineleyen İldem, ''Irak açısından geçerli kırmızı çizgiler olarak adlandırdığımız kimi beklentilerimiz bulunmaktadır. Her durumda görüşlerimizin, beklentilerimizin yerine getirilmesi önem taşımaktadır'' dedi. 
     1441 sayılı BM Güvenlik Konseyi kararına Irak'ın tam olarak uymasının zorunluluk olduğunu tekrarlayan İldem, Irak'ın üzerinde bu bakımdan önemli bir sorumluluk bulunduğunu vurguladı. İldem, ''Zira bölgede bir çatışma durumunun ortaya çıkması bölgesel istikrar üzerinde sakıncalar doğuracaktır. Türkiye, böyle bir gelişmeyi istememektedir'' diye konuştu. 
     İldem, Körfez Krizi sırasında büyük kayıplara uğrayan Türkiye'nin, bu kez aynı durumla karşılaşmak istemediğini belirtti. 
     BM silah denetçilerinin raporu ve bu raporun Güvenlik Konseyi'nde değerlendirmeye tabi tutulmasının önem taşdığını anlatan İldem, 1441 sayılı kararın da otomatik bir şekilde askeri operasyon başlatılmasına olanak tanımadığını ifade etti. 
     İldem, ''Böyle arzu etmediğimiz bir askeri operasyon zaruretinin doğması halinde, uluslararası oydaşma ve yasallık ilkeleri temel olmalıdır. Bu politikamızda bir değişiklik söz konusu değildir'' dedi. 
     Türkiye'nin ABD ile gerek siyasal gerek askeri alanda danışmalarının sürdüğünü kaydeden İldem, ABD Hazine Bakan Yardımcısı John Taylor ve Dışişleri Bakan Yardımcısı Marc Grossman'ın temaslarına işaret etti. 
     
     ABD BİLİYOR... 

     Görüşmelerde, Türkiye'nin politikasının bir kez daha ayrıntılarıyla açıklanma olanağının bulunduğunu bildiren Tacan İldem, şöyle devam etti 
     ''Türk ekonomisinin arzu etmediğimiz böyle bir harekattan etkinlenmesi kaçınılmazdır. Dolayısıyla, Türk ekonomisinin büyüme trendine girdiği, enflasyonda düşüşün yaşandığı bir ortamda, bu dengeleri alt üst edecek bir gelişmeyi arzu etmediğimiz ABD tarafından bilinmektedir. Yürütülen çalışmalarda da ekonomik desteğin ne şekilde yapılabileceği üzerinde durulmuştur. Her halükarda Türkiye'nin Irak'la ilgili siyasi mesajlarının hiçbir tereddüde yer bırakmayacak biçimde alınmış olduğunu söyleyebilirim. 
     Bölge ülkesi olmamız dolayısıyla barış çabalarına katkıda bulunmamız da önem taşımaktadır. Bölge ülkeleriyle tarihsel bağlarımız bulunmaktadır. Bölgesel barış ve istikrar açısından onlarla işbirliği içinde olmamızdan daha doğal bir şey olamaz. Türkiye'nin, olası bir operasyona ki bunu arzu etmiyoruz, katkısını belirlerken, uluslararası yasallık ve oydaşma temelinde vereceği katkılarda bu bölgedeki konumunu ve tarihsel bağlarını dikkate alacak biçimde bir değerlendirme yapacağını kaydetmekte yarar bulunmaktadır.'' İldem, Başbakan Abdullah Gül'ün bu hafta sonu bölge ülkelerine yapacağı ziyaretin önem taşıdığını vurgulayarak, ''Irak'a, değişik vesilelerle, BM Güvenlik Konseyi kararlarını uygulaması, uluslararası toplumla işbirliği içinde olması yönünde mesajlar zamanında iletilmişti. Bundan sonra da iletilmeye devam edilecektir'' dedi. 
     
     SORULAR 

     İldem, Irak konsundaki soruları yanıtlarken de, Devlet Bakanı Kürşat Tüzmen'in Irak gezisi sırasında Başbakan Abdullah Gül'ün bir mesajını Irak Devlet Başkanı Saddam Hüseyin'e ileteceğini, Cumhurbaşkanı Sezer'in bir mesajının söz konusu olmadığını söyledi. 
     Tacan İldem, bir başka soru üzerine, Türkiye'nin ''kırmızı çizgi'' olarak nitelendirdiği beklentilerinin daha önce çeşitli kereler açıklandığını, bunda herhangi bir değişikliğin bulunmadığını bildirdi. 
     İldem, Türkiye'nin Musul ve Kerkük konusundaki beklentilerinin ne olduğu yolundaki soruya ise şu yanıtı verdi 
     ''Musul ve Kerkük, hem tarihi hem de doğal kaynaklar zenginliği açısından özelliği olan bögelerdir. Bu bölgelerin behemahal merkezi Irak yönetiminin otoritesi altında tüm grupların yararlanacağı bir biçimde yönetimin parçası olması bizim beklentimizdir. Yani, belli bir grup veya grupların o şehirler ve bölgeler üzerinde hak iddiaları, bizim açımızdan geçerli olamaz. Bu, kırmızı çizgilerden biridir. İlgili tüm taraflarca da bu hususlar bilinmektedir.'' Muhtemel bir operasyon durumunda Türkiye'nin kayıplarının telafisi konusunda ABD'den nasıl bir talepte bulunulduğunun sorulması üzerine de İldem, Türk ekonomisinin yakaladığı büyüme trendini koruyacak, enflasyonda düşüşü hedeflediği biçimde gerçekleştirecek yapının zarar görmemesinin önem taşıdığını ifade etti. Hazine Müsteşarlığı'nın teknik çalışmalarını yürüttüğünü ve muhataplarına ilettiğini kaydeden İldem, ''Rakamsal bir tahmin veremem. Ancak, belirttiğim hedeflerin korunması bizim açımızdan önelidir. Bütün çalışmalarımızı ve yürüttüğümüz danışmaları bu çerçevede değerlendirmekte ve ele almaktayız'' dedi. 
     ''Üslerin incelenmesi konusunda ABD ile yaşanan sıkıntı aşıldı mı'' sorusuna ise İldem, şu karşılığı verdi 
     ''Çeşitli havaalanlarında keşif faaliyetleri yürütülebilmesi için, bu faaliyetin dayanacağı bir hukuki temelin olması gerekir. Bunu ikili bir düzenleme çerçevesinde ele almak gerekir. Zira, söz konusu olan bir NATO operasyonu değildir. ABD ile Türkiye arasındaki bir düzenlemedir. Bu amaçla, bir mutabakat muhtıra taslağı ABD tarafına iletilmiştir. Teknik çalışmalar sürdürülmektedir.'' 
     





</TEXT>
</DOC>
