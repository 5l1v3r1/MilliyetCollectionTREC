<DOC>
<DOCNO> 105316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo04.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün "Oyundan çok skor önemlidir" 
</HEADLINE>
<TEXT>

     Fenerbahçe Futbol Takımı Kaptanı Ogün Temizkanoğlu, 3-2 kazandıkları Denizlispor maçında, oyundan çok skorun önemine değinerek, maçtan galip ayrıldıkları için memnun olduğunu söyledi. 
     Deneyimli futbolcu, kendisine ait ''www.oguntemizkanoglu.com'' adlı internet sitesinde yaptığı açıklamada, Feyenoord Rotterdam maçı sonrası yaşadıkları sıkıntılı günlerin ardından Denizlispor maçına çıktıklarını vurgulayarak, şunları kaydetti 
     ''Feyenoord maçlarıyla kötü günler yaşadığımız herkes tarafından biliniyordu. Ama halen o günleri konuşuyor olmamız kimseye bir yarar getirmez. Bunu çok iyi bilmemiz gerekir. Bu nedenle Denizlispor maçı hepimiz açısından son derece önemliydi. Maçı 85 dakika çok güzel götürdük. Bana göre o süre içinde takımın her kademesi görevini son derece başarıyla yerine getirdi. Ama son 5 dakikada yaşadığımız motivasyon eksikliği kalemizde 2 gol görmemize neden oldu. Yalnız şu bilinmeli ki, bu tür maçlarda oyundan çok skor önemlidir. Biz de bunu başardık ve 3 puanı aldık.'' 
     
     TARAFTAR VE YÖNETİME TEŞEKKÜR 
     Ogün, zor günlerinde kendilerine sahip çıkan sarı-lacivertli taraftarlar ve kulüp yönetim kuruluna teşekkür etti. 
     Milli oyuncu, şunları kaydetti 
     ''Aldığımız 3 puanla beraber ben bir kez daha taraftarlarımıza teşekkür etmek istiyorum. Yaşadığımız her kötü dönem sonrası olduğu gibi bize bir kez daha sahip çıktılar. Bu durumu Fenerbahçe'ye geldiğimden beri her zaman yaşıyorum ve bu nedenle Fenerbahçe taraftarlarının çok büyük olduğunu her zamanki gibi yineliyorum. Onlara bütün yüreğimle teşekkür ediyor, sevgilerimi gönderiyorum. 
     Taraftar kadar yönetimimize de teşekkür borçluyuz. Medyada yer alan onca habere karşın yine bize sahip çıktılar. Samandıra'da yaptıkları toplantı sonrası bizlerin yanına geldiler ve güvenlerini dile getirdiler. Bu da yeniden ayağa kalkmamızı sağlayacak en önemli etken.'' 
     
     TESELLİ, UEFA KUPASI'NDA 
     Ogün Temizkanoğlu, Avrupa Şampiyonlar Ligi'ne Feyenoord Rotterdam yenilgileriyle katılamadıklarını hatırlatarak, bu sezon teselliyi UEFA Kupası'nda arayacaklarını kaydetti. 
     Ogün, şöyle konuştu 
     ''Peki bundan sonra ne olacak. Bugünlerde en çok sorulan soru bu. Maraton aynı uzunlukta sürüyor. Hedefimizde bir tek Avrupa Şampiyonlar Ligi açısından sapma oldu. Onun tesellisini UEFA Kupası'nda arayacağız. Finale koşarak taraftarlarımızın gönlünü almaya çalışacağız. Lig ve Türkiye Kupası'nda ise aynı şekilde hedefe koşacağız ve bu uzun maratonda takımın herkese ihtiyacı olacak. Bu nedenle kimseye fazla yüklenilmemesini ve sahip çıkılmasını istiyorum. Bu tavır Fenerbahçe'nin menfaatleri için son derece anlamlı olacaktır.'' Ogün, Slovakya milli maçları nedeniyle lige verilen 1 haftalık arayı iyi değerlendireceklerini sözlerine ekledi. 
     





</TEXT>
</DOC>
