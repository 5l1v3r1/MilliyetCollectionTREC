<DOC>
<DOCNO> 109916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sonspo12.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Atletizmin "Fatih Terim'i" Yücel Kop 
</HEADLINE>
<TEXT>

     Başarıyı yakalamak için çözümü yıllardır yabancı antrenörlerde arayan Atletizm Federasyonu, Türkiye'nin ilk Avrupa Şampiyonu atleti Süreyya Ayhan'ı yetiştiren Yücel Kop'un sahneye çıkmasıyla rahat bir nefes aldı. 
     Yücel Kop-Süreyya Ayhan birlikteliğinin getirdiği başarıyı dikkate alan federasyon, Yücel Kop'un, futbolda Fatih Terim örneğine benzer olarak diğer atletizm antrenörlerine örnek oluşturması için çalışmalara başladı. 
     
     ŞAMPİYONUN ANTRENMANLARI DERS KONUSU 
     Kop'un, Süreyya Ayhan'a uyguladığı antrenman programlarını değerlendiren federasyon yetkilileri, yakalanan şampiyonlukların ışığında, bu bilgilerin diğer antrenörlere de verilmesi kararına vardı. Federasyon, mesafe antrenörlerine yönelik yapılacak eğitim seminerlerinin hazırlıklarına başladı. 
     Yücel Kop'un yurt çapında vereceği seminerlerde, Süreyya Ayhan'a uygulanan antrenman programları, mesafe antrenörlerine aktarılacak. Kop'un, özellikle sakatlık tedavisinde Ayhan'a uyguladığı özel çalışma sistemleri, seminerlerin en önemli konusu olacak. 
     





</TEXT>
</DOC>
