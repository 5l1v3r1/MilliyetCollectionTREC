<DOC>
<DOCNO> 116115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/yazar/cemal.html </URL>
<DATE> 2002/10/31/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Sezer, Tayyip Erdoğan, yeni başbakan 
</HEADLINE>
<TEXT>

     Bir darboğazdan geçiyor Türkiye. Ekonomiden Irak’ta savaşa, Kıbrıs’tan Avrupa Birliği’ne kadar çetin, çetrefil sorunlarla karşı karşıya... 
     O yüzden siyasal istikrara fazlasıyla ihtiyacımız var. 3 Kasım bu nedenle son derece kritik bir seçim. 
     Bu eşiği eğer istikrarın kapısını aralayacak güçlü bir hükümetle aşabilirsek, Türkiye’nin önü açılacak. 
     Yoksa kaos kapıyı çalabilir. 
     4 Kasım sabahını soğukkanlı düşünmek zorundayız. Öncelikli hedefimiz, siyaset meydanında tansiyonu düşürmek olmalı. Bugünden gerilime yatırım yapıcı çıkış ve davranışlardan kaçınmalıyız. 
     Bunun kimseye yararı yok. 
     Bu pencereden bakınca, Çankaya Köşkü’nde 29 Ekim akşamı Cumhurbaşkanı Sezer’le AKP lideri Tayyip Erdoğan arasında yaşanan dolaylı diyaloğun yapıcı olduğunu sanmıyorum. 
     3 Kasım’ı daha görmeden 4 Kasım’ın senaryolarını yazmanın, üstelik bunu Çankaya Köşkü’ndeki resepsiyonda kamuoyuna taşımanın siyasette istikrara olumlu bir katkısını da düşünemiyorum. 
     Cumhurbaşkanı Sezer ne diyor 
     "Başbakanı ben atarım " diyor. Yani anayasal yetkisini anımsatıyor. Hükümeti kurmakla hangi milletvekilini görevlendireceğine kendisinin karar vereceğini söylüyor. 
     Doğru, Anayasa böyle diyor. 
     Ama bu konuda başına buyruk davranabilir mi Cumhurbaşkanı 
     Sanmıyorum. 
     Bir gelenek var. 
     Türkiye demokrasisinin bugüne kadar geçerliğini korumuş bu geleneğine göre, seçimi kazanan partinin genel başkanı hükümeti kurmakla görevlendiriliyor. 
     Bu hep böyle oldu. 
     Sandıktan birinci çıkan partinin genel başkanı yeni hükümeti kurmakla görevlendirildi. 
     Ama şimdi denebilir ki 
     "Tayyip Erdoğan’ın seçimlere girmesi yasak, milletvekili seçilemeyecek. Cumhurbaşkanı Sezer de bunu hatırlatıyor. Hükümeti kuracak milletvekilini, Tayyip Erdoğan değil ben belirlerim diyor." 
     Evet, buna dikkat çekiyor Sezer. 
     Ancak, Sayın Cumhurbaşkanı’nın bu çıkışı hem zamanlama, hem de özellikle isabet derecesi açısından doğru mu 
     Daha 3 Kasım’da sandıktan neyin çıkacağını bilmiyoruz. Bu nedenle Cumhurbaşkanı Sezer böylesine duyarlı bir konuda zamansız konuşmuş olmuyor mu 
     Diyelim, AKP seçimi kazandı. 
     Tek başına hükümeti kurabilecek çoğunluğu seçim sandığından çıkardı. 
     Cumhurbaşkanı ne yapacak 
     Yeni başbakanı, TBMM’deki AKP Grubu’nu, AKP’nin yetkili kurullarının iradesini görmezlikten gelerek belirleyebilir mi 
     Diyelim belirledi. 
     Böyle bir başbakanın kuracağı hükümet Meclis’ten nasıl güvenoyu alabilecek, söyler misiniz AKP hayır derse, böyle bir başbakan koltuğunda oturabilir mi 
     Rejimin adı demokrasiyse hayır. 
     Bu arada AKP lideri Tayyip Erdoğan’ın Çankaya Köşkü’ndeki tutumu da yanlış olmuştur. AKP lideri de neyin şık neyin şık olmayacağını, Cumhurbaşkanlığı katında partisine karşı bir mesafe oluşup oluşmadığını uluorta konuşmasaydı keşke... 
     Kısacası 
     Çankaya’da, Cumhuriyet Bayramı resepsiyonundaki bu dolaylı diyalog keşke olmasaydı. 
     Siyaset sahnesinde yeni gerilimlerin tohumlarını atmaktan kaçınmak ve rejimin demokratik geleneklerini de özenle göz önünde tutmak, böylesine kritik bir seçimin eşiğinde herkesin öncelikli görevi olmalı. 
     Önce 3 Kasım’ı görelim. 
     4 Kasım’ı soğukkanlı düşünelim. 
     
     







Çankaya ve AKP 


Galatasaray’ın tek golü ve düşündürdükleri... 


Cumhuriyetçiler 


Zıtlaşmak yerine... 


Sezer, Tayyip Erdoğan, yeni başbakan 


Simit satan başbakan adayları .. 


AKP’nin başbakan formülü 


Meclis Başkanı bir komünist 


Yanlış izlenimler 


Rusya ile ilişkilerde sıkıntı... 


AKP kendine sormalı Halk ne istiyor 


Bir kitabın başına gelenler... 


Sezer kimi atayacak 


Evde ansızın 2 koca karga peydahlansa... 


Seçilince insan değişiyor 


4 Kasım’da AKP’nin modeli hazır 


</TEXT>
</DOC>
