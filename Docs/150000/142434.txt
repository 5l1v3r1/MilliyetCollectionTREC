<DOC>
<DOCNO> 142434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun18.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Texas'taki 300'üncü idam son anda durduruldu... 
</HEADLINE>
<TEXT>

     ABD'nin Texas eyaletinde, ölüm cezasının yeniden uygulanmaya başladığı 21 yıldan bu yana 300'üncü kişinin idam edilmesine dakikalar kala infaz, Anayasa Mahkemesi tarafından durduruldu. 
     Soygun ve cinayetten ölüm cezasına çarptırılan Delma Banks'in cezasının Huntsville'deki eyalet hapishanesinde zehirli iğneyle infazına yaklaşık 10 dakika kala mahkemenin kararı ulaştı. 
     Daha önceden suç kaydı bulunmayan siyah mahkum, 1980 yılında 16 yaşındaki bir beyazı soymak ve vurarak öldürmekten suçlu bulunmuştu. 
     Banks, 23 yıl önce haksız yere mahkum olduğunu savunurken, avukatları, müvekkillerinin mahkemede adil şekilde temsil edilemediği, savcıların uygunsuz şekilde jüride siyahların yer almasını engellediği ve savcılığın iki tanığının ifadelerine güvenilemeyeceği itirazında bulunmuştu. Avukatlar, sanığın siyah, kurbanın ve jüri üyelerinin tamamının beyaz olduğuna dikkat çekmişti. 
     İnfazın, mahkeme itirazları dinleyip dinlemeyeceğine, yani yeniden yargı sürecine geçilip geçilmeyeceğine karar verinceye kadar askıya alındığı belirtildi. Mahkeme, davanın yeniden görülmesine gerek görmemesi durumunda ceza infaz edilecek. 
     





</TEXT>
</DOC>
