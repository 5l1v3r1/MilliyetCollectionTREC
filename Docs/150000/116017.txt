<DOC>
<DOCNO> 116017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur22.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
4 Kasım'da okullar tatil 
</HEADLINE>
<TEXT>

     Milli Eğitim Bakanlığı 3 Kasım Pazar günü yapılacak milletvekili genel seçimleri dolayısıyla resmi ve özel ilköğretim ve ortaöğretim kurumları ile yaygın eğitim kurumlarını 4 Kasım Pazartesi günü bir gün süreyle tatil etti. 
     Milli Eğitim Bakanı Necdet Tekin konuya ilişkin yayınladığı genelgede, 3 Kasım'da 22. dönem milletvekili genel seçimlerinin yapılacağını hatırlattı. Seçimlerde oy verme işlemlerinin genellikle bakanlığa bağlı okul ve kurumlarda gerçekleştirileceğini kaydeden Tekin, öğretmenlerin büyük bir kısmının sandık kurullarında görev alacaklarına işaret etti. 
     Tekin, bazı bölgelerde oy sayma işlemlerinin gece geç vakitlere kadar uzayabileceğini belirterek, ayrıca okul ve kurumların temizlenerek eğitim-öğretim için yeniden düzenlenmesi gereği bulunduğunu kaydetti. Necdet Tekin, sandık kurullarında görev alan öğretmenlerin zamanında ve etkin olarak eğitim-öğretimi sürdürebilmeleri amacıyla resmi ve özel ilköğretim ve ortaöğretim okulları ile yaygın eğitim kurumlarının 4 Kasım Pazartesi günü bir gün süreyle tatil edildiğini bildirdi. 
     





</TEXT>
</DOC>
