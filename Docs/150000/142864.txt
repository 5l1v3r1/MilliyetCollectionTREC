<DOC>
<DOCNO> 142864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sondun09.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Amerikan savaş kabinesi... 
</HEADLINE>
<TEXT>

     ABD Başkanı George Bush'un arkasına aldığı ''Amerikan savaş kabinesinin kilit adamları'' Başkan Yardımcısı Dick Cheney, Dışişleri Bakanı Colin Powell, Savunma Bakanı Donald Rumsfeld ve Yardımcısı Paul Wolfowitz, Ulusal Güvenlik Danışmanı Condoleezza Rice, CIA Başkanı George Tenet ve Generaller Richard Myers ve Tommy Frank olarak sıralanıyor. 
     -GEORGE BUSH 56 yaşındaki Texaslı Başkan Bush, Ocak 2001'te Beyaz Saray'a geldi. Bush, arkasındaki halk desteğini 11 Eylül saldırılarından sonra sağlamlaştırdı. Sıradan Amerikalı imajını bürünen Bush'un ''iyi evlat'' görünümüne rağmen, politikacı yönü ''korkunç'' olarak değerlendiriliyor. 
     Çok dindar olduğunu ifade eden ve muhafazakar düşünceler karşısında cesur görünen Bush'un popülaritesi ekonomik sorunların yanı sıra Irak politikası yüzünden düşüşe geçmiş durumda. 
     Şafak sökerken kalktığı ve spor yaptığını bilinen Bush, danışmanlarından tam bir özveri ve takıntılı bir dakiklik bekliyor. 
     Körfez Savaşı'nın galibi George Bush'un oğlu olan Bush, başkan olmadan önce Texas valiliği ve beyzbol kulübü yöneticiliği yapmıştı. Bush ayrıca, petrol sanayinde başarısız bir işadamıydı. 
     -DICK CHENEY 62 yaşındaki Başkan Yardımcısı Beyaz Saray'ın beyni olarak değerlendiriliyor ve yönetimde merkezi bir rol oynuyor. Adı, Savunma Bakanı Donald Rumsfeld ile birlikte ''şahinler'' cephesinde anılan Cheney, başından beri BM desteği olmadan da önleyici askeri harekattan yana tavrıyla tanınıyor. 
     Körfez Savaşı'nda Savunma Bakanı olan Cheney, mükemmel organizasyon yeteneğiyle ve Bush'lara olan sadakatıyla tanınıyor. Parlamenter, bakan ve kısa süre önce de işadamı olarak karşımıza çıkan Cheney'nin tek zaafiyetiyse kalp sorunları. 
     -COLIN POWELL 65 yaşındaki Dışişleri Bakanı Powell da baba Bush'un takımından. General olan Powell, Körfez Savaşı'nda Genelkurmay Başkanı'ydı. Amerikan diplomasisinin başına geçen ilk siyahi olan Powell, halk tarafından beğeniliyor. Yönetim kadrosunda ''ılımlı '' olarak bilinen safta yer alan Powell, Bush'u Irak'a saldırmadan önce BM desteğinin alınması konusunda ikna eden kişi. 
     -DONALD RUMSFELD 70 yaşındaki Savunma Bakanı Rumsfeld, enerji dolu yönüyle biliniyor. Amerikan yönetiminin şahinlerinden biri olan Rumsfeld, ''harbi konuşmasıyla'' da ünlü. 
     Denetimlerin sürdürülmesinden yana tavır koyan Fransa ve Almanya'ya ''eski Avrupa'' diyen kişi Rumsfeld'di. Başkan Ford döneminde 1975-77 arasında savunma bakanı olan Rumsfeld, ABD'nin NATO büyükelçisi olarak da görev yapmıştı. 
     -CONDOLEEZZA RICE 48 yaşındaki Ulusal Güvenlik Danışmanı olan Rice, Bush'a yakınlığıyla tanınıyor. Eski bir akademisyen olan Rice, bu göreve gelen ilk kadın. Rusya ve silah denetimi konularında uzman olan Rice, baba Bush döneminde de ulusal güvenlik konusunda görev yapmıştı. 
     -GEORGE TENET Amerikan Merkezi Haberalma Teşkilatı CIA Başkanı 50 yaşındaki Tenet, Bill Clinton döneminden kalan tek yetkili. 1997'de CIA'nın başına geçen ve Bush döneminde de göreve devam eden Tenet, 11 Eylül saldırılarından sonra, saldırıları engelleyemediği gerekçesiyle eleştiri oklarına hedef olmuştu. 
     -PAUL WOLFOWITZ Pentagon'un 2 numaralı adamı olan Wolfowitz, 59 yaşında. Rumsfeld'in sağ kolu olan Bakan Yardımcısı, şahinler grubunda yer alıyor ve Saddam Hüseyin'i devirmek için önleyici savaştan yana tavır koyuyor. Akademisyen olan Wolfowitz, Orta Asya ve Pasifik dairesinde görev yapmış ve Endonezya'ya büyükelçi olarak atanmıştı. 
     Wolfowitz, baba Bush döneminde savunma müsteşarlığı yapmıştı. 
     -GENERAL RICHARD MYERS Amerikan Genelkurmay Başkanı Myers, 60 yaşında. Hava Kuvvetleri Komutanlığı'ndan Genelkurmay Başkanlığı'na gelen ilk asker olan Myers, hava savunma konusunda bir üstat kabul ediliyor. General Myers, Bush'un askeri başdanışmanı. 
     -GENERAL TOMMY FRANKS Körfez'deki Amerikan kuvvetlerinin komutanı olan General Franks 57 yaşında. Doğrudan Bush ya da Rumsfeld ile bağlantıda olan 1991'de Körfez Savaşı'nda General Norman Schwarzkopf'un üstlendiği görevi yapıyor. General Franks, Afganistan'da Taliban rejiminin devrilmesi ve El Kaide örgütünün dağıtılması için başlatılan harekatı yönetmişti. 
     General Franks, Vietnam Savaşı'na katılmış ve 3 kez yaralanmış bir asker. 
     





</TEXT>
</DOC>
