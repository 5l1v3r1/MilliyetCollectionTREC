<DOC>
<DOCNO> 146850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur02.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''ABD'den yeni talep bekliyoruz, gelebilir'' 
</HEADLINE>
<TEXT>

     Başbakan Recep Tayyip Erdoğan, Irak operasyonu ile ilgili "Kuzey Cephesi" konusunda ABD'den yeni talep gelebileceğini ve bunu beklediklerini belirterek, "Gelen talebi değerlendiririz ve gereken adımı atarız" dedi. 
     Erdoğan, AKP MYK toplantısında, Irak operasyonu ile ilgili genel başkan yardımcılarına ayrıntılı bilgi verdi. Irak operasyonunun Türkiye üzerindeki etkilerinin de tartışıldığı toplantıda, ABD ile ilişkiler de değerlendirildi. Erdoğan,ABD'nin güneyde cephesinde kayıplar verdiğini ve bu nedenle Kuzey cephesi konusunda talepleri olabileceğini vurgularken, Kuzey Irak konusunda gelişmeler yaşanabileceğini de kaydededek, "Bu aşamada ABD bize yeni taleplerle gelebilir. Bunu bugünlerde bekliyoruz. Biz de bunu gelince değerlendiririz. Gereken adımları atarız" diye konuştu. 
     Toplantıda bu talebin üslerin kullanılmasıyla veya Türkiye'de asker konuşlandırmayla ilgili olabileceği vurgulandı. 
     
     Yeni tezkere tartışması 

     MYK'da yeni tezkerenin Meclis'ten geçip geçmeyeceği de tartışıldı. Milletvekillerinin yeni bir tezkereye soğuk olduğunun vurgulandığı toplantıda, "yeni bir tezkere zor çıkar görünüyor. Ancak gelecek talep de önemli. Ülkemizin çıkarına olursa gerekli değerlendirme yeniden yapılır" düşüncesi öne çıktı. 
     Toplantı sonrası açıklama yapan AKP Genel Başkan Yardımcısı Dengir Mir Mehmet Fırat ise Türk hava sahasının yabancı ülke hava unsurlarına kapatılmasının söz konusu olmadığını söyledi. Fırat, "Meclis'ten bu konuda tezkere çıkmıştır. Hava sahamız hala yürümektedir" dedi. 
     
</TEXT>
</DOC>
