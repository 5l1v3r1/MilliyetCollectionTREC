<DOC>
<DOCNO> 105325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo13.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington "Seyircilere sarılmamı tel örgüler engelledi" 
</HEADLINE>
<TEXT>

     Fenerbahçe'de, ilk haftalardaki performansı nedeniyle yoğun eleştiri alan Brezilyalı futbolcu Washington, Denizlispor maçında attığı 3 golle, kalitesini ortaya koyduğunu söyledi. 
     Samandıra Tesisleri'nde basın toplantısı düzenleyen Brezilyalı futbolcu, Denizlispor karşılaşmasından önce düzenlediği basın toplantısında gol sözü verdiğini hatırlatarak, ''Sözümü tutarak golleri attığım için çok mutluyum. Demek ki ağır olmadığım böylece ortaya çıktı. Brezilya'da attığım golleri burada da atacağım. Benim buraya gelmekteki amacım zaten bu'' diye konuştu. 
     
     ''SEYİRCİLERİ SARILMAMI TEL ÖRGÜLER ENGELLEDİ'' 
     Feyenoord Rotterdam yenilgisine karşın, sarı-lacivertli taraftarların dünkü maçta tribünleri doldurarak kendilerine büyük destek verdiklerini anlatan Washington, şöyle devam etti 
     ''Dün akşam benim için çok mutlu anlar yaşandı. Özellikle 3. golümü attıktan sonra bu sevincimi taraftarlarla paylaşmak istedim ve tribünlere koştum. Feyenoord karşısında tur atlayamadık ama, seyircimizin desteği eksik olmadı. Onlara sarılmamı tel örgüler engelledi.'' Washington, ''Feyenoord maçından sonra yuhalandın, dün akşam da alkışlandın, bu çelişkiye bir anlam verebiliyor musun '' biçimindeki soruyu da, ''Ben bunlara alışığım, dünyanın her yerinde böyle. 3 gün içinde hem yerden yere vuruldum, hem de göklere çıkarıldım. Kahraman ilan edildiğim şu günlerde bunu sürdürmek istiyorum'' diye yanıtladı. 
     
     ''GOL KRALLIĞINDAN ÇOK, ŞAMPİYONLUK ÖNEMLİ'' 
     Kendisi için gol krallığından çok Fenerbahçe'nin şampiyonluğunun önemli olduğunu vurgulayan Brezilyalı futbolcu, ''Lig sonunda takımımı şampiyon görmek beni çok mutlu edecek. Bunun yanında benim gol kralı olmam da gurur verici olur'' diye konuştu. 
     Kendisinin transferi nedeniyle geçen günlerde yoğun eleştiri alan yönetici Sadettin Saran'ı savunan Washington, ''Eleştiriler normal. Sadettin Saran bey enimim ki benim bu başarımdan sonra herkesçe övülecektir'' dedi. 
     Washington, yoğun bir biçimde eleştirildiği günlerde Türkiye'ye geldiğinden dolayı hiçbir zaman pişmanlık duymadığını da ifade ederek, geri dönmeyi hiç düşünmediğini sözlerine ekledi. 
     





</TEXT>
</DOC>
