<DOC>
<DOCNO> 126579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/soneko18.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun Tek başına hükümet olmak istemiyoruz... 
</HEADLINE>
<TEXT>

     Sanayi ve Ticaret Bakanı Ali Coşkun, işleri Meclis içi ve dışındaki siyasi partiler, bütün sivil toplum örgütleri ile görüşerek, uzlaşarak götürmek istediklerini vurgularken, ''tek başına iktidarız ama tek başına hükümet olmak istemiyoruz'' dedi. 
     Coşkun, Cumhuriyet döneminden günümüze kadar Sanayi Bakanlığı yapmış eski bakanlarla biraraya gelerek, istişare toplantısı yaptı. 
     Çok sayıda eski bakanın katıldığı toplantıda bir konuşma yapan Coşkun, hükümetlerinin tek başına iktidar şansına sahip olduğunu, ancak bu şansı tek başına iktidar olmanın rehavetine ya da şımarıklığına kapılarak kullanmayacaklarını söyledi. 
     Küreselleşme süreci yaşayan dünyada en önemli unsurun, gümrük duvarlarının yıkılarak sınırların kalkması olduğuna işaret eden Bakan Coşkun, hatta Avrupa Birliği AB örneğinde görüldüğü gibi siyasi sınırların da kalkarak, konfederatif bir devletler topluluğuna gidildiğini ve sadece coğrafi sınırların kaldığı bir yapıya gidildiği anlattı. 
     Coşkun, bunun nedeninin rekabet gücünü arttırmak olduğunu ifade ederken, şunları söyledi 
     ''Küreselleşme sürecinde Türkiye'nin varoluş sebeplerinin başında, rekabet gücü yüksek Türkiye'ye erişilmesi yatıyor. Bunun da yolu, reel sektörün güçlenmesinden geçiyor. Türkiye'nin ekonomi konusunda 3 temel sorunu bulunuyor. Bunlardan birincisi işsizlik, ikincisi hayat pahalılığı, üçüncüsü de giderek yozlaşan gelir dağılımı adaletsizliği... Bütün bunların çözümü de ülke ekonomisinin borç sarmalından kurtarılması, bütçe açıklarının minimize edilmesi, kamunun borçlanma gereğinin kontrol altına alınabilmesi.'' 
     
     KOPENHAG VE MASTRİCH KRİTERLERİ 
     Bakan Ali Coşkun, Türkiye'nin hedefinin AB'ye girmek olduğunu kaydederken, ancak bir diğer hedefin de AB'nin ortaya koyduğu Mastrich ve Kopenhag kriterleri olarak bilinen ekonomik, sosyal ve hukuki kriterleri hedef almak ve onlara erişmek olduğunu bildirdi. 
     Coşkun, ''Bu bakımdan borçlarımızı ödeyebilmemiz, işsizliği halledebilmemiz, enflasyonu, dolayısıyla hayat pahalılığını kontrol altına alabilmemiz ve gelir dağılımını daha adil hale getirmenin yolu ekonominin büyümesine, reel sektörün güçlenmesine bağlıdır'' dedi. 
     Bakan Coşkun, bugün yapılan toplantıda da, eski bakanlarla biraraya gelerek onların tecrübelerinden faydalanmak, ekonomi ve diğer konularda görüşlerini almayı hedeflediklerini kaydetti. 
     
     ESKİ BAKANLARIN GÖRÜŞÜ 
     Toplantıya katılan eski bakanlardan Mehmet Fenni İslimyeli de konuşmasında, Bakan Coşkun'u kutladı ve başarılı olmasını diledi. 
     Eski Bakan Şahap Kocatopçu ise Bakan Coşkun'un bu zor günlerde ağır bir yükün altına girdiğini, ancak bu yükü kaldırabilecek bir insan olduğunu belirtti. 
     Toplantıya, eski bakanlardan Şahap Kocatopçu, Mehmet Fenni İslimyeli, Ali Naili Erdem, Ayhan Çilingiroğlu, Abdülkerim Doğru, Haluk Cillov, Mehmet Gölhan, Halil Başol, Orhan Alp, Cahil Aral, Şükrü Yürür, Rüştü Kazım Yücelen, Tahir Köse, Mehmet Dönen, Hasan Akyol ve Metin Şahin katıldılar. 
     





</TEXT>
</DOC>
