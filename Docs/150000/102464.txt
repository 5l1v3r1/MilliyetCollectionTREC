<DOC>
<DOCNO> 102464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/siyaset/siy03.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sol birleşirse başkan olacak 
</HEADLINE>
<TEXT>

Kartal’da AKP’li Belediye Başkanı’nın istifasıyla boşalan koltuk için 4 aday belirlendi. 38 yaşındaki CHP’li Hilal Dokuzcan, Meclis’in sol partili üyelerinden destek bekliyor 
     GÜLAY FIRAT İstanbul 

     Başkentte Kemal Derviş’in girişimleriyle oluşan solda birlik çabalarının benzeri, şu günlerde Kartal Belediyesi’nde yaşanıyor. AKP’li Kartal Belediye Başkanı Mehmet Sekmen’in geçen haftaki istifasıyla, dördü kadın 37 belediye meclis üyesi, 4 başkan adayı belirledi. 38 yaşındaki CHP’li Hilal Dokuzcan ise kadınlardan destek gören sürpriz bir isim oldu. 
     Kartal Belediyesi’nin başkanlık seçimlerinin ilki, önceki gün gerçekleşti. 11 AKP, 9 SP, 7 CHP, 2 ANAP, 2 DSP ve 6 bağımsız toplam 37 belediye meclis üyesinden AKP’li Hüsamettin Koçak, SP’li İsmail Kızılgöz, DSP’li Mehmet Yılmaz ve Dokuzcan aday oldu. Fakat çoğunluk sağlanamadığı için ikinci seçime karar verildi. 
     İlk seçimde 6 oy alan Dokuzcan, başkan olabilmek için sol partili meclis üyelerinden destek bekliyor. Dokuzcan, eğer DSP ve bağımsız meclis üyelerinin desteğini alırsa 8 yıldır görev yapan Sekmen’in ardından radikal bir değişimle başkanlık koltuğuna oturacak. 
     Aday gösterilmesinin sürpriz olduğunu belirten Dokuzcan, hemcinslerinin desteğini görmekten de son derece memnun olduğunu belirterek, "33 bin meclis üyesi arasında 535 kadın üye var. Parlamentodaki kadın oranı yüzde 4.2, yerel yönetimde ise yüzde 1 civarında" diye konuştu. 
     



 SİYASET 
















</TEXT>
</DOC>
