<DOC>
<DOCNO> 117554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sondun03.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Salı günü New York'tan ayrılabilir... 
</HEADLINE>
<TEXT>

     New York'ta geçen ayın başında yapılan Kıbrıs görüşmelerinden sonra kalp ameliyatı olan KKTC Cumhurbaşkanı Rauf Denktaş'ın sağlık durumunun hızla iyiye gittiği, vücudundaki direnler çıkarıldığı taktirde Salı günü New York'tan ayrılacağı bildirildi. 
     KKTC Cumhurbaşkanlığı Müsteşarı Ergün Olgun'dan alınan bilgiye göre, Denktaş yarın son bir doktor kontrolünden geçecek. Kontrolde direnlerin çıkarılması kararı alınırsa, Denktaş beraberindeki heyetle birlikte New York'tan ayrılacak. 
     
     TEMASLAR NEW YORK'TA SÜRÜYOR 
     Bu arada BM Genel Sekreteri Kofi Annan'ın Kıbrıs özel temsilcisi Alvaro De Soto, KKTC tarafıyla temaslarını New York'ta sürdürüyor. 
     Denktaş'a, ''geçmiş olsun'' ziyaretinde bulunan De Soto, Cumhurbaşkanlığı Müsteşarı Olgun ile son 2 gün içinde toplam 3 saate yakın görüşmede bulundu. 
     Görüşmelerde ele alınan konular, Müsteşar Olgun tarafından Denktaş'a iletildi. 
     
     ANNAN BASKI ALTINDA 
     Öte yandan Annan'ın Kıbrıs planı üzerindeki çalışmalarını sürdürdüğü, ''hazırladığı planda, hem Kıbrıs Türk, hem de Rum tarafı açısından lehte ve aleyhte unsurlar bulunduğu'' belirtiliyor. Ancak planın ne zaman ve nerede taraflara sunulacağı konusunun henüz kesinlik kazanmadığı kaydedildi. 
     ABD ve İngiltere'nin, Türkiye'de seçim sonuçlarının alınmasından sonra Kıbrıs sorununa çözüm bulunması konusundaki çabalarını yoğunlaştırması için Annan'a baskılarını artırdığını belirten BM kaynakları, ABD Başkanı George Bush ve İngiltere Başbakanı Tony Blair'in Annan'a Kıbrıs'la ilgili ayrı ayrı mektup yazdığını doğruladı. Ancak mektupların içeriği hakkında bilgi verilmedi. 
     





</TEXT>
</DOC>
