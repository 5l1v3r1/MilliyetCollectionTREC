<DOC>
<DOCNO> 126219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sonspo11.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal Golleriyle bizi ısıtan futbolcularımı kutluyorum... 
</HEADLINE>
<TEXT>

     Gençlerbirliği Teknik Direktörü Ersun Yanal, ''Soğuk havada golleriyle bizleri ısıtan futbolcularımı kutluyorum'' dedi. 
     Ersun Yanal, maç sonrası soyunma odasında yaptığı açıklamada, oyunun başından sonuna dek üstün oynadıklarını belirterek, ''Baştan sona kadar üstün oynadığımız maçta oyunun kontrolü tamamıyla bizim elimizdeydi. Çok gol atan ve gol atmaktan zevk alan bir ekibiz. Bu soğuk hava koşullarında attıkları gollerle bizleri ısıtan futbolcularımı kutluyorum'' diye konuştu. 
     Yanal, ilk devrenin en çok gol atan takımı olduklarını, ikinci yarıda gollere ve bulundukları yerin daha da üstüne çıkmak için ellerinden gelen çabayı göstereceklerini ifade ederek şöyle konuştu 
     ''İlk devrenin en çok gol atan takımı olarak bulunduğumuz yeri hak ettik. İkinci yarıda gollerimize ve bulunduğumuz yerin daha üstüne çıkmak için gereken mücadelemizi sürdüreceğiz. İkinci yarıda daha çok çalışarak Türk futboluna genç yetenekleri kazandırmaya ve futbolseverlere doyurucu maçlar izletmeyi sürdüreceğiz.'' Kocaelispor Teknik Direktörü Güvenç Kurtar ise Gençlerbirliği deplasmanının kendileri için en zor maçlardan birisi olacağını bildiklerini vurgulayarak, şunları söyledi 
     ''Bizim için en zor deplasmandı. Gençlerbirliği'ne karşı mücadele gücü yüksek bir kadroyla sahada yer almayı düşünüyordum. Ancak sakat futbolcuların çokluğu nedeniyle bu isteğimi uygulayamadım. Maçın ikinci devresine çıkarken futbolcularıma 'en fazla 2 gol daha yeriz, ancak daha fazlasına izin vermeyin' dedim. Elimizdeki kadroyla ancak bu kadarını yapabiliyoruz. Kocaelispor gerçekte bu değil. İkinci devrede daha iyi bir ekiple mücedele edeceğiz.'' 
     





</TEXT>
</DOC>
