<DOC>
<DOCNO> 125837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sondun23.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan "Kıbrıs'ta 28 Şubat'a kadar çözüm olabilir" 
</HEADLINE>
<TEXT>

     Yunanistan Hükümet Sözcüsü Hristos Protopapas, Kıbrıs'ta 28 Şubat'a kadar bir çözüm sağlanmasının mümkün ve gerekli olduğunu söyledi. 
     Protopapas, yaptığı açıklamada, uluslararası toplumun Kıbrıs'taki gelişmeleri ''büyük bir dikkatle'' izlediğini belirterek, ''Çözüm olabilir ve olmalıdır'' dedi. 
     BM Genel Sekreteri Kofi Annan'ın yeni inisiyatifi çerçevesinde Kıbrıs ile ilgili müzakerelerin bir an önce başlatılmasının her iki tarafın da yararına olacağını kaydeden Protopapas, ''Türk tarafının çıkarları da bunu gerektirmektedir. Türk tarafı müzakereleri ret ederse yalnızlığa itilecek ve çözüm konusunda bir anlaşmaya varmazsa büyük bedel üstlenecektir'' diye konuştu. 
     KKTC Cumhurbaşkanı Rauf Denktaş'ın açıklamalarıyla ilgili soruları da yanıtlayan Protopapas, ''Denktaş'ın, sergilediği tutumla müzakereleri sabote ettiğini'' ileri sürdü. Protopapas, ''Rauf Denktaş bu tutumuyla tehlikeli yollara girmektedir. Denktaş'ın uzlaşmazlık resitali Türkiye ve Kıbrıslı Türklere sorun eklemektedir'' dedi. 
     Protopapas, Türkiye'nin AB üyeliğine ilişkin bir soruyu da, ''Türkiye AB hedefini sürdürmektedir. 2004 tarihi Türkiye için olumlu bir gelişme sayılır. Türkiye'nin bir Avrupa ülkesi tavrı içinde olması üyelik sürecini hızlandıracaktır'' şeklinde yanıtladı. 
     





</TEXT>
</DOC>
