<DOC>
<DOCNO> 117711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/spor/spo01.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
YER SİYAH, GÖK BEYAZ 
</HEADLINE>
<TEXT>

     BİLAL MEŞE 

     1. 100. yıl etkinlikleri nedeniyle Beşiktaş semtinin kaldırımları Siyah - Beyaz’a boyanacak. Kulübün radyo ve televizyonu 1 Mart’ta yayına başlayacak. 
     2. Çocuklara özel ilgi gösterilecek. Futbolcular gönüllü olarak çocuk tiyatrolarında rol alacak. Gazilere destek amacıyla turnuvalar düzenlenecek. 
     3. Türkiye’ye Beşiktaş’ı tanıtmak için özel hazırlanacak bir tır şehir şehir gezecek. Halka, Beşiktaş bayrağı ve posterleri ücretsiz dağıtılacak. 
     4.Dev boyutlarda takım posteri hazırlanacak. Bazı futbolcuların suratları boş bırakılacak. İsteyenler resim boşluklarını doldurup, hatıra pozu verecek. 
     Akaretler’e makyaj 
     KURULUŞUNUN 100. yılını kutlamaya hazırlanan Beşiktaş, dev şölen için yepyeni projeler üretti. Organizasyon komitesi yaptığı son toplantıda, Beşiktaş semtinin kaldırımlarının komple Siyah - Beyaz’a boyanmasını kararlaştırdı. Ayrıca uzun süredir yönetimin gündeminde yer alan, Beşiktaş televizyonu ve radyosunun, 1 Mart tarihinde yayına başlayacağı açıklandı. 
     
     Miniklere moral 
     BEŞİKTAŞ şölen sırasında çocuklar için özel programlar da uygulayacak. Futbolcuların, miniklerin sevgisini kazanmak amacıyla çocuk tiyatrolarında gönüllü olarak rol alacağı bildirildi. Ayrıca çeşitli sanatçıların katılacağı konserlerin düzenleneceği ifade edildi. Gaziler ve engellileri de unutmayan Siyah - Beyazlı yönetim, özel turnuvalarla destek kararı aldı. 
     
     Yola çıkıyorlar 
     TÜRKİYE’DE 7’den 70’e sevgi kazanmayı amaçlayan Beşiktaş, kulüp tarihini tanıtmak ve popüleriteyi artırmak için diğer şehirleri de gezecek. Hazırlanacak olan özel tır, şehir şehir gezip, halkla bütünleşecek. Ayrıca taraftar kitlesini artırmak için, geziler sırasında, vatandaşlara ücretsiz olarak Beşiktaş bayrağı ve posterleri hediye edilecek. 
     
     Forma şansı 
     BİR diğer ilginç proje ise taraftarlar için hazırlanacak olan özel takım posteri olacak. On bir futbolcunun yer alacağı dev boyuttaki posterde, bazı suratlar boş bırakılacak. İsteyen taraftarlar bu boşlukları doldurup, Beşiktaş kadrosunda yer alıyormuş gibi, hatıra pozu verecek. Sokaklarda yer alan reklam panoları da Kartal afişleriyle donatılacak. 
     
Alaves’i unutun Beşiktaş’ın hocası Lucescu, Elazığspor maçı öncesinde futbolcuları uyardı, "Önce ligi düşünün, sonra UEFA’yı konuşuruz" yorumunu yaptı 
     Hafife almayın’ 
     BEŞİKTAŞ Teknik Direktörü Mircea Lucescu, bugünkü Elazığspor maçının önemini dile getirip, futbolcularından dikkatli olmalarını istedi. Rumen teknik adam, "Rakibin ligde bulunduğu konum önemli değil. Bizi ilgilendiren oynayacağı futbol ve büyük takımı yıkma arzularının artacak olması. Elazığspor’u ciddiye almazsanız, korktuğumuz başımıza gelir" diye konuştu. 
     
     Herşey sırayla’ 
     ALAVES ile oynayacakları rövanş maçının unutulmasını isteyen Lucescu, "Herşeyin bir yeri ve sırası var" dedi. Tecrübeli hoca sözlerini şöyle sürdürdü, "Önce Elazığ’dan üç puanı alın, ardından oturur Aleves’i saatlerce konuşuruz. Elazığ’a takıldıktan sonra, bu işin esprisi kalmaz. Sizin futbolunuza olduğu kadar, profesyonel yapınıza da güvenim sonsuz." 
     
Derbi sevinci      FENERBAHÇE’NİN Galatasaray’ı 6 - 0 yenmesi Beşiktaş’ta sevinçle karşılandı. Siyah - Beyazlılar, bu sonuçla zirve yarışına yeniden ortak olduklarını dile getirdiler. Kaptan Tayfur, her iki takımdan da futbol olarak önde olduklarını dile getirip, "Fenerbahçe’nin yenmesini istemiştik. Ancak şimdi iş bize düştü. Sonucun bize yaraması için Elazığspor’u devirmemiz gerekiyor. Biz daha derbi oynamadık, ama ikisini de kazanacağız" dedi. 
     
Arat’tan son veda      BEŞİKTAŞ Kulübü’nün eski yöneticisi, son kongrenin de başkan adayı olan Hasan Arat’ın 73 yaşında vefat eden babası Necmettin Arat, Adana’da toprağa verildi. Beyin kanaması sonucu yaşamını yitiren Necmettin Arat’ın cenazesi dün öğle namazıyla birlikte Kabasakal Mezarlığı’nda defnedilirken, cenaze töreninde Fenerbahçe Asbaşkanı Mahmut Uslu, Beşiktaş’ın eski kaptanı Şifo Mehmet de hazır bulundu. 
     



 SPOR 






















</TEXT>
</DOC>
