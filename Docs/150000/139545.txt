<DOC>
<DOCNO> 139545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/dunya/adun.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Siz aradan çekilin halk karar versin 
</HEADLINE>
<TEXT>

Kıbrıs’ta Annan baskını... BM Genel Sekreteri, dün Türk ve Rum liderlere revize edilmiş Kıbrıs Planı’nı doğrudan referanduma götürmelerini şart koştu 

Çok sert bir tavır içindeki Annan, liderlerden 24 saat içinde cevap, 10 Mart’ta yazılı taahhüt ve 30 Mart’ta referandum istedi, liderler donakaldı 
     YORGO KIRBAKİ Atina 

     BM Genel Sekreteri Kofi Annan, dün Kıbrıs’ta Türk ve Rum liderlerle yaptığı dörtlü görüşmede sürpriz bir atağa kalkarak liderlerden, sunulan 3. planın halka götürülmesi için 10 Mart’a kadar taahhütte bulunmalarını istedi. 
     Türk ve Rum liderlerinin devre dışı bırakılması ve doğrudan halka başvurulması yönünde bir manevra olarak nitelendirilen son girişim çerçevesinde Annan, KKTC Cumhurbaşkanı Rauf Denktaş ile Rum lider Tasos Papadopulos’tan revize edilmiş son çözüm planının 30 Mart’ta referanduma sunulması konusunda taahhüt istedi. Liderleri 10 Mart’ta Lahey’e davet eden Annan, burada "Planı referanduma götürmeyi kabul ediyoruz" şeklinde bir belge imzalanmasını talep etti. 
     
     Sadece dinlediler 
     BM Genel Sekreteri Annan, Denktaş ve Papadopulos’a, sunduğu bu son öneriye cevaplarını bugün saat 10.00’da yapılacak görüşmede sözlü olarak bildirmelerini söyledi. 
     Edinilen bilgilere göre, Annan, Denktaş ve Papadopulos ile yaptığı görüşmede, şimdiye kadarki "28 Şubat’a kadar anlaşma", "30 Mart’ta referandum" sürecini değiştirdi. 
     Annan, görüşmede çok sert bir tavır içinde göründü. Denktaş da, Papadopulos da, BM Genel Sekreteri’nin bu kararlılığına şaşırdı. Kıbrıs Türk ve Rum tarafları görüşmede fikir beyan etmedi. 
     Denktaş, Bakanlar Kurulu’nu, Papadopulos da Rum Milli Konseyi’ni toplamak üzere görüşmeden ayrıldı. Taraflar, görüşmelerini sürdürmek amacıyla bugün saat 10.00’da ara bölgede yeniden bir araya gelecek. 
     
     İlk buluşma 
     Toplam 45 dakika süren görüşmede Denktaş ve Papadopulos, ilk kez bir araya geldi. İki liderin de, geçmişte birbirlerine yönelik suçlamaları bir kenara bıraktıkları belirtildi. Papadopulos, görüşmenin "Yapıcı ve samimi bir ortamda geçtiğini" söyledi. 
     Annan, bu sürpriz girişiminden sonra, tüm Türk ve Rum siyasi parti liderlerini bir yemekte bir araya getirdi. Samimi bir ortamda geçen yemekte, Avustralya ve Fransız şaraplarının eşliğinde siyasi parti liderleri Annan planındaki son değişiklikleri konuşarak ilk kez birlikte hatıra fotografı çektirdi. 
     
     
     



 DÜNYA 












</TEXT>
</DOC>
