<DOC>
<DOCNO> 125723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur38.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethullah Gülen'in avukatından suikastla ilgili açıklama.. 
</HEADLINE>
<TEXT>

     Fetullah Gülen'in avukatı Orhan Erdemli, suikaste kurban giden Ankara Üniversitesi Öğretim Üyesi Dr. Necip Hablemitoğlu'nu müvekkili hakkındaki davayla ilişkilendiren haberlerin gerçeği yansıtmadığını ifade etti. 
     Gülen'in avukatı Erdemli, yaptığı yazılı açıklamada, Dr. Hablemitoğlu'na yönelik saldırının bir an önce bütün yönleriyle aydınlatılarak, faillerin adalet önünde hesap vermesi gerektiğini kaydetti. 
     ''Böyle hain cinayetler sonrasında olayla ilgisi olmayacak şahsiyetleri zan altında bırakma çabalarına da dikkat edilmesi gerektiği'' belirtilen açıklamada, ''Olayla ilgisiz kişiler töhmet altına sokularak mağdur edilmeye çalışılıyor'' denildi. 
     Dr. Hablemitoğlu'nu Gülen hakkındaki davayla ilişkilendiren haberlere de değinilen açıklamada, şu görüşler savunuldu 
     ''Bazı medya kuruluşlarında yer alan Necip Hablemitoğlu'nun Fetullah Gülen davasına müdahil olarak katıldığı, davada aleyhte tanıklık yaptığı, Gülen davasına rapor yazdığı, verdiği bilgilerle Gülen hakkında ek iddianame hazırlandığı gibi iddialar gerçek dışıdır.'' Hablemitoğlu'na sıkılan kurşunun toplum barışına ve ülke huzuruna sıkıldığı ifade edilen açıklamada, ''Bütün Türkiye'nin bu tür karanlık oyunlar karşısında uyanık ve sağduyulu olması, bir an önce bu cinayetlerin çözülmesi için üzerine düşen görevi yerine getirmesi gerekir'' denildi. 
     
</TEXT>
</DOC>
