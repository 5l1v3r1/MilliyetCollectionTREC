<DOC>
<DOCNO> 111557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/spor/spo03.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖKYÜZÜNDE SORGULAMA 
</HEADLINE>
<TEXT>

Elazığspor beraberliğinin ardından Fatih Terim ipleri erken sıktı. Tecrübeli hoca, uçakta Hasan, Balic ve Ayhan ile düşüşün nedenlerini tartıştı 
     ERHAN TELLİ 

     Üç yıldıza uyarı 
     GALATASARAY’DA, Elazığspor beraberliğinin ardından, ilginç gelişmeler yaşandı. İstanbul’a dönüş uçağında oldukça moralsiz olduğu gözlenen Teknik Direktör Fatih Terim, soluğu arkada aldı. Futbolcularıyla birlikte seyahat eden tecrübeli teknik adam, Hasan Şaş, Balic ve Ayhan ile uzun süre konuştu. Terim, düşüşün nedenlerini sorgulayıp, gereken uyarıları yaptı. 
     
     Formül bulacağız’ 
     ELAZIĞSPOR maçındaki hataların altını çizen Galatasaray Teknik Direktörü’nün, üç oyuncuya da performanslarından memnun olmadığını söylediği iddia edildi. Terim’in, "Sizlerin gücünü biliyorum. Normal futbolunuzu sahaya yansıtmanız gerekiyor. Hatalarınıza bir kez daha bakmanızı istiyorum. Bunları hep birlikte tespit edeceğiz ve düzeltmek için formül arayacağız" dediği bildirildi. 
     
     Sorun nedir ’ 
     ÖZELLİKLE Hasan Şaş’ın form grafiğine kızan Fatih Terim’in, yıldız oyuncunun sıkıntısını çözmek için, yoğun çaba harcadığı belirtildi. Hasan Şaş’ın, hocasının bu yaklaşımına karşılık olarak, hiç bir sorunu olmadığını vurguladığı öğrenildi. Öte yandan Terim’in bundan sonra hiç bir oyuncuya taviz vermeyeceği ve düşüş yaşayan oyuncuları kulübeye çekeceği iddia edildi. 
     
İki gün izin      GALATASARAY, Elazığspor maçının ardından iki gün izine çıktı. Teknik Direktör Fatih Terim, Sarı - Kırmızılı futbolculara, salı akşamı yapılacak olan çalışmaya kadar, uzun bir aradan sonra dinlenmeleri için fırsat tanıdı. 
     
Hakan sesleri      CHRISTIAN’IN gol yollarındaki sorunu çözememesi üzerine Galatasaray’da gözler yine Hakan Şükür’e çevrildi. Yöneticilerin, hafta içinde Fatih Terim ile görüşüp, Hakan olayına bakış açısını tekrar soracakları iddia edildi. 
     
Fahriye Yen vefat etti      GALATASARAY Kulübü’nün kurucusu ve bir numaralı üyesi Ali Sami Yen’in eşi Fahriye Yen dün 101 yaşında hayata gözlerini yumdu. Öte yandan Galatasaray’ın eski futbolcularından Torik Necmi’ lakaplı Necmi Erdoğdu da vefat etti. 
     



 SPOR 






























</TEXT>
</DOC>
