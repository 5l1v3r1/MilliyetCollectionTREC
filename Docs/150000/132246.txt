<DOC>
<DOCNO> 132246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur11.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da kadınlar diskoya ücretsiz girecek... 
</HEADLINE>
<TEXT>

     Konya'da Hilton Oteli bünyesinde açılan diskoya gençlerin yanı sıra aileleri de çekmek amacıyla, kadınlardan ücret alınmıyor. 
     A.A muhabirinin edindiği bilgiye göre, gece eğlence hayatının son birkaç yıldır önemli ölçüde arttığı Konya'da, Hilton Otel bünyesinde 2003 yılbaşından itibaren faaliyete başlayan diskonun yöneticileri, özellikle kadınlara yeni alternatifler sunmaya hazırlanıyor. 
     700 kişi kapasiteli ve şimdilik sadece hafta sonu yoğun eğlencelerin yaşandığı Hilton Disko'nun yöneticileri, uygulamalarıyla Konya'da eğlence dünyasına çok fazla ilgi göstermeyen kadınları da çekmeye çalışıyor. Kentteki klasik eğlence anlayışının önüne geçilmeye çalışıldığı diskoya erkekler damsız alınmıyor, kadınlar da 15 milyon liralık giriş ücretini ödemeden girebiliyor. 
     Hilton Konya Satış Direktörü Emrullah Akçakaya, uygulamayla, özellikle kadınları eğlenceyle tanıştırmayı amaçladıklarını söyledi. Konyalı'nın kadın partneriyle birlikte eğlenmesini istediklerini ve bu yönde gayret ettiklerini dile getiren Akçakaya, önümüzdeki aylarda üniversiteli öğrencilere yönelik geceler de düzenleyeceklerini ifade etti. 
     Akçakaya, ilerde hip-hop, rock'n roll, tekno-pop gibi sadece belirli müziklere özgü geceler düzenlemeyi planladıklarını da belirterek, ''Konya'da artık bayanların tek başlarına gelip rahatça eğlenebilecekleri bir eğlence ortamı var. Bu özelliğimizi ön plana çıkararak hizmet vermeye devam edeceğiz'' dedi. 
     





</TEXT>
</DOC>
