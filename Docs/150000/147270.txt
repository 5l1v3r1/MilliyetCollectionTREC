<DOC>
<DOCNO> 147270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko21.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP Bölgesi'nde sulama başladı... 
</HEADLINE>
<TEXT>

     GAP kapsamında sulu tarım yapılan Şanlıurfa, Harran ve Akçakale ovalarına, Atatürk Baraj Gölü'nden su taşıyan T-2 tünelinden, ilk kez su verilmeye başlandı. 
     Şanlıurfa DSİ 15. Bölge Müdürü Mustafa Özgür, yaptığı açıklamada, çiftçilerin kış sulaması için gerek duyduğu suyun ihtiyaç doğrulusunda ovalara verilmeye başlandığını söyledi. 
     Şanlıurfa, Harran ve Akçakale ovalarına, GAP suluma projesi kapsamında ilk kez 1995 yılında Atatürk Barajı Gölü'nden alınan suyu taşıyan 26.5 kilometre uzunluğundaki T-1 tüneli aracılığıyla su verildiğini belirten Özgür şöyle dedi 
     ''Böylece kuru tarım yapılan 118 bin hektar alanda sulu tarım yapılmaya başlandı. Her yıl sulama birliği ve çiftçilerden gelen talepleri değerlendirerek, ovalara su vermeye başlıyoruz. Bu sezonda ovalara saniyede 40 metreküp vermeye başladık. Miktarı gelen talep doğrultusunda belirliyoruz. Ayrıca bu yıl yağışlarda iyi gittiği için sulamaya geç başladık. Sulama tesisleri yakınlarında bulunan vatandaşlara da kanallara müdahale etmemesi konusunda uyarıyoruz. Bölgedeki en büyük korkumuz da suyun bırakılması sonrasında çiftçilerin bilinçsiz tüketimi nedeniyle toprakta tuzlanma meydana gelmesidir.'' Özgür, kış sulamasına başlanmadan önce sulama kanalı ile kanaletleri bakıma alarak temizlediklerini ifade ederek, ''Çiftçilerimiz hasat dönemi sonuna kadar su sıkıntısı çekmeyecekler. Bölgede en fazla suya temmuzda ihtiyaç duyulur. Gerekli olan su miktarı saniyede 120 metreküptür. Buna karşın tünellerin kapasitesi saniyede 164 metreküptür. Yani bölge susuz kalmaz. Bu kapasitemiz var. Ama suyu her zaman idareli kullanmalıyız'' dedi. 
     





</TEXT>
</DOC>
