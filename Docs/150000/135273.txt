<DOC>
<DOCNO> 135273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo08.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Efes Pilsen Atina'ya gitti... 
</HEADLINE>
<TEXT>

     Efes Pilsen Basketbol Takımı, Erkekler Avrupa Ligi A Grubu'nda yarın deplasmanda AEK Atina ile yapacağı maç için Yunanistan'a gitti. 
     Lacivert-beyazlı ekibin antrenörü Oktay Mahmuti, Atatürk Havalimanı'nda yaptığı açıklamada, 2. turu daha önceden garantilediklerini vurgulayarak, ''2. tur kura çekimi öncesi iyi bir pozisyonda olmak için gruptaki üçüncülüğümüzü korumak istiyoruz. Bu yüzden önümüzdeki 2 maçı kazanmamız lazım'' dedi. 
     Grupta rakipleri Skipper Bologna'nın alacağı sonuçların da önemli olduğunu kaydeden Mahmuti, ''Ancak biz, İtalyan ekibinin aldığı sonuçlara bakmadan kendi kaderimizi çizmek istiyoruz. AEK Atina maçı bu yüzden önemli. Rakibimiz gruptaki tek galibiyetini İstanbul'da bize karşı almıştı. Rövanş olması da ekstra bir motivasyon olacak. Kaliteli bir ekip ama grupta şansını yitirmiş durumda. Herşeye rağmen bizi zorlayacaklarını düşünüyorum ama, galibiyetle döneceğimizi de düşünüyorum'' diye konuştu. 
     Efes Pilsen'de, AEK Atina maçı öncesi eksik oyuncu bulunmuyor. 
     





</TEXT>
</DOC>
