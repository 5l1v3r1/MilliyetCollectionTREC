<DOC>
<DOCNO> 146265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur34.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Baykal'ın eleştirileri, CHP'deki telaşı gösteriyor 
</HEADLINE>
<TEXT>

     Başbakan Recep Tayyip Erdoğan, CHP Genel Başkanı Deniz Baykal'ın bütçenin tümü üzerindeki eleştirilerinin, CHP'nin bir telaş içinde olduğunu gösterdiğini savunarak, ''Bu, geçmiş yönetimlerin başarısızlığına katkıda bulunanları içinde barındırmanın telaşıdır'' dedi. 
     Erdoğan, 2003 Yılı Bütçe Tasarısı'nın tümü üzerinde Hükümet'in görüşlerini açıklarken, sözlerine dün gece Yunanistan'ın Başkenti Atina'ya THY uçağının kaçırılması olayına değinerek başladı. 
     Dün gecenin ''kısa ama uzun geçen bir gece'' olduğunu belirten Erdoğana, uçakta bulanan vatandaşların sıkıntılarını hepbirlikte yaşadıklarını ifade etti. Uçakta bulunanlara geçmiş olsun dileğini ileten Erdoğan, bu tür sıkıntıların bir daha yaşanmaması dileğinde bulundu. 
     Türkiye'nin son günlerde yaşadığı olaylara dikkati çeken Erdoğan, bu süreçte en önemli görevin TBMM'ye ait olduğunu belirtti. Erdoğan, ''Kurtuluş savaşına önderlik yapan bu Meclis, milletimizin bağımsızlığı ve dünya milletlerinin şerefli bir üyesi olmasının garantisidir'' diye konuştu. 
     
     3 KASIM 

     AK Parti'nin 3 Kasım'da köhnemiş siyaset tarzı ve üslubunun tasfiyesinde büyük bir başarı gösterdiğini anlatan Erdoğan, 3 Kasım'dan önce siyaset kurumunun güvenilirliğini yitirdiğini ve millet nezdinde muteber olmadığını söyledi. 
     Türkiye'deki değişimi siyasi seçkinlerin değil, sade vatandaşların gerçekleştirdiğini kaydeden Erdoğan, siyaset seçkinlerinin yıllardır değişimi savunmalarına karşın bunu gerçekleştiremediklerini belirtti. 
     Erdoğan, toplumsal değişimi gerçekleştirecek olan siyaset kurumunun bizzat kendinin değişimin önündeki engel haline geldiğini ve bu yüzden de değişim talepleri ile değişimin gerçekleştirilmesi arasındaki makasın giderek açıldığını ifade etti. 
     Toplumsal taleplerini algılamaktan yoksun olanların, milletin taleplerine sırtını dönenlerin ve fildişi kulelere çekilenlerin siyaset yapamayacağını söyledi. 
     AK Parti'yi milletin özlem ve taleplerinin kurduğunu ifade eden Erdoğan, ''Biz sadece tabelayı astık'' dedi. 
     Erdoğan, AK Parti'nin milletin ortak aklı ve vicdanını temsil ettiği için 3 Kasım'da başarılı olduğunu kaydetti. 
     
     CHP ELEŞTİRİSİ 

     Başbakan Erdoğan, CHP Genel Başkanı Deniz Baykal'ın bütçe görüşmelerinin başında yaptığı eleştirileri hatırlatarak, ''Bu ifade tarzı CHP'nin bir telaş içinde olduğunu gösteriyor. Bu, geçmiş yönetimlerin başarısızlığına katkıda bulunanları içinde barındırmanın telaşıdır'' diye konuştu. 
     Erdoğan, sözlerine CHP milletvekilleri tepki gösterirken, ''geçmiş kötü yönetimlerde katkısı bulunan'' İstanbul Milletvekili Kemal Derviş'in CHP'ye katılmasının büyük bir transfer gibi gösterildiğini söyledi. 
     Erdoğan'ın sözlerine tepki gösteren CHP milletvekilleri, ''sana ne'' diye laf atarken, Erdoğan, ''Sayın Baykal, ben eleştirilerini gayet sakin dinledim, dinlemeye devam edeceğim'' dedi. 
     Başbakan Erdoğan daha sonra CHP yöneticilerinin 57. Hükümet dönemindeki Kemal Derviş eleştirilerine ilişkin haberlerden örnekler sunarak, ''Sayın Bayram Meral'in beni ziyaretinde söylediği sözler var. Bunlar bende kalıyor'' dedi. 
     CHP milletvekillerinin itirazlarına TBMM Başkanı Bülent Arınç müdahale ederek, ''Sayın Başbakan eleştiri hakkını kullanıyor. Lütfen hazımlı olun'' dedi. 
     Deniz Baykal'ın 1974 yılında hükümette bakan iken yaptığı konuşmalardan örnek veren Erdoğan'a CHP sıralarından laf atılınca, ''Çay ile simidi öğrenmeniz bana mutluluk verdi'' diye karşılık verdi. 
     Erdoğan, Baykal'ın 3 Kasım seçimlerinin sonuçlarını ''şüpheli gibi'' göstermesinden üzüntü duyduğunu ifade ederek, ''Sayın Baykal, yüzde 34 ile iktidar olmanız siyaset sisteminin sonucudur diyor. Böyle tehdit ve imalı sözler demokratik ve siyasi mantıkla bağdaşmaz. Bu bana tek parti dönemini hatırlatıyor. Ama artık çok partili siyaset dönemindeyiz. Bu partinin sahibi şu veya bu değil, 70 milyonluk Türkiye'dir. Bunun hatırlatmak istiyorum'' diye konuştu. 
     Erdoğan'ın sözlerine tepki gösteren CHP milletvekilleri, ''Baykal sayesinde orada konuşuyorsun, 70 milyon aç... aç'' diye laf attılar. 

     
</TEXT>
</DOC>
