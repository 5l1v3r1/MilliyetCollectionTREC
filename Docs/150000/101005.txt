<DOC>
<DOCNO> 101005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sonspo03.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahramanmaraşspor, Beşiktaş'tan futbolcu istedi... 
</HEADLINE>
<TEXT>

     İkinci Futbol Ligi B Kategorisi C Grubu ekiplerinden Kahramanmaraşspor, kadrosunu güçlendirmek için Beşiktaş'tan 2 futbolcu istedi. 
     Kulüp dış ilişkiler sorumlusu Muzaffer Çaylı, ''Başkanımız Hanefi Mahçiçek, Beşiktaş kadrosunda yer bulamayan 2 futbolcunun Kahramanmaraşspor'a verilmesi için Beşiktaş Kulübü Başkanı Serdar Bilgili ile görüştü ve olumlu cevap aldı'' dedi. 
     Serdar Bilgili'nin hemşehrileri, Beşiktaş ile de kardeş kulüp olduklarını belirten Çaylı, transferin, Beşiktaş'ın ideal kadrosunun belirlenmesi sonrasında gerçekleşebileceğini söyledi. 
     Çaylı, Kahramanmaraşspor'un 10 günlük Gerede kampının sona erdiğini ve futbolculara 12 Ağustos Pazartesi gününe dek izin verdiklerini bildirdi. 
     Geçen sezon Cizrespor ile yaptıkları karşılaşmada yaşanan olaylar nedeniyle 1 maç ceza aldıklarını hatırlatan Çaylı, ''İlk hafta Hatayspor ile tarafsız sahada oynayacağız. Futbol Federasyonu'na bu maçı Gaziantep'te oynamak istediğimizi bildirdik'' diye konuştu. 
     





</TEXT>
</DOC>
