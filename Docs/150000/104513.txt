<DOC>
<DOCNO> 104513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/guncel/gun03.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
1800 metreye gömüldüler 
</HEADLINE>
<TEXT>

Dalaman’da düşen helikopterdeki iki subay kurtuldu. Arka kabinde sıkışan iki operatör astsubay ise çelik halatın bağlandığı kızak kırılınca şehit oldu 
     MUSTAFA BAĞDİKEN Kocaeli DHA 

     Dalaman açıklarında düşen Deniz Kuvvetleri’ne bağlı AB - 212 tipi helikopter, 1800 metre derinliğe gömülürken, operatör astsubaylar Ramazan Akagündüz ve İbrahim Çakar’ın mezarı oldu. 
     Deniz Yüzbaşı Feza Tunç ve Deniz Pilot Üsteğmen Alpaslan Kamadan’ın son anda kurtulduğu kaza, şöyle meydana geldi 
     
     Teknik arıza 
     Akagündüz ve Çakar üç gün önce akşam saatlerinde helikopterden denize denizaltıların yerini belirlemek için sonar sarkıttı. İki astsubay verileri kontrol ederken helikopter henüz nedeni belirlenemeyen bir teknik arıza sonucu dönmeye başladı. Su yüzeyinden yaklaşık 15 metre yüksekte bulunan Yüzbaşı Tunç ve Üsteğmen Kamadan, helikopterin su üstünde durmasını sağlayan acil iniş botlarını şişiren mekanizmayı çalıştırdı. Ancak botlardan biri şişmeyince su üstünde dengeli duramayan helikopter önce yan yattı, sonra ters dönerek suya battı. Arka kabinde bulunan Akagündüz ve Çakar, basınç nedeniyle kapıları açamazken, pilotlar uzun çabalar sonucu kabinden çıkmayı başardı. 
     
     Firkateyn yetişti ama... 
     Radarlarından olayı saniye saniye izleyen Gemlik firkateyni, 45 dakikada kaza yerine ulaştı. Pilotlar sudan çıkarılırken, dalgıçlar helikopteri askıya almak için çelik halatları skid’e helikopterin altındaki kızak bağladı. Ancak tek hava yastığıyla su üstünde güçlükle duran helikopter gemiye çekileceği sırada, içinde iki astsubayın da bulunduğu kabinin suyla dolu olması nedeniyle, ağırlığa dayanamayan skid koptu. Helikopter de birkaç saniye içinde, bölgede 1800 metreyi bulan derinlikte kayboldu. 
     Enkazın çıkarılmasının çok zor olduğu belirtilirken, kurallar gereği bölgede gemi, uçak ve helikopterlerle aramaların 72 saat daha süreceği bildirildi. 
     



 GÜNCEL 















</TEXT>
</DOC>
