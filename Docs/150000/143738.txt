<DOC>
<DOCNO> 143738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur32.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal Hukuki sorun var, derhal düzeltilmeli 
</HEADLINE>
<TEXT>

     CHP Genel Başkanı Deniz Baykal, ABD askerlerinin Türkiye'de üslerin dışındaki topraklarda faaliyetleri konusunda hukuki bir sorun bulunduğunu belirterek, ''O hareketliliğe imkan verecek şekilde bir tezkere geçmedi'' dedi. 
     Sadece 6 Şubat'taki tezkere çıkınca üslerin dışındaki topraklarda söz konusu faaliyeti göstermeye Meclis'in izin vermemiş olduğunu belirten Baykal, ''Ama anlaşma ona izin vermiş gibi gözüküyor. Bir hukuki sorun var. Derhal düzeltilmesi lazım. Yarın getirilecek ikinci tezkere eğer bu konuyu görmezlikten gelirse bizim arkadaşlarımız gereken girişimleri yapacaktır'' dedi CHP lideri Deniz Baykal İstanbul Üniversitesi İktisat Klübü tarafından düzenlenen ''Ekonomi Zirvesi 2003''ün açılışı nedeniyle yaptığı konuşmanın ardından, gazetecilerin sorularını yanıtladı. 
     Baykal, CHP milletvekili Onur Öymen'in gizli mutabakat muhtırasına ilişkin verdiği önergeye yönelik soru üzerine, şunları kaydetti 
     ''Grup toplantılarımızda iki haftadır bunu değerlendiriyoruz. Bunu anlatan biziz. Bunu gündeme getiren biziz. Bu yeni tezkere tartışmaları, yarın TBMM'de gündeme gelecek. Orada da görüşlerimizi açıklayacağız. Umut ediyorum hükümet, bu sorunu bu vesileyle düzeltme ihtiyacını hisseder. Sonuçta bir hukuki boşluk var. 8 Şubat tarihli mutabakat muhtırası 6 Şubat'ta çıkan birinci tezkereyi aşan bir nitelik taşımaktadır. Bu mutakat muhtırası hazırlanırken herhalde tezkerelerin birlikte çıkarılacağı düşünülmüştür. Ama tezkereler birlikte çıkamamıştır. İkinci tezkere çıkamayınca o muhtıranın kapsadığı alanlarda faaliyet göstermeye Meclis izin vermemiş durumda olmuştur. Ve bu ciddi bir hukuki sorun doğurmaktadır. Bunun derhal çözülmesi lazım. Tezkere gelirken biz bu duruma bakacağız, çözülmemişse CHP olarak bu konuyu gündeme getireceğiz.'' 
     
     ABD ASKERLERİNİN HAREKETLİLİĞİ 
     Baykal, bir gazetecinin bazı bölgelerdeki ABD askerlerinin hareketliliğini hatırlatması üzerine de şunları söyledi 
     ''O hareketliliğe imkan verecek şekilde bir tezkere geçmedi. Birinci tezkereyle o faaliyeti yapma olanağı yok. Ama o faaliyeti yaparken bir anlaşmanın olduğunu söylüyor yetkililer. O anlaşma olabilir ama anlaşmanın hukuki temeli yok. Çünkü o anlaşma yapılırken ikinci tezkerenin de geçeceği sanılıyordu. Zaten o anlaşma müzakere edilirken tezkerelerin ayrılması düşünülmemişti. Tek bir tezkereyle bu işin halledileceği düşünülmüştü. Fakat tezkereler ayrılınca sadece 6 Kasım'daki tezkere çıkınca üslerin dışındaki topraklarımızda o faaliyeti göstermeye Meclis izin vermemiş oldu. Ama anlaşma ona izin vermiş gibi gözüküyor. Bir hukuki sorun var. Bunu CHP ilk söyledi. İki haftadır bunu anlatıyoruz. Hala hiçbir yetkiliden bir açıklama gelmedi. Derhal düzeltilmesi lazım. Yarın getirilecek ikinci tezkere eğer bu konuyu görmezlikten gelirse bizim arkadaşlarımız gereken girişimleri yapacaktır.'' Muhtıranın içeriğine ilişkin bilgisi olup olmadığı yönündeki soruya Baykal, ''Hayır, bunları yarın göreceğiz'' yanıtını verdi. 
     Baykal, tezkere konusunda işaret ettiği hukuki sorunu tekrar açıklamasını isteyen bir gazeteciye de şu yanıtı verdi 
     ''TBMM'nin uygun görmemesi halinde Türkiye'de hiçbir makamın, yabancı silahlı kuvvetler mensuplarının bulunmasına, faaliyet göstermesine olanak yoktur. Ve TBMM bu faaliyetlere izin vermemiştir.'' 
     





</TEXT>
</DOC>
