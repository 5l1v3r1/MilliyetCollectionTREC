<DOC>
<DOCNO> 103695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/spor/spo20.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Küfüre ambargo      ÜÇ büyüklerin kötü tezahüratla ilgili olarak yapılan yeni düzenlemenin iptali için Tahkim Kurulu’na başvurmasından sonra, Futbol Federasyonu uygulamanın lehinde görüş bildirerek aldığı kararı savundu. Federasyon, Tahkim’e bu kararıyla ilgili olarak detaylı bilgi verdi. Ayrıca Tahkim Kurulu, üç büyüklerin itirazını raportöre havale etti. 
     
Spor müzesi kuruluyor      İSTANBUL Gençlik ve Spor İl Müdürlüğü’nün eski binasının spor müzesine dönüştürülmesine ilişkin protokol imzalandı. Gençlik ve Spor İstanbul İl Müdürü Vedat Bayram, proje çerçevesinde, Sıraselviler’de bulunan Gençlik ve Spor İstanbul İl Müdürlüğü eski binasının restore edileceğini açıkladı. Bayram, spor tarihinin tüm arşivlerinin burada toplanacağını söyledi. 
     
Ronaldo defteri kapandı      İSPANYOL devi Real Madrid, Ronaldo transferinden vazgeçtiğini açıkladı. Kulübün internet sitesinde yer alan haberde, Brezilyalı yıldızın kulübü Inter ile yapılan pazarlıktan sonuç alınamadağı ve özellikle Ronaldo’ya karşılık verilecek futbolcular konusunda anlaşmazlığa düşüldüğü ifade edildi. 
     
Jardel bıktırdı      PORTEKİZ’İN Sporting takımında forma giyen eski Galatasaraylı golcü Jardel’in psikolojik sorunları kulübünü bıktırdı. Eşi Karen’den ayrıldıktan sonra bunalıma girdiği gerekçesiyle bir klinikte tedavi gören ve haftalardır idmanlara çıkmayan Jardel’in, kulübe gönderdiği 30 günlük üçüncü rapor ortalığı karıştırdı. Brezilyalı futbolcunun Barcelona’ya satılmadığı için bu yola başvurduğu iddia edildi. 
     
Halterde sekiz madalya      AVRUPA Yıldızlar Halter Şampiyonası’nın ilk gününde sporcularımız dört altın, iki gümüş ve iki bronz madalya kazandı. Fransa’nın Nice kentinde düzenlenen yarışmanın ilk gününde 45 kiloda Erol Bilgin üç altın madalya kazanırken, üç kategoride toplam yedi Avrupa Rekoru’na imza attı. 50 kiloda Semih Balcı, bir altın, iki gümüş madalya aldı. Bayanlarda ise 48 kiloda mücadele eden Özlem Bilmez iki bronz madalya elde etti. 
     
Kaçar, Avrupa Şampiyonu      ALMANYA’DA devam eden 13. Avrupa Veteranlar Atletizm Pist Şampiyonası’nda Murat Kaçar, 100 metre engellide Avrupa Şampiyonu oldu. 55 - 59 yaş grubunda yarışan Kaçar, 16.14’lük derecesiyle adını zirveye yazdırırken, Türkiye rekorunu da eline geçirdi. 
     



 SPOR 

























</TEXT>
</DOC>
