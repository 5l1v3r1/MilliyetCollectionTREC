<DOC>
<DOCNO> 111093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/spor/spo15.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

Milli takım açıklanıyor      AVRUPA Şampiyonası 7. Eleme Grubu’nda 12 Ekim Cumartesi Üsküp’te Makedonya, 16 Ekim Çarşamba İstanbul’da Liechtenstein ile karşılaşacak A Milli Takımı’nın aday kadrosu bugün açıklanacak. Ay - Yıldızlı ekip 9 Ekim’de ise Cumhurbaşkanlığı ve Başbakanlık’ta düzenlenecek törenlere katılacak ve Anıtkabir’i ziyaret edecek. 
     
     Hakemler belli oldu 
     Makedonya - Türkiye A Milli 
     Knud Erik Fisker Danimarka 
     Makedonya - Türkiye Ümit 
     Markus Nobs İsviçre 
     Türkiye - Liechtenstein A Milli 
     Yuri Baskakov Rusya 
     Türkiye - Portekiz Ümit 
     Roberto Rosetti İtalya 
     
Bravo Nurcan      İTALYA’NIN başkenti Roma’da yapılan 28. Erkekler, 5. Bayanlar Avrupa Gençler Halter Şampiyonası’nda bayanlar 48 kiloda Nurcan Taylan toplamda 175 kiloyla Avrupa Şampiyonu oldu. Erkeklerde ise 56 kiloda Ertan Ispara koparmada 110, silkmede 130 ve toplamda 240 kiloluk kaldırışlarıyla gümüş, aynı kiloda Ahmet Gülcan da toplamda 237.5 kiloyla bronz madalya aldı. 
     
Bir rekor da Çinli Lui’den      ÇİNLİ halterci Liu Xia, bayanlar 63 kilo silkmede 135.5 kiloyla Dünya rekorunun yeni sahibi oldu. Güney Kore’nin Pusan kentinde süren Asya Oyunları’nda Lui 137.5 kiloyu da denedi ancak başaramadı. Eski rekor, 135 kiloyla Ukraynalı Nataliya Skakun’a aitti. 
     
Malatyalı Mert hastanelik oldu      MALATYASPOR’UN savunma oyuncusu, Galatasaray kaptanı Bülent Korkmaz’ın kardeşi Mert antrenman çıkışında bir astsubay ile kavga etti. Tecrübeli oyuncu aldığı darbeler nedeniyle hemen Devlet Hastanesi’ne kaldırıldı. Her iki taraf da birbirinden şikayetçi olmazken, Mert’in ciddi bir problemi bulunmadığı açıklandı. 
     
Gençler mağlup      AVRUPA B Gençler Futbol Şampiyonası grup eleme maçında Türkiye, Azerbaycan’a 1 - 0 yenildi. İlk yarısı golsüz kapanan karşılaşmada kötü bir oyun ortaya koyan Ay - Yıldızlı gençler mağlubiyetten kurtulamadı. Türkiye, 5 Ekim’de Ukrayna, 7 Ekim’de ise İskoçya ile karşılaşacak. 
     
Taç Spor start alıyor      TAÇ Spor Kulübü’nün kız ve erkek çocuklara yönelik kış sezonu yeni yapılan kapalı spor salonda çalışmalarına başlıyor. Hafta sonları uygulanacak tenis, basketbol, voleybol ile yüzme aktiviteleri milli ve akademik eğitimcilerin yönetiminde yapılacak. 
     
Yan hakem dayak yedi      RİZE 1. Amatör Küme’de, Rize Telekomspor ile Rize Köy Hizmetlerispor arasında yapılan maçta olay çıktı. 2-2 süren karşılaşmanın 70. dakikasında orta hakem, yardımcı hakem Tarık Pambukçu’ya danışarak Mustafa Yazıcı isimli oyuncuya kırmızı kart gösterdi. Karar üzerine Pambukçu’yu döven Yazıcı formasıyla kaçtı, ancak daha sonra polise teslim oldu. 
     



 SPOR 



























</TEXT>
</DOC>
