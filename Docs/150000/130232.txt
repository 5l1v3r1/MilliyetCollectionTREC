<DOC>
<DOCNO> 130232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur09.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, Show, Star, Star Haber 24 ve ATV'yi uyardı 
</HEADLINE>
<TEXT>

     Radyo ve Televizyon Üst Kurulu RTÜK , Show, Star, Star Haber 24 ve ATV'nin uyarılmasına karar verdi. 
     RTÜK'den yapılan yazılı açıklamaya göre, Radyo ve Televizyonların Kuruluş ve Yayınları Hakkında Kanun'nun çeşitli maddelerine aykırı yayın yapan kuruluşlarla ilgili izleme raporları değerlendirilerek karara bağlandı. 
     Buna göre, Star TV'den, 15 Aralık 2002'de yayımlanan ''Telegol'', 30 Eylül 2002'de yayımlanan ''Gerçek Hayatlar'', 17 Aralık 2002'de yayımlanan ''Reha Muhtar'a İtiraf'', 21 Kasım 2002'de yayımlanan ''Hayatın İçinden'' ve 28 Ekim 2002'de yayımlanan ''Metin Uca ile Günaydın Türkiye'' programları ile yasanın çeşitli hükümlerini ihlal ettiği gerekçesiyle savunma istendi. 
     ''Yayınların toplumun milli ve manevi değerlerine, Türk aile yapısına aykırı olamayacağı'', ''Çocukların ve gençlerin fiziksel, zihinsel ve ahlaki gelişimini zedeleyecek türden programların, bunların seyredebileceği zaman ve saatlerde yayımlanmamasına'' ilişkin ilkelere aykırı olarak çeşitli tarihlerdeki yayınları nedeniyle Show TV uyarıldı. 
     ''Yayınların müstehcen olmaması ve ''her türlü yayında gizli reklam yapılması yasaktır'' şeklindeki yasa hükümlerine aykırı yayınları nedeniyle ATV uyarı aldı. 
     ''Bilgi iletişim telefonları yoluyla yarışma ve benzeri yöntemlerle başvurulmaması ve bunların sonucunda dinleyici ve seyircilere ikramiye verilmemesi veya ikramiye verilmesine aracılık edilmemesi..''ne yönelik yasa hükmü nedeniyle Star ve Star Haber 24 televizyonları da uyarıldı. 
     Star TV, ''haberlerle benzerlik arz eden görüntülerin arşiv niteliğinin belirtilmesi'' ilkesine aykırılık nedeniyle de uyarılması kararlaştırıldı. 
     





</TEXT>
</DOC>
