<DOC>
<DOCNO> 141083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur19.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'dan Amerikan konvoyları için açıklama... 
</HEADLINE>
<TEXT>

     Genelkurmay Başkanlığı, tamamen normal usuller içinde gerçekleşen tedbirlerin, maksadını aşan bir tarzda hudut ötesi hareketler olarak yansıtılmakta olduğunu belirterek, Türk Silahlı Kuvvetleri'nce TSK yürütülen bütün hareketlerin TSK'nın kendi sorumluluk alanı içindeki güvenlikle ilgili ön tedbirleri olduğu, bunlardan başka anlam çıkarılmaması gerektiği bildirdi. 
     Genelkurmay Başkanlığı, yabancı unsurlarca yürütülen bütün faaliyetlerin de Meclis yetkisine dayalı mutabakat muhtırasına uygun olarak yapıldığını ve TSK ve ilgili makamlarca yakınen takip ve kontrol edildiğini kaydetti. 
     Genelkurmay Başkanlığı Genel Sekreterliği Şehit Gazeteci Hasan Tahsin Basın Bilgi Merkezi'nden yapılan yazılı açıklamada, bölgedeki gelişmelere paralel olarak yapılmakta olan hazırlıklar kapsamında, Türk Silahlı Kuvvetleri TSK unsurlarınca kara, deniz, hava icra edilmekte olan çeşitli intikal, eğitim ve tatbikat faaliyetlerinin, bazı çevrelerde değişik şekilde yorumlanmakta olduğu belirtildi. 
     Açıklamada, şöyle denildi 
     ''Tamamen normal usuller içinde gerçekleşen bu tedbirler, maksadını aşan bir tarzda hudut ötesi hareketler olarak yansıtılmaktadır. TSK'ca yürütülen bütün hareketler, TSK'nın kendi sorumluluk alanı içindeki güvenlikle ilgili ön tedbirlerdir. Bunlardan, başka anlam çıkarılmamalıdır. 
     
     YABANCI UNSURLARIN FAALİYETLERİ 
     Diğer yandan, TBMM'nin 6 Şubat 2003 tarihli tezkeresi ile hükümete verilen yetki ve imza altına alınan mutabakat muhtırası MOU uyarınca çeşitli üs ve tesisler ile bunlar arasındaki kara ve demiryollarında yabancı ülke askeri personeli, araç ve teçhizatlarının hareketi görülmekte, bunlar bazen izinsiz faaliyetler olarak algılanmakta ve öyle yansıtılmaktadır. 
     Halen ülkemizde yabancı unsurlarca yürütülen bütün faaliyetler, Meclis yetkisine dayalı mutabakat muhtırasına uygun olarak yapılmaktadır ve bunlar TSK ve ilgili makamlarca yakınen takip ve kontrol edilmektedir.'' 
     





</TEXT>
</DOC>
