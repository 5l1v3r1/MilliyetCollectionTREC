<DOC>
<DOCNO> 123220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/ekonomi/aeko.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İki yıl sonra sıfırlar gidiyor 
</HEADLINE>
<TEXT>

Başbakan Yardımcısı Şener, "Enflasyonu AB kriterlerine taşıdıktan sonra tüm sıfırları atmayı planlıyoruz. Bunun için öngördüğümüz süre iki yıl" dedi 
     ERAYDIN AYTEKİN Sivas DHA 

     Başbakan Yardımcısı Abdullatif Şener, Türk Lirası’ndaki sıfırların tümünün iki yıl sonra atılacağını söyledi. 
     Bayram nedeni ile geldiği memleketi Sivas’ta yerel bir TV kanalına konuşan Şener, "Belirlediğimiz program Acil Eylem Planı IMF’nin istediğine benziyor. Dolayısıyla aynı çizgide. Biz IMF yetkililerine tek tek bakanlıkları dolaşmasını istemediğimizi söyledik. Tek noktada buluşup çalışmaları yürütmek istediğimiz söyledik. Onlar da uygun buldu" dedi. 
     Meclis lojmanının gideri 1 milyar 
     Şu anda Türk Lirası’ndaki sıfırları silmenin anlam ifade etmediğini vurgulayan Şener, şöyle konuştu "Enflasyon düşmeden sıfır atmaya niyetimiz yok. Enflasyonu AB kriterlerine taşıdıktan sonra tüm sıfırları atmayı planlıyoruz. Bunun için öngördümüz süre iki yıl. İktidarımız döneminde bu gerçekleşecek." Türkiye’nin bir "lojman cenneti" olduğunu belirten Şener, "Çankaya’da 500 milyon kira ödenen yerde kamu görevlilerinin 45 milyona oturduğunu görüyoruz. Dolayısıyla yüzde 200 zam yaptık. Bunu nüfusu 1 milyondan fazla iller için düşündük. Daha az nüfuslu iller için de başka bir uygulama olacak" diye konuştu. TBMM lojmanlarının her birinin devlete aylık masrafının 1 milyar lira olduğunu açıklayan Şener, makam aracı saltanatının da biteceğini söyledi. 
     
     Gül olmasa Başbakan bendim’ 
     Başbakanlık atama sürecinde AKP’deki tek yetkilinin Genel Başkan Recep Tayyip Erdoğan olduğunu belirten Şener, o dönemde geçen ilginç bir diyaloğu şöyle anlattı 
     "Genel başkanımızla yaptığımız görüşmelerde kendisine talebimi ilettim. Partimizde protokol listesinde genel başkanımız ilk sırada, Abdullah Gül Bey ikinci sırada ve ben de teşkilatlardan sorumlu olarak üçüncü sıradaydım. Bu sırayı takip etmesini ve tek isimle Köşk’e çıkmasını istedim. Eğer Sayın Gül’de sorun çıkarsa başbakanlığa talip olduğumu belirttim. Başka isim düşünmemesini istedim ve kendisi de bunu makul karşıladı. Ben şu andaki konumumdan memnunum." 
     
Geçmişin hesabı sorulur’      Şener, partisinin ilçe binasının çıkışında da gazetecilerin sorularını yanıtlarken, doğalgazda yapılan bazı sözleşmelerin Türkiye’nin menfaatine aykırı olduğunu belirterek, "Kanuna, tüzüğe, yönetmeliğe, ülke menfaatlerine aykırı, geçmişte işlem yapmış olan siyasilerin, bürokratların da her zaman hesaba çekilebileceğini düşünmesi gerekirdi" dedi. 
     Bir gazetecinin, "Mesut Yılmaz ve kardeşini mi kastediyorsunuz " sorusuna da Şener, "Ben genel olarak ifade ediyorum ama hiçbir dönemde yapılan yolsuzluk ve suistimaller bir sonraki dönemde kapatılamaz ve herkes, her zaman yaptığı şeyin hesabını vakti zamanı gelince verir" dedi. 
     
     Kabinede değişiklik olacak 
     Abdüllatif Şener, 9 Şubat’ta yapılacak Siirt seçimlerinde Erdoğan’ın aday olabileceğini belirterek, şu görüşleri dile getirdi 
     "Aslında hazırladığımız Anayasa değişikliği paketinde, sadece bu durumda değil, herhangi bir ilden milletvekili istifaları durumunda, o ilde herhangi bir tarihte yeniden seçim yapılmasını hedefliyoruz. Sayın Erdoğan, milletvekili seçildiği takdirde yeni hükümet oluşacaktır. Dolayısıyla kabinede birtakım değişiklikler olacaktır. Ama benim konumumda bir değişiklik olacağını sanmıyorum." 
     



 EKONOMİ 
















</TEXT>
</DOC>
