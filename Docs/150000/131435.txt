<DOC>
<DOCNO> 131435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sondun11.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
The Economist "Türkler savaşmayı kibarca reddediyor" 
</HEADLINE>
<TEXT>

     İngiltere'de yayımlanan haftalık siyaset ve ekonomi dergisi The Economist, ''Türkiye'nin savaşa katılmayı kibarca reddettiğini, ama üzerinde dayanılması zor baskı bulunduğunu'' yazdı. 
     Derginin yazısında, ABD'nin Irak savaşı için hazırlıklarını sürdürdüğü hatırlatılarak, Washington'ın en stratejik müttefiki olan Türkiye'nin ise ''cephe haline gelmeyi inatla reddettiği'' kaydedildi. 
     ABD Savunma Bakan Yardımcısı Paul Wolfowitz'in, Türkiye'ye binlerce ABD askeri yerleştirme ve kuzeyden cephe açma isteğine hala yanıt verilmediğini belirtilen yazıda, ''Türkiye'ye Amerikalı politikacılar ve Amerikan basını tarafından baskı yapıldığı ve Washington'ın istekleri kabul edilmezse Ankara'ya daha az mali ve siyasi destek verileceği'' ifade edildi. 
     Türkiye'de en önemli endişenin ekonomik olduğu kaydedilen yazıda, ''Türkiye, İkinci Dünya Savaşı'ndan bu yana ekonomisinde yaptığı en büyük ilerlemeyi bir savaşın yerle bir edeceğine inanıyor. Türkler, geçen Körfez savaşında 100 milyar dolar ticaret geliri kaybettiklerini belirtiyor ve bu kayba bir daha uğramayı istemediklerini söylüyor'' denildi. 
     Hükümet gibi kamuoyunun da savaş istemediği belirtilen yazıda, her 10 Türkten 9'unun savaş istemediğine işaret edildi. 
     





</TEXT>
</DOC>
