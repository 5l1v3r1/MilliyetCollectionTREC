<DOC>
<DOCNO> 146093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/guncel/gun20.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP davasında Zana konuştu 
</HEADLINE>
<TEXT>
Türkiye’nin bütünlüğü korunmalı 
Yeniden yargılanan eski DEP milletvekillerinden Leyla Zana, "Kürtlerin topluma katılması gereklidir" dedi 
     ANKARA MİLLİYET 

     DEP eski milletvekilleri Leyla Zana, Hatip Dicle, Selim Sadak ve Orhan Doğan’ın yeniden yargılanmalarına dün Ankara 1 No’lu DGM’de başlandı. 9 yıldır cezaevinde bulunan ve Avrupa İnsan Hakları Mahkemesi’nin "adil yargılanmadıkları" yönündeki kararı ile AB’ye uyum süreci kapsamında yapılan yasal değişiklikler sonucu yeniden yargılanmalarının yolu açılan DEP eski milletvekillerinin tahliye talepleri reddedildi. Eski vekiller, dönemin Başbakanı Tansu Çiller ile Genelkurmay Başkanı Doğan Güreş’i, "çetenin beyin takımı" olmakla suçladı. 
     
     Zana kilo almış 
     Zana’nın saçını kestirmesi ve kilo almış olması dikkati çekti. DEP’lilerin, Ankara 1 No’lu DGM Başkanı Orhan Karadeniz’in davadan çekilmesi talebi ise oybirliğiyle reddedildi. Dicle şöyle konuştu "9 yılda siyasi-politik açıdan olgunlaştığımızı düşünüyorum. Artık, Kürt demek, Kürdistan demek vatan haini olmakla eşdeğer değil. Bizler bu ülkenin, Atatürk’ün gösterdiği muasır medeniyetler seviyesine ulaşmasını istiyoruz. Türkiye’nin AİHM’de mahk m edilmesi bizi sevindirmedi ama buna mecbur kaldık." Zana da şöyle konuştu "Meclis kürsüsünde Türk-Kürt kardeşliği için yemin ediyorum’ dediğimde içtenlikle yemin etmiştim. Ayrılıkçı ve bölücü olmadığımız halde bu sıfatlarla anıldık. Türkiye’nin bütünlüğü korunarak, Kürtlerin topluma katılması gereklidir. AB ülkeleri de Türkiye ile müzakereleri başlatmalıdır. Yoksa AB eksik kalacaktır." Mahkeme, tanıkların can güvenlikleri sağlanarak ve yollukları ödenerek duruşmaya getirilmelerine karar verdi ve duruşmayı erteledi. 
     


GÜNCEL 























</TEXT>
</DOC>
