<DOC>
<DOCNO> 110810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur05.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz ''Türkiye'ye füze göndermemiz sözkonusu değil'' 
</HEADLINE>
<TEXT>

     Irak Başbakan Yardımcısı Tarık Aziz, Türkiye'nin Kuzey Irak'a asker göndermesinin, uluslararası hukuka ve iyi komşuluk ilişkilerine aykırı olacağını söyledi. 
     Ankara'daki temaslarını değerlendirdiği basın toplantısında bir soru üzerine Aziz, Irak'ın elinde kitle imha silahları bulunmadığını belirterek, Türkiye'ye füze gönderilmesinin söz konusu olmadığını söyledi. 
     Aziz, Irak'ın elinde uzun menzilli füze bulunmadığını ifade ederek, şunları kaydetti 
     ''Bu uzun menzilli füzeler 1990'lı yıllarda ortadan kaldırılmıştır. Türkiye'ye füze gönderilmesi söz konusu değildir, yani Türkiye'ye saldırılması için herhangi bir görüş sözkonusu değildir. Ayrıca bunlar son derece ucuz suçlamalardır.'' 'Bir ülkenin başka ülkenin topraklarına asker göndermesi, uluslararası hukuka uygun değildir. Türkiye'nin Kuzey Irak'a asker göndermesi, uluslararası hukuka ve iyi komşuluk ilişkilerine aykırı olacaktır'' diye konuştu. 
     Irak Başbakan Yardımcısı Tarık Aziz, ABD'nin Irak'a yönelik bir harekata girişmesi durumunda, Türkiye dahil bölgedeki hiçbir ülkeye saldırmayacaklarını söyledi. 
     Aziz, düzenlediği basın toplantısında, ''üslerini ABD'ye açması durumunda, Türkiye'ye saldırıp saldırmayacaklarının'' sorulması üzerine, ''Hiçbir şekilde, ABD dışında, bölgedeki hiçbir ülkeye karşı bir saldırı söz konusu olmayacaktır'' diye konuştu. 
     Böyle bir ihtimalin gelecekte Türkiye-Irak ilişkilerini etkileyeceğini belirten Aziz, şunları söyledi 
     ''İki komşu ülkenin birbirine zarar vermemesi gerekiyor. Üçüncü bir ülkenin binlerce kilometre uzaktan buraya gelip de ilişkilerimize müdahale etmesine ve ilişkilerimizi bozmasına izin vermememiz gerekiyor. Bunun Türk insanının ve hükümetinin sorumluluğu olduğunu düşünüyorum.''. 
     ''Türkiye ABD'nin baskılarına ne kadar karşı çıkabilir'' sorusu üzerine de Aziz, ''Tabii ki Türk hükümeti adına konuşamam ama ulusal çıkarlarınızı korumanız gerekir. Benim söylediğim sadece budur'' diye konuştu. 
     Kuzey Irak'taki kürt gruplarına ilişkin bir soru üzerine Aziz, 1991 Ağustos ayında bu gruplarla tam bir anlaşmaya varmak üzere olduklarını ve bu anlaşmayla kürt vatandaşlarının parlamentoya tam katılımının öngörüldüğünü, ancak Amerikalıların bu anlaşmanın imzalanmasına engel olduklarını söyledi. 
     Aziz, şöyle devam etti 
     ''Dolayısıyla hem Irak'a barış hem de Türkiye'ye güvenlik getirecek böyle bir anlaşmanın imzalanmasına Amerikalılar engel oldular. Irak bölgenin kontrolünü tam olarak sağladığı zamanlarda Türkiye için bir güvenlik tehdidi yoktu. Irak yönetimi artık daha fazla Kuzey Irak'ta olamadığı zaman Türkiye bu güvenlik tehditlerini yaşamak zorunda kaldı.'' 
     





</TEXT>
</DOC>
