<DOC>
<DOCNO> 145530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko35.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa günü 9,408 puanda tamamladı... 
</HEADLINE>
<TEXT>

     İMKB Bileşik Endeksi, 2. seansta 78.12 puan düşerek 9,408.46 puandan kapandı. 
     Hisse senetleri, ikinci seansta ortalama yüzde 0.82 oranında değer kaybetti. 
     İlk seanstaki 298.70 puanlık artış dikkate alındığında, borsa endeksi günün tamamında 220.58 puan yükseldi. Hisse senetlerindeki günlük artış ise yüzde 2.40 oldu. 
     Seansa 24.30 puan artışla 9,510.88 puandan başlayan endeks, ilk yarıyı 79.58 puan düşüşle 9,407.00 puandan geçti. Endeks, seans içinde en düşük 9,329.39, en yüksek 9,532.38 puanı gördü. 
     2. seansta işlem gören toplam 297 hisse senedinden 176'sı değer yitirdi, 47'si değer kazandı, 74'ünün fiyatında değişiklik olmadı. 
     Seansta, 112 trilyon 88 milyar 952 milyon liralık işlem hacmi kaydedildi. İki seanstaki toplam işlem hacmi 331 trilyon 149 milyar 812 milyon lira olarak belirlendi. 
     2. seansta, Garanti Bankası, İş Bankası C , Yapı Kredi Bankası, Turkcell ve Kardemir D en yoğun işlem gören hisse senetleri olarak belirlendi. 
     
     YORUMLAR 

     İsviçre EVG Portföy Yöneticisi Osman Nuri Özcan, dün akşam saatlerinde ABD Başkanı Bush'un Kongre'ye sunduğu ek bütçe içinde Türkiye'ye verilecek 8.5 milyar dolarlık kredinin, piyasalarda bugün olumlu etkisinin gözlendiğini söyledi. 
     1. seansta endeksin 9 bin 700 seviyelerine kadar yükseldiğini ifade eden Özcan, kar satışlarıyla bunun 9 bin 400 seviyelerine indiğini belirtti. 
     Özcan, ''2. seansta 9 bin 400 seviyeleri etrafında tutunmaya çalışarak geçiren endeks, düşük işlem hacmiyle bu seviyelerde seyretti'' dedi. 
     Özcan, Kuzey Irak'taki gelişmeler ve Genelkurmay Başkanı'nın açıklamalarına rağmen, piyasanın olası tedirginlikler nedeniyle bunlara olumlu reaksiyon veremediğini kaydetti. 
     Savaşın uzayabileceği yönündeki endişelerin yurtdışı piyasalar dahil olmak üzere Türkiye'deki piyasalarda da baskı yarattığına işaret eden Özcan, önümüzdeki dönemde savaşla ilgili gelişmeler, hükümetin alacağı ekonomik tedbirler ve bunların uygulanması yönündeki kararların piyasa üzerinde etkili olacağını vurguladı. 
     Riva Menkul Değerler Genel Müdür Yardımcısı Buğra Baban da, piyasanın bugün, ABD'den gelecek yardım beklentileri nedeniyle yüksek açıldığını ancak daha sonra geçmiş dönemdeki sıkıntıları gözönüne alarak temkinli davranmayı tercih ettiğini söyledi. 
     Baban, endeksin, beklenmedik bir gelişme olmadıkça bugünkü seviyelerinin çok fazla altına inmeyeceğini ve sıkışık bir seyir izleyeceğini kaydetti. 
     




</TEXT>
</DOC>
