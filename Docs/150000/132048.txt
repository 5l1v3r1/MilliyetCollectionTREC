<DOC>
<DOCNO> 132048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur16.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrat Parti, Melih Gökçek'in ilişiğini kesti... 
</HEADLINE>
<TEXT>

     Demokrat Parti, Ankara Büyükşehir Belediye Başkanı Melih Gökçek'in, 31 Aralık 2002 tarihi itibariyle partiyle ilişiğinin kesildiğini bildirdi. 
     Demokrat Parti Genel Başkanlığı'ndan yapılan yazılı açıklamada, Gökçek'in 19 Mayıs 2002 tarihindeki ''Demokrasi Bayramı ve Gençlik Şöleni''nde fiilen, 23 Haziran 2002 tarihindeki ''Çözüme Çağrı'' mitinginde ise resmen Demokrat Parti'li olduğu anımsatıldı. 
     Gökçek'in Demokrat Parti ile 31 Aralık 2002 tarihi itibariyle ilişiğinin kesildiği kaydedilen açıklamada, şöyle denildi 
     ''Sayın Gökçek'in bugünden sonra diğer siyaset kurumları, Anayasa Mahkemesi, Yargıtay Cumhuriyet Başsavcılığı, Yüksek Seçim Kurulu, il ve ilçe seçim kurulları, Demokrat Parti'nin her düzey ve derece teşkilatları, Genel Merkez, ikinci ve üçüncü şahıslar, kamusal ve bilumum yasal alan ile her türlü medya kurum ve kuruluş nezdinde partimiz adına temsil-ilzam hakkı ve bağlayıcılığı kalmamıştır. 
     Demokrat Parti'nin tüzel kişiliği, geleneksel varlığı, dava, mana ve misyonu, temiz ve aziz şahsiyetiyle ilgili olarak hiçbir şekil, suret ve biçimde söz söyleyemez, inisiyatif kullanamaz, beyanatta bulunamaz ve siyaset yapamaz.'' 
     





</TEXT>
</DOC>
