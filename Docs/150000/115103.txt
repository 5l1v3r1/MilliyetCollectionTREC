<DOC>
<DOCNO> 115103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sonspo24.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Cansun iddialı konuştu... 
</HEADLINE>
<TEXT>

     Beşiktaş'ın genç futbolcusu Ali Cansun Begeçarslan, teknik direktör Mircea Lucescu'nun kendisine fazlasıyla şans tanıdığını belirterek, ''Onu mahçup etmemek için elimden geleni yapacağım. Beşiktaş'ta, ilk 11'in değişmez futbolcusu olmak istiyorum'' dedi. 
     Ali Cansun, kulübün resmi internet sitesinde taraftarlarla söyleşti. Soruları yanıtlayan Ali Cansun, teknik direktör Mircea Lucescu'nun kendisine gösterdiği tavrın genç bir futbolcu için çok olumlu olduğunu, geçen yıl bulamadığı şansı bu sezon fazlasıyla bulduğunu söyledi. 
     12 yaşında Beşiktaş altyapısına girdiğini ve 7 yıl burada oynadığını ifade eden Ali Cansun, hedefini ''Milli formayı giymek ve Beşiktaş'ta ilk 11'in değişmez futbolcusu olmak'' diye açıkladı. 
     Beşiktaş'ın, ligde öteki takımlara göre avantajı bulunduğunu, ancak sezonu ilk sırada tamamlamanın önemli olduğunu kaydeden Ali Cansun, ''Bu yıl şampiyon olacağımıza inanıyorum ve bu büyük camiada şampiyonluk sevinci yaşamak istiyorum'' dedi. 
     Ali Cansun, takımda en iyi anlaştığı futbolcuların Ahmet Yıldırım, Yasin Sülün, Bayram ve Nouma olduğunu, Beşiktaş formasını antrenmanlarda bile giymenin kendini heyecanlandırdığını, Lucescu'nun gözüne girmeyi ise antrenmanlar ve maçlarda çok mücadele ederek başardığını bildirdi. 
     





</TEXT>
</DOC>
