<DOC>
<DOCNO> 101408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sondun05.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek. "Bush'un hedefleri arasında Tahran da var" 
</HEADLINE>
<TEXT>

     ABD Başkanı George Bush'un ''Arap ve İslam dünyasına demokrasiyi getirme kararında olduğu ve bu amaçla gerekirse rejimleri devirmeye hazırlandığı'' iddia edildi. 
     Newsweek dergisi, Bush'un bu konudaki stratejisinin, ''buzdağının görünen kısmından çok daha geniş kapsamlı olduğunu'' ve amacının sadece Irak lideri Saddam Hüseyin'i safdışı etmek olmadığıni ileri sürdü. 
     Derginin haberine göre, Saddam Hüseyin'i nasıl devireceği artık açıkça tartışılan Bush, Filistin lideri Yaser Arafat'ın safdışı edilmesi için de çağrı yapmış bulunuyor. Ancak Amerikan düşünce kuruluşları, Bush'un bununla da yetinmeyeceği ve hedefleri arasında İran ve Suudi Arabistan'ın da bulunduğu görüşünde. Dergiye açıklamada bulunan üst düzey bir İngiliz yetkili, ''Bağdat'a herkes gider erkek olan ise Tahran'a gider'' ifadesini kullandı. 
     Fazla tutucu olmayan çevreler ise sırada Suriye ve hatta Mısır'ın bulunduğunu, bunlara Kuzey Kore ve Myanmar'ın da eklenebileceğini kaydediyor. 
     Newsweek, Temmuz ortalarında ''daha geniş özgürlüklere yönelmeleri halinde İran halkına destek vaadinde bulunan'' Bush'un, Ağustos başında da ''İran'da gerek seçimle gelmiş olan Muhammed Hatemi hükümetinin, gerekse perde gerisinden toplumu idare eden seçilmemiş molla rejiminin etkisiz olduğunu'' ifade ettiğini hatırlattı. Haberde, Bush'un savunma politikası kurulu başkanı Richard Perle'in, Amerikalı danışmanlara Suudi rejimini bertaraf etme konusunda brifing vermek üzere bir Fransız danışmanı davet ettiği, ancak olay basına yansıyınca yönetimin, ''Suudi rejimini safdışı etme planlarını yalanladığı'' kaydedildi. 
     
     ''IRAK HAREKATINI OLUMSUZ ETKİLER'' 
     ''Newsweek'', askeri strateji uzmanlarının, diğer ülkelerdeki rejimleri devirme söyleminin Irak'a yönelik harekatın başarısını tehlikeye atabileceği uyarısında bulunduklarını da yazdı. Irak'a karşı ABD ile omuz omuza savaşması beklenen İngiltere'nin Başbakanı Tony Blair'in bile, ''Bush yönetiminin gerçek gündeminin ne olduğu yolunda sorular sormaya başladığı'' belirtiliyor. 
     





</TEXT>
</DOC>
