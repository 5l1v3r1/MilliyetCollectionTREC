<DOC>
<DOCNO> 115336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur42.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Biz bu yola çıkarken aramızdaki gemileri yaktık da çıktık... 
</HEADLINE>
<TEXT>

     YTP Genel Başkanı İsmail Cem, partilerinin baraj sorunu bulunduğuna yönelik iddiaları hatırlatarak, ''Biz bu yola çıkarken arkamızdaki gemileri yaktık da çıktık. Önümüzdeki barajları yıktık da geldik bu meydanlara. Artık hava döndü'' dedi. 
     Cem, partisince Şirinevler Meydanı'nda düzenlenen mitingte yaptığı konuşmada, partileri siyasete girdikten sonra herkesi bir korku sardığını savunarak, şunları söyledi 
     ''Çünkü Türkiye daha böyle bir parti görmedi. Çünkü hiçbirinizin kimseye diyet borcu yok. Benim de hiç kimseye diyet borcum yok. Halkımız ve Allah'tan başka hesap ve cevap vereceğimiz kimse yok. Bizim dayımız, eniştemiz yok ama halk var. Biz halkız.'' YTP'nin baraj sorunu bulunduğu yönündeki iddiaları da hatırlatan Cem, ''Biz bu yola çıkarken arkamızdaki gemileri yaktık da çıktık. Önümüzdeki barajları yıktık da geldik bu meydanlara. Artık hava döndü'' dedi. 
     Siyasi parti liderlerinin mitinglerdeki bazı konuşmalarını eleştiren Cem, birinin konuşmasında diğeri hakkında ''çürük yumurta'' dediğini, bir başkasının da ''bela okuduğunu'' söyledi. 
     Cem, ''Aman Allahım Türkiye bu değil. İnsanlarımız o lafların muhatabı değil. Onları dinleyenler çocuklara örnek olması icap eden o başbakan adaylarına bakıp, 'ileride çocuğum keşke onlar gibi konuşsa mı' diyor'' dedi. 
     Vatandaşların Türkiye'yi yönetecek başbakanı seçerken çocuklarının geleceğini de düşünmelerini isteyen Cem, şunları söyledi 
     ''Yanıbaşımızda Irak'ta ateş yanıyor. Savaş çığırtkanlığı yapanlara, petrol kokan bir çatışmaya sürüklenip de gençlerimizin geleceğini maceraya atacak olanları mı, yoksa lüzumsuz savaşın ateşinden koruyacak olanları mı seçeceğiz Türkiye'yi kavgaya götürecek olanı mı, yoksa ülkeyi bölüm bölüm kamplara bölmenin işaretini verenleri mi seçeceğiz Vatandaşımız elbette kardeşliği, YTP'yi seçecek. Bölecek değil, bütünleştirecek başbakan seçeceğiz. İnsanımızı dilim dilim cephelere sokacak değil, barıştıracak olanı başbakan seçeceğiz.'' 
     
     ''EY HALKIM, BANA VE YTP'YE SAHİP ÇIKIN'' 
     Türkiye'yi AB'ye kendilerinin taşıyacaklarını ve bunun kendilerinin işlerini olduğunu da belirten Cem, ''Kimse sahip çıkmasın'' dedi. 
     4 Kasım'da sandıktan kimin Başbakan çıkacağının Allahın takdiri ve vatandaşların isteğine bağlı olduğunu belirten Cem, ''Eğer o sandıktan ben başbakan olarak çıkarsam, ülkeyi çok iyi yöneteceğim ve çok iyi bir başbakan olacağım'' sözünü verdi. 
     Her aileden en az bir oy da isteyen Cem, ''Şimdiye kadar ben hep size sahip çıktım. Ey halkım şimdi siz bana ve YTP'ye sahip çıkın'' diye konuştu. 
     





</TEXT>
</DOC>
