<DOC>
<DOCNO> 145673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun10.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Irak'taki birliklerimiz öngörüldüğü gibi güçlendiriliyor" 
</HEADLINE>
<TEXT>

     ABD Savunma Bakanı Donald Rumsfeld, Irak'taki Amerikan birliklerinin sayılarının, bölgedeki durum yüzünden değil uzun zaman önce öngörüldüğü için her gün artırıldığını söyledi. 
     Rumsfeld, senatörlerle Kongre'de yaptığı görüşme sonrası yaptığı açıklamada, ''Irak'ın güney ve kuzeyindeki birliklerimizi her gün artırıyoruz'' dedi. 
     Asker sayısının artırılmasının bölgedeki durumla doğru orantılı olup olmadığının sorulması üzerine Rumsfeld, ''Kesinlikle değil. Bu aylar öncesinden ayarladığımız birşey. Her şey planlandığı gibi gidiyor, böyle devam edeceğiz'' diye yanıt verdi. 
     Rumsfeld ve kendisiyle birlikte toplantıya katılan Genelkurmay Başkanı Orgeneral Richard Myers, Irak'ın başkenti Bağdat'ın kuzeyindeki bir mahallede pazaryerine düşen füzeler hakkında hiçbir şey bilmediklerini de söylerken, Myers, ''Ne olup bittiğini henüz bilmiyoruz. Merkez Komutanlığı bu bölgede hedef olup olmadığını ortaya çıkarmak için olayı soruşturacak'' dedi. 
     Pazaryerine düşen 2 füze, 15 sivilin ölümüne yol açmıştı. 
     


     




</TEXT>
</DOC>
