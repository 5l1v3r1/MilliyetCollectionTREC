<DOC>
<DOCNO> 105139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sonspo07.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, yenilginin faturasını hakeme kesti 
</HEADLINE>
<TEXT>

     Altay Kulübü Asbaşkanı Tansel Önder, Ankaragücü karşısında hakem İsmet Cengiz'in hatalı kararlarının sonucu yenildiklerini savundu. 
     Altay'ın, karşılaşma boyunca sergilediği oyunla izleyen herkesin beğenisini kazandığını belirten Tansel Önder, ''Oyuncularımızın ortaya koyduğu mücadele galibiyet için yeterliydi. Ancak sonuçta hakemi geçemedik. Hakem, özellikle ikinci yarıdaki ters kararlarıyla sonucu etkiledi, herhalde formsuzdu. Umuyoruz, Merkez Hakem Kurulu da hakemlerin form durumuna dikkat edecektir'' dedi. 
     Önder, yitirilen 3 puanın kendileri açısından çok değerli olduğunu da kaydederek, şöyle konuştu 
     ''Yenilgi için tabii ki üzgünüz. Kendi sahamızda mutlak kazanmak istiyorduk. Ancak takımımız bu mücadeleyi sahaya yansıttığı sürece kayıpları telafi edecektir. Lige verilen ara yabancı oyuncuların takıma uyum sağlaması açısından çok yararlı olacak.'' Önder, futbolculara ödemelerinin yarın yapılacağını, Ankaragücü yenilgisi nedeniyle de ceza verilmesinin düşünülmediğini bildirdi. 
     
     TURMUŞ'UN YANITI 
     Bu arada Ankaragücü karşısında başarılı bir oyun sergileyen İbrahim'in çıkarılarak, yerine Fatih'in alınmasına ilişkin eleştirilere karşılık veren teknik direktör Ümit Turmuş, bu değişikliği ''gerektiği için'' yaptığını söyledi. 
     İbrahim'den ileride daha çok şeyler beklediklerini kaydeden Turmuş, '' A Genç Milli Takım'dan döndükten sonra bu oyuncumuzun devamlılıkla ilgili sorunlarını gidermesi için özel çalışmalar yapacağız. Zaten Ankaragücü maçında da çıkmak için kulübeye işaret etmişti'' dedi. 
     





</TEXT>
</DOC>
