<DOC>
<DOCNO> 124618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sondun10.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopenhag kararları Alman basınında... 
</HEADLINE>
<TEXT>

     Alman basını Kopenhag zirvesinde alınan kararlarla ilgili haberlere geniş yer verdi. 
     Die Welt gazetesi, ''Türkiye'ye AB üyeliği için tarih verilmedi'' başlığıyla birinci sayfada verdiği haberde, Başbakan Abdullah Gül'ün bir fotoğrafına yer vererek, Türkiye'nin, Kopenhag zirvesinden beklediği sonucu alamadığını yazdı. 
     Haberde ayrıca, bazı hükümet ve devlet başkanlarının, Türkiye'nin, ABD'nin desteğiyle yaptığı ''şantaj çabalarından'' rahatsız olduklarını dile getirdikleri, ancak Almanya Dışişleri Bakanı Joschka Fischer'in, Türkiye hakkında alınan kararı ''açıkça bir tarih'' olarak değerlendirdiği kaydedildi. 
     Frankfurter Rundschau gazetesi de, birinci sayfada Gül'ün bir fotoğrafıyla birlikte ''AB, Türkiye'yi bekletmeye devam ediyor'' başlığıyla verdiği haberde, Türkiye'nin, takvim verilmesi konusunda ABD'nin desteğiyle AB ülkelerine yaptığı baskılardan ve ABD Başkanı George Bush'un zirveden bir gün önce çok sayıda hükümet ve devlet başkanıyla telefonda görüşmesinden bazı liderlerin rahatsız oldukları belirtildi. 
     Türkiye'ye istediğinin verilmemesi nedeniyle Kıbrıs sorununda da ilerleme sağlanamadığına işaret edilen haberde, AGSP konusunda Türkiye ile olan ihtilafın ise giderildiği kaydedildi. 
     Berliner Morgenpost gazetesi de, ''Ankara için soğuk duş'' başlığıyla verdiği haberde, Türkiye'nin baskılarından özellikle Lüksemburg Başbakanı Jean-Claude Juncker ile Fransa Cumhurbaşkanı Jacques Chirac'ın rahatsız olduklarını belirtti. 
     Juncker'in, ''Türkiye'nin bizimle pazarlık şekli dayanılmazdı. Bu da Türkiye'nin üyelik olgunluğuna erişmediğini göstermektedir'' şeklinde konuştuğu, Chirac'ın ise ''Türkiye'nin şantajına boyun eğmememiz gerekir. Avrupa'nın hukukunu kabul etmek yeterli değil. Kibar ve medeni de olunmalıdır'' dediği ifade edildi. 
     Gazetede ''Kıbrıs müzakereleri başarısız kaldı'' başlığıyla verilen diğer bir haberde de, KKTC Cumhurbaşkanı Rauf Denktaş'ın uzlaşmaya yanaşmadığı görüşüne yer verildi. 
     Frankfurter Allgemeine gazetesi de, ''Herkes, halı satıcısı olmadığını söyledi'' başlığıyla verdiği haberde, Polonya, Malta, Macaristan ve diğer bazı yeni aday ülkeler, ayrıca Türkiye ile olan sorunların ''tarihi zirveye'' gölge düşürdüğü görüşüne yer verdi. 
     Başbakan Abdullah Gül ve AK Parti Genel Başkanı Recep Tayyip Erdoğan'ın yaptıkları görüşmelerde zaman zaman gergin ortamların yaşandığı hatırlatılan haberde, zirveden çıkan sonuçtan sonra Türk temsilcilerinin daha önce ''kabul edilemez'' dedikleri karar hakkında, ''Bu kararla yaşayabiliriz'' şeklinde konuştukları belirtildi. 
     
</TEXT>
</DOC>
