<DOC>
<DOCNO> 139886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/yazar/zbirand.html </URL>
<DATE> 2003/03/01/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Fakirliğin gözü kör olsun 
</HEADLINE>
<TEXT>

     "Ah oğlum fakirliğin gözü kör olsun" denirdi. 
     İnsanlar çaresiz kaldıkları, haklı bazı isteklerini kabul ettiremedikleri, adam yerine konulmamalarına tepki göstermek için kullanılan bir halk deyişidir. 
     Fakir olduğunuzda, borçlularınız kapılara dayandığında çaresiz kalırsınız. O zaman da direnme gücünüz azalır. Borçlularınızdan gelen öneriler karşısında daha ezik konuşmak zorunda kalırsınız. Zira çok iyi bilirsiniz ki, HAYIR dediğiniz anda evinize icracılar gelebilir. Ailenize yiyecek dahi taşıyamayacak duruma girersiniz. İstemeyerek karşınızdakilerin istediklerini kabul edersiniz. Ardından da "Fakirliğin gözü kör olsun" dersiniz. 
     İşte Türkiye'nin durumu da biraz böyle. 
     Biz sürekli ABD'ye kızıyoruz. Oysa bakıyorum, kimse çıkıp "Asıl sorumlular bizi bu duruma sokanlardır" demiyor. 
     Bugün geldiğimiz şu noktaya bakın. 
     Yıllardır süre giden kötü yönetim sonucu, bugün iç-dış borcumuz 200 milyar dolar noktasına ulaşmış... Sadece bu yıl 73 milyar dolar borç ödenecek... Piyasalar, ABD'ye verilecek yanıtı bekliyor ve olumsuz bir karar durumunda herşeyin altüst olacağı biliniyor. 
     Bir ülke'nin en önemli unsuru ekonomisidir. Eğer zenginseniz, ekonominiz sağlam temeller üzerine oturtulmuşsa, borç almak diye bir sorununuz yoksa ve buna bağlı olarak güçlü bir ordunuz varsa, direnebilirsiniz. Bağımsızlığınızı, ulusal onurunuzu ancak böyle bir ortamda daha iyi savunabilirsiniz. Yoksa ele muhtaç iken, bağımsızlık ve ulusal onurdan söz etseniz dahi inandırıcı olamazsınız. 
     Peki bunca borç para kimlerin cebine gitti 
     Toplumun birçok kesimi bundan yararlandı. 
     Çiftçilerimiz, emeklilerimiz, memurlarımız ve siyasi partiler paylarını aldılar. Bütçede para kalmadıkça dışardan borç alıp dağıtıldı. Tarım ürünlerine verilen restek buradan karşılandı. Kullanılmayan havaalanları borçları daha da arttırdı. Oy uğruna yapılan nice yatırımlar borçla gerçekleştirildi. 
     Bundan dolayı, kimseleri suçlamayalım. Sorumluluk bizlere, bizi yöneten siyasi kadrolara aittir. 
     Eğer Türkiye'nin ekonomisi daha güçlü olsa, Amerikaya yine de HAYIR diyebilir miydi 
     Diyemezdi...Türkiye konumu ve Stratejik Ortaklığı nedeniyle, yine Washington ile işbirliği yapmak zorunda kalırdı. Ancak ortaya çıkan manzara daha farklı olurdu. At pazarlığı yapıldığı izlenimi doğmazdı. 
     Eminim bir gün bu noktaya geleceğiz. 
     
     
     
ZARARI ARİA DEĞİL, BİZ GÖRDÜK      Telekomünikasyon kurumu Başkanı Ömer Arasıl'ın ZAMAN gazetesine verdiği demeci görünce, aklıma ARİA'nın iki yıla yakın süredir TURKCELL ve TELSİM'e karşı sürdürdüğü mücadele geldi. 
     2001 yılında piyasaya giren ARİA, yasalarla hakkı olan roaming Sistemini kurana kadar parasını verip diğer şebekelerden yararlanma anlaşması için resmen çağrıda bulundu. Uluslararası rekabet ve Türk yasalarına göre TURKCELL ve TELSİM'in buna uymaları, eğer uymazlarsa ülkenin yetkili kurumlarının ARİA'nın hakkını araması gerekiyordu. 
     Tam Türk usulü, TURKCELL ve TELSİM açıkça çamura yattılar. Ardı ardına davalar açarak işi uzattılar ve Türkiye'de seyirci kaldı. Sonunda, ARİA dayanamayıp Uluslararası tahkime gitti. 
     Ömer Arasıl sözünü ettiğim demecinde ARİA'nın haklı olduğunu ve haklılığının da yakında tahkim heyetince kabul edileceğini belirtiyor. 
     Yazık olmadı mı 
     ARİA bunca yıl sürüklendirildi de kim ne kazandı, ne kaybetti 
     TURKCELL ve TELSİM rekabeti engellediler, ARİA'nın bu sürede 1 milyon ki bu bile başarıdır abonenin üstüne çıkmasını bir oranda yavaşlattılar. Kendi açılarından kazançlı çıktılar. 
     Ancak, asıl kaybeden biz olduk. Tüm kısıtlamalara rağmen rekabet sayesinde elde ettiğimiz avantajlara bakılırsa, tam rekabet olabilseydi, kimbilir daha ne kadar ucuzlama sağlanabilecekti. 
     Sonra da, yabancılar neden Türkiye'de yatırım yapmıyor diye soruyoruz. 
     
     
     
2001'DE USAME, ŞİMDİ SADDAM KURTARIYOR      Hatırlayacaksınız, 2001 yılının Temmuz-Ağustos döneminde ekonomik program çökme noktasına gelmişti. Kemal Derviş, MHP'lilerin taarruzuna uğramış, Telekomun özelleştirilmesi konusundaki kavga derinleşmişti. Gerilim arttıkça borsa düşüyor, dolar yükseliyordu. Piyasalar, durumun tehlikeli gidişini görmüşler ve panik havası öncesi beklentiye girmişlerdi. Kemal Derviş, sonradan açıkladığı gibi, istifayı düşünmeye başlamıştı. 
     Tam o sırada 11 Eylül olayı patladı. 
     Usame bin Laden, Türk ekonomisinin yardımına yetişti. 
     Kemal Derviş hemen Washington'a gitti ve daha önce "Türklere 5 sent daha fazla vermem" diyen Amerikan yönetiminden ekstra 9 milyar dolara yakın bir IMF desteği elde etti. Bu para ile 2001-2002 arasında ekonomimiz bataktan kurtuldu. 
     Şimdi hemen hemen aynı durumlardayız. 
     Ne dersiniz, bu defa da Saddam mı kurtaracak 
     Galiba... 
     Bu kadar para pazarlığı herhalde boş yere yapılmıyor. 
     
     
     
CERRAHOĞLU VE CEVİZOĞLU'NUN KİTAPLARI      İki gazetecinin iki kitabı birden piyasada. Her ikisi de, daha önce yapılmış ve yayınlanmış söyleşilerden oluşuyor. 
     Hulki Cevizoğlu'nun kitabı 28 Şubat sürecini anlatıyor. Nilgün Cerrahoğlu'nun ki 2 inci baskı yaptı. Onun ki de ses getiriş söyleşileri kapsıyor. Türkiye'nin yakın tarihini merak edenlere duyurulur. 
     Her iki gazeteci, tarihçilere ve araştırıcılara son derece değerli bir malzeme veriyorlar. Geçmişi çok çabuk unutuyoruz. Gelişmeler gazete sayfalarında kalıyor. Oysa bu şekilde, farklı görüşleri kütüphanemizde saklayabileceğiz. Her ikisinin de ellerine sağlık... 
     
     
     
VEHBİ KOÇ'U HATIRLADIK...      7 inci ölüm yıldönümünde Vehbi Koç'u bize Güneri Civaoğlu yeniden yaşattı. Kanal -D'deki programı nefisti. 
     Insanlarımızı kaybettikten sonra, onların topluma verdiklerini dre unutuveriyoruz. Vehbi Bey, Türkiye'nin bir "zengini" değildi. Hepimize önemli dersler verdi. Dengelerin oluşmasına ve bozulmamasına dikkat etti. 
     Zenginliğini hiçbir zaman göstermedi. Basit bir yaşam sürdü. Değerlere sahip çıktı ve parasını daha iyi insanların yetişmesi için harcadı. Tek başına bir müessese idi ve bu konuma uygun hareket etti. Hem kendi şirketleri, hem de ülkenin istikrarına öncelik verdi. 
     Vehbi bey bizlere çok şey kattı. 
     Allah rahmet eylesin. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Karar, neye göre 


Siyasal irade şekersiz hoşafa döndü 


Ekonomik not... 


Ankara’nın iki kuşkusu 


Tezkere TBMM’de Hayır mı, evet mi 


Sağlam basmak 


"Tamam kocaoğlan, anlaştık " 


Üniversite sanayi işbirliği 


Her şık erkek biraz şövalye’ ruhlu olmalı 


Tüpraş, olası Irak savaşına hazır 


TRT’nin cevabı... 


Irak’tan barış mesajı 


Neden kalkınmış tek Müslüman ülke yok 3 


Suçlu ve mağdur 


İlk özel rakı Özlü’ Hanım’ın elinde 


</TEXT>
</DOC>
