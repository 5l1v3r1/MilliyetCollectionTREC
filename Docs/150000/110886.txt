<DOC>
<DOCNO> 110886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/siyaset/siy05.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Türkiye’de ateşkes günleri 
</HEADLINE>
<TEXT>

     ANKARA Milliyet 

     YTP’de Hüsamettin Özkan ve ekibine karşı tasfiye sürecinin başlatılmasını isteyen milletvekilleri, seçimin kesinleşmesiyle birlikte ateşkes ilan etti. Genel Başkan İsmail Cem, milletvekilleri ve yöneticileri toplayarak, Özkan ve İstemihan Talay’la birlikte "kardeşlik" görüntüsü verdi. 
     Cem, rahatsızlıklarını dile getiren milletvekillerine, "Bunların yeri ve zamanı değil, seçime kadar birlik ve bütünlük içinde çalışalım. Bunları gündeme getirmek doğru değil" mesajı verdi. Bunun üzerine tasfiye isteyen ekip, beşte bir imzayla Kurucular Kurulu’nu toplama girişimini erteledi. 
     Meclis’in tarihi bir fırsatı kaçırdığını ifade eden Cem de, "Baraj indirilir, seçim de ertelenmezdi. Bütün bunlar oldu, bitti. Tarihi bir fırsat kaçırıldı. Umarım, bizim çok uzun süredir savunduğumuz bu baraj meselesi başımıza ciddi sorunlar açmaz. Böyle bir öfke ortamında baraj sistemi anormal sonuçlar yaratabilir. Meclis daha dirayetli olsaydı, baraj sorunu çözülürdü" dedi. 



 SİYASET 
















</TEXT>
</DOC>
