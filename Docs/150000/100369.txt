<DOC>
<DOCNO> 100369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur09.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan hedefini büyük koydu "Yüzde 50 oy" 
</HEADLINE>
<TEXT>

     AK Parti Genel Başkanı Recep Tayyip Erdoğan, kendisinin ve partisinin önünü kesmek isteyenler bulunduğunu öne sürerek, siyasi parti liderlerine ''ön kesmeyi bırakın, ipi göğüslemeye bakın'' diye seslendi. 
     Erdoğan, AK Parti Genel Merkezi'ndeki il başkanları toplantısı öncesinde yaptığı konuşmada, Türkiye'nin çok önemli bir dönemeçten geçtiğini söyledi. Bu sürecin hem ülke hem de partisi için büyük önem taşıdığını kaydeden Erdoğan, seçim kararının alınmasındaki süreci anlattı. 
     Ülkenin içinde bulunduğu sıkıntıların, sorunların dayanılmaz bir noktaya ulaştığını savunan Erdoğan, 3 Kasım'dan sonra halkın ''insan olma onuruna varacağını'' ifade etti. 
     3 Kasım'dan sonra da Türkiye'nin AB üyeliği, Irak'a olası bir operasyon, Kıbrıs ve Ortadoğu gibi sorunların Türkiye'nin önünde olacağını belirten Erdoğan, seçimden sonra millet iradesini yansıtacak bir hükümetin bu sorunları çözebilecek gücü göstereceğini dile getirdi. Seçimin, ''uzun süredir ülkeyi yönetenler ve kendilerini ayrıcalıklı görenler ile Anadolu arasında geçeceğini'' belirten Erdoğan, seçimi ''Anadolu'nun sesi olan partilerin'' kazanacağını kaydetti. 
     Ortada bir maç oynandığını, iktidarın kendilerini yenebilecek rakiplere ahlaki olmayan yöntemlerle ya forma değiştirttiklerini ya da hakemleri yanlarına aldığı görüşünü dile getiren Erdoğan, ''Ama millet hem rakibi hem de hakemi yenecek'' dedi. 
     Erdoğan, AK Parti'nin siyasi gerilimin tarafı olmayacağını belirterek, il başkanlarına bölgelerinde ikili kavgalara girmemeleri uyarısında bulundu. 
     Son günlerde bazı kesimlerin ''Tayyip Erdoğan'ın önünü nasıl keseriz, AK Parti'nin yükselişini nasıl önleriz'' diye kampanyalar yürüttüklerini savunan Erdoğan, halka rağmen iktidar olunamayacağını söyledi. 
     İpi göğüslemek isteyenin halkı yanına alması gerektiğini vurgulayan Erdoğan, şöyle devam etti 
     ''Bütün siyasi parti liderlerine sesleniyorum Ön kesmeyi bırakın, ipi göğüslemeye bakın. Demokrasi ön kesme sanatı değildir, ipi göğüsleme sanatıdır. Kulvar değiştirerek ön kesmek yanlıştır. Kuraldışı oyunlarla çelmelerle millet iradesinin önünü kesmeye çalışanlar bunun seçimde dersini alacaklardır. Bizim iktidarımızda ayrıcalık yapılmayacak, kimse zenci Türk diye ayrılmayacak. Türk vatandaşı herkes, bizim iktidarımızda eşit hizmet alacak bireylerdir.'' Erdoğan, halkın tazyikiyle, ülkede güven ve istikrarın oluşması için AK Parti'nin iktidara yürüdüğünü öne sürerek, ''Bize tek başına iktidar yetmez. AK Parti yüzde 50'lerin üzerinde oy almalı ki millet iradesi açık bir şekilde yansısın'' dedi. 
     





</TEXT>
</DOC>
