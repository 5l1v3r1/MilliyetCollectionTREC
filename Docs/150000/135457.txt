<DOC>
<DOCNO> 135457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun20.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi ulemasının fetvası "Kafir ilan etmek İslama aykırı" 
</HEADLINE>
<TEXT>

     Suudi Arabistan'daki İslam uleması, Müslüman olmayanlara saldırılmasının İslam'a aykırı olduğunu belirten bir fetva çıkardı. 
     Irak'a olası savaş öncesinde bölgede ABD'ye karşı artan tepkiyi göz önüne alan ulema, insanları rasgele kafir olarak ilan etme ve hedef almanın suç olduğunu belirtti. 
     Suudi gazetelerinde yayınlanan fetvada, ''Ulema konseyi, bazı ülkelerde yaşandığı gibi masum insanların kanının dökülmesi, binaların ve gemilerin bombalanması, kamu ve özel tesislerin tahrip edilmesi türünden saldırılar suçtur ve İslam'a aykırıdır'' denildi. 
     Fetvada, ''Bu tür saldırılarda bulunanların sapkın inançlara ve yanıltıcı ideolojilere sahip bulundukları ve suçlarının sorumluluğunun kendilerine ait olduğu'' belirtilerek, ''İslam dini ve Müslümanlar bu kişilerin hareketlerinden sorumlu tutulmamalı'' denildi. 
     Son aylarda Kuveyt'teki Amerikalılara karşı saldırılarda bulunulmuş, geçen sene Yemen açıklarındaki bir Fransız tankeri bombalanmıştı. 
     





</TEXT>
</DOC>
