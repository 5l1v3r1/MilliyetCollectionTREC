<DOC>
<DOCNO> 132913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/soneko30.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül BBC'de..."Irak'a bu savaşı sen önleyebilirsin" dedik 
</HEADLINE>
<TEXT>

     Başbakan Abdullah Gül, ''biz Irak'a zaman tükeniyor, BM ile uyum içinde önlemleri alın mesajını verdik'' dedi. 
     Başbakan Gül, Davos toplantıları çerçevesinde BBC tarafından hazırlanan, 'Irak savaşı gerekli mi, kaçınılmaz mı'' konulu açık oturuma katıldı. Başbakan, Irak'a oyun oynamanın vakti olmadığını, zamanın hızla tükendiği vurgularken, ''Irak'a sen bu savaşı önleyebilirsin dedik'' şeklinde konuştu. 
     Başbakan Gül, Irak krizini çözmeye yönelik İstanbul'da dün yapılan Dışişleri Bakanları toplantısından çıkan mesajı da, Irak'a ilettiklerini ifade etti. 
     Başbakan Gül, muhtemel bir Irak savaşının Şubat 1991'deki gibi Türkiye'ye bir mülteci akınına neden olup, olmayacağının sorulması üzerine, Türkiye'nin 1991'de çok fazla mülteci akınına uğradığını, bu tecrübeyi yaşadıklarını, kadın, çocuk ve yaşlı binlerce mülteciye kapıyı açmak zorunda kaldıklarını, aynı şeyin şimdi de olmasını istemediklerini bildirdi. 
     Bölgede şiddet dışı bir çözümden yana olduklarını belirten Başbakan Gül, böyle bir çözüm bulunması için de girişim başlattıklarını vurguladı. 
     Başbakan Gül, Irak'ın BM kurallarına uyması halinde, ancak siyasi ve toprak bütünlüğünü sağlayabileceklerini ve Irak'ın da konunun ciddiyeti mutlaka algılaması gerektiği mesajı verdiklerini, bu mesajın Irak yönetimine bir mektupla iletildiğini kaydetti. 
     
     DİĞER KATILIMCILAR 
     Oturumun diğer katılımcılarından ABD Dışişleri Bakanlığı Politika Planlama Bölümü Direktörü Richard Haass da, Irak'ın bütünlüğünden yana olduklarını, fakat Irak'ta hem kitle imha silahlarından arındırılmasını hem de herkes için tehdit oluşturmayacak normal yönetime sahip olması için çaba gösterdiklerini kaydetti. 
     Haass, Irak'a olası bir müdahalede insani yardım planı için de hazır olduklarını vurguladı. 
     Arap Birliği Genel Sekreteri Amr Moussa ise Irak konusunda bir ülke istedi diye değil, BM ile işbirliği içinde bir çözüm bulunması gerektiğini kaydetti. 
     Oturuma, Londra Üniversitesi Kıraliyet Koleji'nden Sir Lawrence Freeman da katıldı. 
     





</TEXT>
</DOC>
