<DOC>
<DOCNO> 100451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/spor/spo04.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aaa, kanı kırmızıymış 
</HEADLINE>
<TEXT>

Trabzon’a önceki gece gelen Güney Koreli Yong sağlık kontrolü sırasında gazetecilere "Neden fotoğrafımı çekiyorsunuz" diye sordu, "Kanın kırmızı mı diye bakıyoruz" yanıtını aldı 
     İlgi odağı oldu 
     BORDO - Mavili takımın yeni transferi Lee Eul Yong gelir gelmez Trabzon’u adeta salladı. Dört saatlik bir uykudan sonra antrenmana çıkan Güney Koreli oyuncu öğleden sonra da sağlık kontrolünden geçti. Yong kendisini görüntüleyen basın mensuplarına "Kan alınırken neden çekiyorsunuz" diye sordu. Ardından "Senin kanın da kırmızı mı diye bakıyoruz" cevabını alınca kahkahalara boğuldu. 
     
     Basın peşinde 
     KENDİSİNE gösterilen ilginin karşılığını vereceğini belirten Yong, "Trabzonspor taraftarı da Güney Koreliler gibi ateşli. İnsanı havaya sokuyor. Dünya Kupası’nda gördünüz. Taraftarımız sayesinde kimsenin aklından bile geçemeyecek şeyler yaptık. Trabzon’da aynı hava sürerse benden beklenmeyen şeyleri yapabilirim" ifadelerini kullandı. Bu arada Young ile birlikte 12 Güney Koreli gazeteci de Trabzon’a geldi. 
     
     İki yıllık imza 
     Trabzonspor’un yeni transferi Lee Eul Yong sabah sağlık kontrolündan geçti, öğleden sonra ise Bordo - Mavili kulüple iki yıllık sözleşme imzaladı. Lee Eul Yong kendisine gösterilen ilgiden ise bir hayli memnun kaldı. 
     
     Mehmet tamam 
     TRABZONSPOR ile Sadettin Saran arasında patlak veren Mehmet Yılmaz krizi dün yapılan görüşmeler sonrası çözüldü. Golcü futbolcu için Bordo - Mavili kulüpten satış ve sezon sonuna senet isteyen Saran, Başkan Özkan Sümer’i arayarak, "Yanlış bir anlama var. Ben Mehmet Yılmaz’ın bonservisiyle alınmasını istemedim" dedi. 
     SADETTİN Saran’ın, Sümer’e, "Gelecek sezon için Mehmet’i 1 milyon 100 bin dolara alacağınızı taahhüt etmiştiniz. Bende bu nedenle Trabzonspor’dan teminat mektubu veya çek istedim. Talebim bu sezona yönelik değil, gelecek yıla" diye konuştu. Bu gelişmeler sonrası tarafların anlaşmaya vardığı ve golcü futbolcunun Trabzon’da kaldığı açıklandı. 
     
     Bushi topun ağzında 
     HAZIRLIK maçlarında müthiş bir performans gösteren Bushi, Teknik Direktör Samet Aybaba’nın gözüne giremedi. Aybaba’nın yönetime Arnavut golcü için yine olumsuz rapor verdiği ve "Bushi gitmeli. Mehmet Yılmaz’ın yanına seri ve teknik bir golcü almalıyız" dediği öğrenildi. Bu arada önceki gece Trabzon’a gelen kaleci Zdravkov ile anlaşma sağlanamadı. Yöneticiler Bulgar kalecinin fiyat artırdığını, bu yüzden transferden vazgeçildiğini belirttiler. 
     



 SPOR 
























</TEXT>
</DOC>
