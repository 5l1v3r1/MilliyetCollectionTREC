<DOC>
<DOCNO> 118495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur09.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın milletvekillerine pantolon giyme olanağı geliyor... 
</HEADLINE>
<TEXT>

     AK Parti Genel Sekreteri Ertuğrul Yalçınbayır, TBMM İçtüzüğü'nde değişiklik çalışmalarını bugün de sürdüreceklerini bildirdi. Yalçınbayır, kadın milletvekillerinin Genel Kurul'da pantolon giymelerine olanak sağlayacak bir düzenleme yapmayı planladıklarını da söyledi. 
     Yalçınbayır, milletvekili kaydını yaptırırken, gazetecilerin Meclis İçtüzüğü değişikliğine ilişkin sorularını yanıtladı. İçtüzüğün Anayasa Mahkemesi'nin iptal gerekçelerine uygun olarak yeniden düzenlenmesine çalıştıklarını anlatan Yalçınbayır, Anayasa'ya uyumu üzerinde de durduklarını söyledi. 
     
     ''CHP İLE ORTAK...'' 
     İçtüzüğün CHP ile bir mutabakat içinde değiştirileceğini kaydeden Yalçınbayır, değişiklik teklifinin TBMM Başkanlığı'na CHP ile ortak verileceğini bildirdi. 
     Yalçınbayır, gazetecilerin soruları üzerine, milletvekillerinin konuşma sürelerini kısaltan uygulamanın eski haline getirilmesi üzerinde durduklarını, milletvekillerinin her madde üzerinde 5 önerge vermesi konusunda görüş birliğine vardıklarını söyledi. 
     Gazetecilerin, kıyafetle ilgili bir düzenleme olup olmadığı sorusu üzerine de Yalçınbayır, kadın milletvekillerinin Genel Kurul'da pantolon giymelerine olanak sağlayacak bir düzenleme yapmayı düşündüklerini ifade etti. Yalçınbayır, içtüzükteki değişiklikleri ''Katılımın demokratik olarak arttırılması, ancak yasa çıkarılmasının zorlaştırılmaması'' ilkesi doğrultusunda yürüttüklerini kaydetti. 
     





</TEXT>
</DOC>
