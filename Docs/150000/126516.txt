<DOC>
<DOCNO> 126516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/yasam/yas02.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartopu sevdası faciayla bitti 
</HEADLINE>
<TEXT>

İki aile, İzmir’de hasret oldukları kar uğruna Spil Dağı’na gitti. Ama dönüşte buzlanan yolda 50 metrelik uçuruma yuvarlanınca, bir anne ile 12 yaşındaki kızı Aslı can verdi 
     TAYLAN YILDIRIM İzmir DHA 

     İzmir Kemalpaşa’da önceki gün kar görmek için Spil Dağı’na giden iki ailenin bindiği panelvan tipi araç buzlanan yolda kayınca, neşeli başlayan yolculuk korkunç bir sonla bitti. 
     Gıda Çarşısı’nda elektronik eşya ticareti yapan Sebahattin Çelik 44 , eşi Hatice 38 , kızı Aslı 12 , oğlu Nadir 17 ve kayınvalidesi Zübeyde Bayat 73 , yakınları Çiğdem Kara 32 , Levent Kara 35 ve onların kızları Sıla Kara 2 ile piknik yapıp kartopu oynamak için Manisa ile İzmir arasındaki Spil Dağı’na gitti. Akrabaları Murat Öner de içinde arkadaşlarının bulunduğu otomobiliyle onlara eşlik etti. Günboyu bembeyaz doğada eğlenen, kartopu oynayıp kardan adam yapan grup, akşamüstü yine neşe içinde Sebahattin Çelik yönetimindeki kamyonete binip Bornova’daki evlerine dönüş için yola çıktı. 
     
     Cepten yardım istedi 
     Ve ne olduysa, panelvanı kullanan baba Sebahattin Çelik’in, Beşpınar köyü yakınlarında yoldaki buzlanma nedeniyle aracın kontrolünü yitirmesiyle oldu. 
     Yoldan çıkan aracın yaklaşık 50 metrelik uçuruma yuvarlandığı kazada, Bornova Mustafa Kemal İlköğretim Okulu 7. sınıf öğrencisi Aslı ile annesi Hatice Çelik hayatlarını kaybetti. Aracı kullanan baba Çelik, oğlu Nadir, Zübeyde Bayat ve Çiğdem Kara ise yaralandı. 
     Aynı araçtaki Levent Kara ile kızı Sıla ise yara almadan kurtuldu. Yaralılardan Mustafa Kemal Lisesi 1. sınıf öğrencisi Nadir Çelik, cep telefonuyla arkalarından gelen kuzeni Murat Öner’i arayarak yardım istedi. Öner ve köylülerin yardımıyla kurtarılan yaralılar, Ege Üniversitesi Hastanesi’ne kaldırıldı. Baba Çelik hariç diğer yaralılar taburcu edildi. 
     



 YAŞAM 

















</TEXT>
</DOC>
