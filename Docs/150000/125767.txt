<DOC>
<DOCNO> 125767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/siyaset/siy02.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsanlar içindeyken yıkıma başladılar 
</HEADLINE>
<TEXT>

     ÜMİT ÖZEL, CEYHUN KÖSE Bursa DHA 

     Bursa’nın Osmangazi ilçesine bağlı Mehmet Akif Mahallesi’nde kaçak olarak yapıldığı belirlenen 12 binanın yıkımında olaylar çıktı. Bazı aileler yıkım ekiplerine taşlı saldırıda bulunurken, bazıları da evlerinden çıkmak istemedi. Olaylar nedeniyle yıkımlara ara verilirken, jandarma iki kişiyi gözaltına aldı. Bölgeye gelen jandarma ve Osmangazi Belediyesi yıkım ekipleri, Mustafa Yıldız ve Bayram Güleç’in kaçak yapılarını yıktılar. Daha sonra Ahmet Erdoğan ve Hasan Ceylan’ın evine yönelen ekipler, tepkiyle karşılaştı. İki katlı evinin alt katında oturan Meryem Ceylan, hamile olduğunu belirterek, evden çıkmadı. Meryem Ceylan, tüm uyarılara rağmen çıkmazken, ekipler üst katı yıkmaya başladı. Bu sırada tepki gösteren kaçak bina sahipleri dozerlere taşlı saldırıda bulundu. Bazı iş makinelerinin üzerine çıkanlar ise jandarma tarafından indirildi. Olaylar sırasında Ahmet Erdoğan ve Mesut Yanar gözaltına alındı. 



 SİYASET 












</TEXT>
</DOC>
