<DOC>
<DOCNO> 103335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sondun11.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya ikinci kez sele yenik düştü... 
</HEADLINE>
<TEXT>

     Avusturya'da kısa süren bir aradan sonra dün gece başlayan sağanak yağmur, ikinci bir sel baskınına neden oldu. Oberösterreich eyaletinde çok sayıda binanın bodrum katlarını su bastığı bildirildi. 
     Avusturya'nın Oberösterreich eyaleti sakinleri, iki hafta önceki sel felaketinin enkazını kaldırmaya çalışırken, dün gece ikinci bir sel baskınına uğradılar. Eyalette dün gece başlayan şiddetli yağışların, özellikle Linz, Steyr ve Grein an der Donau kentlerinde çok sayıda binanın sular altında kalmasına neden olduğu haber verildi. 
     Bölgedeki itfaiye ve kurtarma ekipleri, Grein an der Donau ile St.Oswald kasabalarında çok sayıda binanın sular altında kaldığını, tünel ve yeraltı geçitlerini de su basması yüzünden bölgedeki tren seferlerinin iptal edildiğini bildirdiler. 
     Şiddetli yağış, başkent Viyana'da da etkili oldu. Su altında kalan Südbahnhof istasyonunda fren denemesi yapan bir yolcu treninin raydan çıkması sonucu 35 kişi yaralandı. 
     Öte yandan hükümetin selden zarar görenler için bütçeden ayırdığı 1,5 milyar euroluk yardımdan 20 milyon euronun, Oberösterreich eyaletindeki selzedelere ödendiği açıklandı. 
     





</TEXT>
</DOC>
