<DOC>
<DOCNO> 109665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sondun01.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron ''Karargahtakiler en büyük teröristler'' 
</HEADLINE>
<TEXT>

     İsrail Başbakanı Ariel Şaron, Irak'ın muhtemel saldırısı durumundaki tutumlarının ne olacağının ayrıntılarını açıkladı. 
     Şaron, Jarusalem Post'a yaptığı açıklamada, İsrail'in muhtemel bir Irak saldırısına ancak insani kayıplar olması ya da Devlet Başkanı Saddam Hüseyin'in konvansiyonel olmayan silahlar kullanması durumunda karşılık vereceklerini söyledi. 
     ABD'nin Irak'a saldırısı durumunda mümkünse olayın dışında kalmak istediklerini belirten Şaron, Irak İsrail'i vurur, ancak kent merkezlerine saldırıp kayıplara yol açmazsa cevap vermeyeceklerini bildirdi. Şaron, ''Ancak İsrail'e zarar verilirse kayıplar olursa ya da bize karşı kitle imha silahları kullanılırsa o zaman İsrail kesinlikle vatandaşlarını korumak için uygun adımı atacaktır'' diye konuştu. 
     Körfez savaşı sırasında Saddam İsrail'e scud füzeleri attığında Washington'un gösterdiği tutumu da eleştiren Şaron, ''O zaman ABD, İsrail'i korumak ya da İsrail'e saldırıyı önlemek için gerekli adımları atmamıştı'' dedi. 
     
     KUŞATMA 

     İsrail'in Filistin Devlet Başkanı Yaser Arafat'ın Ramallah karargahını kuşatmasına da değinen Şaron, karargahtaki teslim olması istenen bazı kişilerin, ''katiller çetesi'', ''en büyük teröristler'' olduğunu iddia etti. 
     Kuşatmayla ilgili ABD ile aralarındaki görüş farklılığını ''dostlar arasındaki uyuşmazlık'' olarak nitelendiren Şaron, Filistinli militanların, ABD'nin Irak'ı vurması öncesinde İsrail'e saldırılarını artırmaya çalıştıklarını öne sürdü. 
     Şaron, ''Buradaki düşünce, ABD'nin Irak saldırısı yaklaştıkça, İsrail'in terörizme cevap vermesinin güçleşeceğidir. İsrail'in ABD'ye zorluk çıkarmak istemediğini biliyorlar'' dedi. 
     
     BİR FİLİSTİNLİ ÖLDÜRÜLDÜ 

     Öte yandan İsrail askerleri, Gazze Şeridi'nin kuzeyinde bir Yahudi yerleşim birimine sızmaya çalıştığını söyledikleri bir Filistinliyi öldürdü. 
     İsralli askeri bir yetkili, silahlı bir Filistinlinin Elei Sinai yerleşim birimine girmeye çalışırken öldürüldüğünü, ikinci bir saldırganın da arandığını kaydetti. 
     





</TEXT>
</DOC>
