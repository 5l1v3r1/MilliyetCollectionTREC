<DOC>
<DOCNO> 119862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/guncel/gun10.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Müdürü’ne 8 yıl hapis istemi 
</HEADLINE>
<TEXT>

Organize Suçlar Şube Müdürü Saçan’ın da aralarında bulunduğu üç polis hakkında gözaltındaki bir kişiye kötü muamelede bulunmaktan dava açıldı 
     ESRA ALUS İstanbul 

     Organize Suçlar Şube Müdürü Adil Serdar Saçan’la iki polis hakkında beş yıl önce gözaltına alınan bir kişinin yaptığı şik yet üzerine, kötü muamele suçundan 8 yıla kadar hapis cezası istemiyle dava açıldı. 
     İstanbul Başsavcılığı’nca hazırlanan iddianamede, Hakkı Saygılı’nın Ankara Başsavcılığı’na 25 Ekim’de yaptığı başvuruda, 1 Aralık 1997’de, o dönem İstanbul Mali Şube Müdürlüğü’nde görevli olan polis memuru Ufuk Baysan tarafından, "gözaltında bulunan bir kişiyi kurtarabileceğini söyleyerek 35 bin dolar alarak dolandırıcılık yapmak" suçlamasıyla gözaltına alındığını anlattığı belirtildi. 
     
     Rapor verildi... 
     Saygılı’nın dilekçesinde, gözaltında kaldığı dört gün boyunca o dönemde Mali Şube Müdürlüğü’nde görevli olan Saçan ile polisler Baysan ve Dinçer Karataş tarafından kendisine kötü muamele yapıldığını öne sürdüğü belirtilen iddianamede, müştekinin 5 Aralık 1997’de İstanbul Özel Tip Kapalı Cezaevi Tabipliği’nden, 8 Aralık 1997’de de Adli Tıp Kurumu Başkanlığı Eyüp Şube Müdürlüğü’nden verilen raporlarının bulunduğu kaydedildi. 
     İddianamede, Saygılı’nın üzerindeki darp izlerini gösteren 8 fotoğraf olduğu da ifade edildi. Delillerin değerlendirilmesinin mahkemeye ait olduğu belirtilen iddianamede, Saçan, Baysan ve Karataş’ın 8’er yıla kadar hapis istemiyle yargılanması istendi. 
     



 GÜNCEL 


















</TEXT>
</DOC>
