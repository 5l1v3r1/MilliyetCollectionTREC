<DOC>
<DOCNO> 149174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur04.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Orgeneral "Iraklılar bu kadar kolay teslim olmamalıydı" 
</HEADLINE>
<TEXT>

     Emekli Orgeneral Edip Başer, Irak'ın topraklarına gelen yabancı insanlara bu kadar kolay teslim olmaması gerektiğini belirterek, ''Savaşta lider çok önemli. Lider lider olursa, onun arkasından gidenler, bir memleketi kolay kolay teslim etmezler. Saddam bir lider değil, şarlatan'' dedi. 
     Uluslararası Teknolojik, Ekonomik ve Sosyal Araştırmalar Vakfı'nca UTESAV , Müstakil Sanayici ve İşadamları Derneği'nde MÜSİAD ''Savaş teknolojisi, savaşın teknik, ekonomik ve insani boyutu'' konulu panel düzenlendi. 
     Panelde konuşan Başer, Irak'ta halkı belli ulusal amaçlar çerçevesinde birleştirecek, yönlendirecek, motive edecek bir liderin bulunmadığını belirterek, ''Vatan savunmasının v'si dahi olmadan bu kadar çabuk darmadağın olmanın arkasında yatan neden budur'' dedi. 
     Katılımcıların sorularını da yanıtlayan Başer, Irak ordusunun nerede olduğunun bilinmediğini ve asker olarak Irak'ta böyle bir sonucu tahmin etmediğini söyledi. 
     Başer, Basra bölgesinde gösterilen mukavemetten, ABD ve İngiltere'nin Irak'ı çok küçümsediklerini ve onun için de gereğinden fazla bedel ödemek durumunda kalacaklarını tahmin ettiğini, ancak yanıldığını belirterek, şöyle dedi 
     ''Savunmasız ve gayretsiz biçimde bir ülkenin şu veya bu şekilde gelmiş insanlara teslim edilmesi, kurtuluş mücadelesini vermiş, çok daha ağır şartlarda vatanını savunmuş bir ülkenin evlatları olarak bizlere ağır geldi. Böyle olmamalıydı. Ama netice olarak Irak bir ülkedir. Topraklarına gelen yabancı insanlara bu kadar kolay teslim olmamalıydılar. Veya baştan bunların söylediklerini yapıp, kan dökülmesine, bu görüntünün ortaya çıkmasına meydan vermemeliydiler. Madem ki direndin, 'gelirsen savaşırım' dedin, o zaman savaş. Savaşmadan ortadan yok oldukları için de komşuları olarak bunu pek hazmedemiyoruz.'' Başer, savaşta sadece teknolojinin değil, insan unsurunun da çok önemli olduğunu vurgulayarak, ''Savaşta lider çok önemli. Lider, lider olursa, onun arkasından gidenler bir memleketi kolay kolay teslim etmezler. Saddam bir lider değil, şarlatan'' dedi. 
     Kuzey Irak'ta bağımsız bir Kürt devleti kurulmasının Türkiye'nin çıkarlarına aykırı olduğunu vurgulayan Başer, şöyle devam etti 
     ''Bu, ileride Türkiye'nin toprak bütünlüğüne yönelik bir tehdidi, daha şekillenmiş bir hale getirir. O bakımdan Türkiye orada böyle bir oluşumun meydana gelmesine izin vermeme ve elinden geleni yapma durumundadır. Elinden ne gelebilir. Türkiye'nin bunu çok ciddi ve dikkatli olarak bugünlerde düşünmesi lazım. Orada bir devlet olursa Türkiye kime savaş ilan eder O devleti ortadan kaldırmak için askeri harekat mı başlatır Yoksa başka uluslararası platformda diplomatik bazı tedbirlere mi başvurur Bunları, Türkiye'yi yöneten kadroların çok dikkatli bir biçimde değerlendirip, kararlarını vermesi gerekir. Muhtemel gelişmelere göre değişik hareket tarzlarına şimdiden hazırlanılması gerekir.'' Başer, Kürtlerin Musul ve Kerkük'e girmemeleri konusunda ABD'nin Türkiye'ye verdiği sözler bulunduğunu belirterek, ''ABD gibi bir ülkenin verdiği sözün arkasında durması gerekir'' dedi. 
     





</TEXT>
</DOC>
