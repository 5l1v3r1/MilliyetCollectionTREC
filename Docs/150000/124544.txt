<DOC>
<DOCNO> 124544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/guncel/gun04.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
2004’ün mimarları Chirac ve Schröder 
</HEADLINE>
<TEXT>

AB Komisyonu yetkililerinin katıldığı yemekte Erdoğan’a "Kriterler yetmez, medeni olmak lazım" diyen Chirac ile Schröder, tarihi belirleyen isimler oldu 
     Avrupa Birliği liderleri Kopenhag’a gelirken zirveye Türkiye’nin damgasını vuracağını biliyorlardı. Zirve başlamadan önce başlatılan diplomatik temaslar, kararın alınacağı ve sadece AB devlet ve hükümet başkanlarıyla AB Komisyonu’nun en üst düzey yetkililerinin katılacağı yemeğin tansiyonunun ve öneminin son derece yüksek olacağının göstergesi niteliğindeydi. Yemekte Türkiye enine boyuna tartışıldıkça "eteklerdeki taşlar" da dökülmeye başlandı. Zirveden yaklaşık bir hafta önce Almanya’yla ikili uzlaşmaya varan Fransa Cumhurbaşkanı Jacques Chirac’ın Türkiye’ye yönelik tavrı oldukça katıydı. 
     Chirac, "Haziran 2004’te Avrupa Parlamentosu seçimleri var. Türkiye’ye tarihin bundan önce verilmesini istemiyoruz. Bunun önüne geçen bir tarih verirsek boyun eğmiş oluruz" dedi. Chirac’ın Erdoğan’a yönelik sözleri de dikkat çekiciydi "Avrupalı olmak için kibar ve medeni olmak da gerekir." Gerhard Schröder’in en önemli çekincesini ise para oluşturdu. Schröder, "Türkiye için öngörülen bir para yok. Bu yüzden 2004 sonunu istiyoruz" dedi. İngiltere Başbakanı Tony Blair ise desteğini sürdürdü. 
     

</TEXT>
</DOC>
