<DOC>
<DOCNO> 145315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sonspo03.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'in belalısı Cibona Zagreb... 
</HEADLINE>
<TEXT>

     Avrupa Basketbol Kulüpleri Birliği ULEB tarafından organize edilen Avrupa Ligi'nde ikinci turda mücadele eden Efes Pilsen, E Grubu'ndaki dördüncü maçında yarın deplasmanda karşılaşacağı Hırvat KK Cibona VIP Zagreb karşısında zorlanıyor. 
     Efes Pilsen, KK Cibona Zagreb ile bugüne kadar 15 kez karşılaşırken, rakibi karşısında 8 yenilgi alarak başarısız bir görüntü çizdi. Lacivert-beyazlılar, Hırvat ekibini ise 7 kez yenme başarısı gösterdi. 
     Avrupa kupalarında Hırvat rakibiyle ilk maçını 1986-87 sezonunda Avrupa Kupa Galipleri Kupası'nda yapan Efes Pilsen, rakibi karşısında ilk galibiyetini de 1994-95 sezonunda Avrupa Şampiyon Kulüpler Kupası'nda aldı. 
     
     DEPLASMANDA TEK GALİBİYET 
     Efes Pilsen, KK Cibona Zagreb ile deplasmanda 6 kez karşılaşırken, bu karşılaşmalarda sadece 1 galibiyet alabildi. 
     Hırvat ekibine deplasmanda 5 kez yenilen lacivert-beyazlılar, rakibi karşısında ilk ve tek galibiyetini de 1997-98 sezonunda Avrupa Ligi'nde 102-98'lik skorla aldı. 
     
     BU SEZON RAKİBİYLE 4. MAÇINA ÇIKACAK 
     Avrupa Ligi'nde ilk turda da Hırvat takımıyla aynı grupta yer alan Efes Pilsen, Cibona Zagreb ile yarın bu sezonki dördüncü maçına çıkacak. 
     İlk turda deplasmanda rakibine mağlup olan lacivert-beyazlılar, kendi sahasındaki maçı ise 34 sayı farkla 91-57 kazanma başarısı göstermişti. Efes Pilsen, ikinci turda İstanbul'daki maçta da rakibini 68-62 mağlup etmişti. 
     




</TEXT>
</DOC>
