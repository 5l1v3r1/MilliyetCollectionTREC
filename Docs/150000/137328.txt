<DOC>
<DOCNO> 137328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo05.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hentbol... Şenay Kabadayı 12 yıldır kalemizi koruyor... 
</HEADLINE>
<TEXT>

     Bayan Hentbol Milli Takımı'nın tam 12 yıldır kalesini koruyan Şenay Kabadayı 31 , en uzun süre aynı kulüpte forma giyen henbolcu unvanını elinde bulunduruyor. 
     Eti Bisküvileri Bayan Hentbol Takımı'nda 1987 yılında bu spora ilk kez ciddi adımını atan Şenay Kabadayı, 1988 yılında Anadolu Üniversitesi'ne transfer oldu. 
     Türkiye-Gürcistan yıldız milli takımları arasında 1989'da yapılan maçta ilk kez milli formayı giyen Kabadayı, aynı yıl genç milli takıma da seçildi. 
     1991 yılında ilk kez seçildiği A Milli Takım'ın kalesini aralıksız 12 yıldır koruyan Kabadayı, bu sürde 121 kez milli formayı giyerek Türkiye'de ''en fazla A milli formayı giyen'' ve ''aralıksız en uzun süre milli takımda yer alan'' bayan hentbolcu oldu. 
     Anadolu Üniversitesi'nde oynamaya başladığı 1988'den bu yana yıldız, genç ve A takımlarında görev alan Kabadayı, 15 yıldır aynı kulüpte oynaması nedeniyle de ''en uzun süre aynı kulüpte forma giyen hentbolcu'' unvanını da elinde bulunduruyor. 
     Bayan Hentbol Milli Takımı'nın 1996'dan bu yana kaptanlığını da yürüten Kabadayı, Dünya Şampiyonası Eleme Grubu'nda 2. sırayı elde eden milli takımla birlikte ilk kez play-off baraj maçlarına kalma başarısında pay sahibi oldu. 
     
     TAKIM KAPTANI KABADAYI 
     Romanya ile 31 Mayıs ve 6 Haziran tarihlerinde yapılacak baraj play-off maçlarında takım kaptanı olarak sahaya çıkacak olan Kabadayı, halen Bayanlar Hentbol Süper Ligi'nde 4. sırada bulunan Anadolu Üniversitesi Bayan Hentbol Takımı'nın kaptanlığını yürütüyor. 
     Kabadayı, takımıyla 1 kez lig şampiyonluğuna ulaşırken, 3 Türkiye Kupası, 2 Başbakanlık Kupası, 5 Federasyon Kupası, 6 kez de Üniversiteler Türkiye Birinciliği yaşadı. 
     Takımıyla 5 kez Süper Lig ikinciliğini elde eden Kabadayı, geçen yıl İspanya'nın Cadiz kentinde düzenlenen 2. Avrupa Plaj Hentbolu Şampiyonası'nda da milli takımla Avrupa ikinciliğini gördü. 
     





</TEXT>
</DOC>
