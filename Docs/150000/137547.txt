<DOC>
<DOCNO> 137547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sonspo16.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin'e 1 ay hak mahrumiyeti cezası... 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , Fenerbahçe Kulübü Teknik Sorumlusu Oğuz Çetin'e, Ankaragücü karşılaşmasında talimatlara aykırı davranarak, hakem tarafından uyarılmasına rağmen kulübede takım elbise ile yer aldığı gerekçesiyle 1 ay hak mahrumiyeti cezası verdi. 
     PFDK bugün Ankara'da yaptığı toplantısında 24 dosyayı karara bağlarken, Fenerbahçe Teknik Sorumlusu Oğuz Çetin'in 1 ay hak mahrumiyeti cezasına çarptırılmasının gerekçesini şöyle açıkladı 
     ''Ankaragücü-Fenerbahçe müsabakasında Türkiye Profesyonel Lig Müsabakaları Statüsü'nün 17. maddesinin 'Stadyumlar' başlıklı bölümünün 8. maddesinin b fıkrasına göre saha kenarında düzenlenmiş yerde oturması kaydı ile sahaya girmeye yetkili antrenörün eşofmanlı olarak yer alması zorunlu olmasına, müsabaka isim listesinde de adının 'Antrenör' olarak yazılı bulunmasına ve bu konuda da hakem tarafından uyarılmasına rağmen kulübede takım elbise ile yer alarak talimatlara aykırı davranışta bulunmuştur.'' Kurul, Trabzonspor'a da Elazığspor karşılaşmasında çıkan olaylar nedeniyle 1 milyar 500 milyon lira para cezası verirken, Bursaspor ile yapılan karşılaşmada Samsunspor taraftarlarının çirkin ve edebe aykırı tezahüratları nedeniyle Samsunspor Kulübü'ne de ihtar verilmesi kararlaştırıldı. 

     
</TEXT>
</DOC>
