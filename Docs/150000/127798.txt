<DOC>
<DOCNO> 127798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko38.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı - Ülker işbirliği... 
</HEADLINE>
<TEXT>

     Sabancı ve Ülker grubu, su ve maden suyu dağıtımında işbirliğine gitti. 
     Sabancı Holding ve Grup Danone'nin yüzde 50-50 ortaklığı olan DanoneSA, Hayat Su ve Akmina'nın dağıtımı için Ülker Grubu şirketlerinden Atlas Gıda Pazarlama A.Ş. ile anlaştı. 
     Yapılan ortak açıklamaya göre, anlaşma ile 1 Ocak 2003 tarihinden itibaren Hayat Su ve Akmina Doğal Maden Suyu'nun satış ve dağıtımını Atlas Gıda Pazarlama A.Ş. üstlendi. 
     Açıklamada, Türkiye'nin su pazarında en güçlü ve lider markalarını üreten DanoneSA ve Türkiye'nin en iyi dağıtım servisini veren Ülker Grubu'nun dağıtım ağındaki güç birliği sayesinde, tüketiciler ve satış noktalarının en iyi kaliteye en iyi servis ile Türkiye'nin her yerinden kolayca ulaşabilecekleri, bu güç birliğinden doğan sinerjiden asıl fayda sağlayacak olanın yine tüketiciler olacağı vurgulandı. 
     DanoneSA ile Ülker Grubu'na ait Atlas Gıda Pazarlama A.Ş. arasında imzalanan anlaşma, sadece Hayat Su ve Akmina Doğal Maden Suyu'nun Türkiye çapında satış ve dağıtımını kapsıyor. 
     





</TEXT>
</DOC>
