<DOC>
<DOCNO> 123310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun12.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
The Observer Türkiye ile konuşun ve yapıcı olun 
</HEADLINE>
<TEXT>

     İngiltere'de yayınlanan en saygın pazar gazetelerinden biri olarak kabul edilen The Observer, AB'ye, ''Türkiye ile konuşun ve yapıcı olun'' çağrısında bulundu. 
     ''Demirperdenin resmen yıkılacağı'' Kopenhag zirvesinde AB liderlerini tarihi kararların beklediği belirtilen başyazıda, ''zirvede Türkiye'nin üyelik müzakerelerine başlamak için yaptığı resmi talep de ele alınacak'' hatırlatmasında bulunuldu. 
     ''Bakalım Avrupa bu isteğe, kültürler ve uygarlıklar arasında köprüler kurarak mı, yoksa araya bariyerler inşa ederek mi yanıt verecek, göreceğiz'' denilen yazıda, ''Avrupalı liderler Türkiye'yi pek çok reformlar yapmaya özendirdiler. Bunu yaparken de arkadan gelecek üyelik konusunu bir havuç gibi tuttular'' ifadesi kullanıldı. 
     ''Türkiye'nin, adaylığını değerlendirilebilir hale getirmek için son derece önemli adımlar attığı'' belirtilen yazıda, ''şu aşamada Avrupalı liderlerin çıkıp da Giscard d'Estaing'in bakış açısıyla her ne kadar Türkiye standartları karşıladıysa da kendisini yine de Avrupa ülkesi olarak göremez demeleri iyiniyetle bağdaşmaz'' denildi. 
     AB'nin zaten 18 milyon Müslümanı barındırdığı hatırlatılan başyazıda, ''Türkiye'yi reddetmek, hem Avrupa içindeki hem de dünyanın her yerindeki uygarlıklar çatışması yanlılarının eline koz vermek olur'' uyarısında bulunuldu. 
     Yazıda, şu görüşlere yer verildi 
     ''ABD'nin Türkiye'nin AB üyeliğiyle ilgili ısrarı belli ki muhtemel bir Irak operasyonunda üsleri kullanmak isteğinden kaynaklanıyor. Oysa AB meseleyi kendi sınırları içinde değerlendirmeli ve Türkiye'ye bir müzakere tarihi vermeli. Avrupa yolunu seçmesi ve reformlara devam etmesi halinde de kapıyı Türkiye'nin yüzüne kapatmayacağını açıkça ortaya koymalı.'' Gazetenin dünya haberleri bölümünde Türkiye'ye ilişkin yer alan yarım sayfalık analizde ise Türk gençliğinin AB ve AB üyeliğine bakış açısı üzerinde duruldu. 
     ''Türkiye Nefesini Tuttu, Kopenhag'dan Çıkacak Kararı Bekliyor'' başlığı kullanılan analizde, pek çok gencin görüşlerine yer verilirken, ''Türkiye'de AB üyeliğini istemeyen, beklemeyen genç yok'' denildi. 
     The Sunday Times gazetesi de AB içindeki gelişmelere ilişkin haberde, ''AB'nin yeni anayasasını oluşturmakla görevli eski Fransa Cumhurbaşkanı Valery Giscard d'Estaing'in, Amerika'nın Birleşik Devletler haline gelmesini sağlayan eski başkan George Washington'ın rolüne soyunduğunu'' yazdı. 
     Haberde, Türkiye ile ilgili yorumları nedeniyle çok tepki çeken Giscard d'Estaing için, ''kafası Washington gibi çalışıyor ve belki AB'nin yakın geleceğine damgasını vuracak ama hiçbir başkente adını verdiremeyecek. Bu durumu da o Fransız parlamentosunda konuşurken salonu terk eden politikacı görüntüleri doğruluyor'' denildi. 
     





</TEXT>
</DOC>
