<DOC>
<DOCNO> 124037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur28.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sapığın karısı boşanma davası açtı... 
</HEADLINE>
<TEXT>

     İstanbul'un Anadolu Yakası'ndaki çeşitli ilçelerde 15 yaşından küçük 12 kıza tecavüz, 3 kıza da tecavüze teşebbüs ettiği iddiasıyla tutuklanarak cezaevine konulan Yaman Özçelik'in eşi Fatma Özçelik, boşanma davası açtı. 
     Fatma Özçelik, Üsküdar 5. Asliye Hukuk Mahkemesi'ne, avukatı İbrahim Eyuboğlu aracılığıyla verdiği dava dilekçesinde, 10 yıl önce evlendiği eşi Yaman Özçelik'ten ''cürüm ve haysiyetsizlik'' nedeniyle boşanmak istediğini bildirdi. 
     Yaman Özçelik'in medyada ''Ümraniye Sapığı'' olarak anılan ve mağduru küçük kız çocukları olan seri tecavüzlerin faili sıfatıyla tutuklanarak cezaevine konulduğu hatırlatılan dilekçede, şu görüşlere yer verildi 
     ''Yaman Özçelik'in, sanık statüsünde olmasına rağmen hazırlık aşamasında toplanan deliller ve verdiği ifadeler, suçunu itiraf ettiği dikkate alınarak boşanma davasını açma zorunluluğu doğmuştur. Müvekkilimin evlilik işbirliğini sürdürmesi imkansız olmuştur. Nafaka ve tazminat talebimiz yoktur. 
     Sonuç olarak, tarafların, cürüm ve haysiyetsiz hayat sürme nedeniyle boşanmalarına, müşterek çocukları İlyada 5 ve Serenay'ın 2 velayetlerinin annelerine verilmesi talep olunur.'' 
     





</TEXT>
</DOC>
