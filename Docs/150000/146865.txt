<DOC>
<DOCNO> 146865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sontur17.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya basını, Powell'ın Türkiye ziyaretini böyle değerlendirdi 
</HEADLINE>
<TEXT>

     ABD Dışişleri Bakanı Colin Powell'ın Çarşamba günü yapacağı Ankara ziyaretinin, ABD'nin Türkiye'yi Kuzey Irak'a girmemesi ve iki ülke arasında soğuklaşan ilişkilerin güçlendirilmesi için ikna etmesi amacını taşıdığı belirtildi. 
     
     NYT "ABD TÜRKİYE'NİN SADAKAT VE DOSLUĞUNA MUHTAÇ" 

     ABD'nin önde gelen gazetelerinden The New York Times gazetesinde Steven R. Weisman imzasıyla yer alan haberde, ABD Dışişleri Bakanı Colin Powell'ın, Türkiye ve Avrupa ittifakı ile gerginliği azaltmak istediği belirtildi. 
     Powell'ın, Ankara ve Brüksel gezilerinde Irak'ta "savaş" ve "savaş sonrası yeniden yapılanmada işbirliği olanakları" konularında görüşmelerde bulunacağı kaydedildi. 
     Çatışmanın yayılması ve "aralarında Türkiye'de yaşayan Kürtler'in dahil olacağı bir devlet kurmak isteyenlerin' de bulunduğu" Kürtler'in başkaldırmasına yol açması halinde, Türkiye'nin müdahale hakkını saklı tuttuğunu dile getirdiği anımsatıldı. Bush yönetiminin ise Türkiye'nin bu yöndeki çabalarına katı biçimde karşı olduğu kaydedildi. 
     ABD Başkanı George Bush'un Irak özel temsilcisi Zalmay Halilzad'ın Türkiye'de yürüttüğü görüşmelere dikkat çekilen yazıda, ABD Dışişleri Bakanı Colin Powell'ın, bu gürüşmelere "yetişeceği"ni söylediği de ifade edildi. Powell'ın, "Irak'taki Amerikan çabalarının, Türkiye'nin Kuzey Irak'a bir müdahaleyi değerlendirmesini gereksiz kılacağını umduğu" yönündeki sözlerine de dikkat çekildi. 
     Aynı gazetede Frank Bruni'nin kaleme aldığı yazıda ise, ABD'nin Müslüman dünyasında yeni kırgınlıklara meydan verirken, "NATO'nun tek Müslüman ağırlıklı üyesi ve istirkarsız bir bölgedeki nispeten istikrarlı bir demokrasi olarak" Türkiye'nin sadakatine ve dostluğuna ihtiyacı olduğu kaydedildi. 
     AB, Kıbrıs ve Irak konularında yaşanan süreçten örnekler verilen yazıda, Batılı bir diplomatın, "Türkiye'de kahramanlık sendromu olarak bilinen bir sendrom var Türkiye tek başınadır" sözlerine yer verildi. Yazıda, aynı diplomatın "Batı tarafından bozulan gerçek değerlerini yeniden keşfeden, Batı tarafından sevilmeyen, cezalandırılan ve yaralanan Türkiye'nin izolasyon evresine girmesi ihtimali var. Uzun dönemde bu korkunç bir şey" sözlerine dikkat çekildi. 
     WP "YAPILAN İŞ TÜRK MÜDAHALESİNİ GEÇERSİZ KILACAK" ABD'de yayınlanan Washington Post'ta Glenn Kessler imzasıyla yer alan haberde ise, Powell'ın, Irak'ta devam eden savaş sırasındaki beklenmeyen ziyaretinin, Türk- Amerikan ilişkilerini güçlendirmek amacını taşıdığı kaydedildi. İlişkilerin, Türk parlamentosunun, "Irak'a kuzeyden cephe açmak amacıyla 62 bin ABD askerinin ülkeye getirilmesini kabul etmemesi" sonucunda zarar gördüğü belirtildi. 
     Yazıda, Powell'ın, "Türk liderlere, orada yaptığımız işin, onların herhangi bir harekatını gereksiz kılacağının güvencesini vermek istiyorum" dediği belirtilirken, Powell'ın, "ABD'nin, ortak bir anlayış içinde olunduğunu ortaya koymak istediğini" söylediği de kaydedildi. 
     
     WT "YARDIM DEĞERLENDİRİLMESİNDE, MÜTTEFİK ROLÜ" 

     ABD'nin bir diğer önde gelen gazetelerinden, muhafazakar tutumuyla bilinen The Washington Times'ta Nicholas Kralev'in kaleme aldığı yazıda ise, sorunlara rağmen Bush yönetiminin, Kongre'den, Türkiye'nin savaştan kaynaklanabilecek ekonomik zorluklarını gidermek amacıyla 1 milyar dolarlık yardıma izin verilmesi istediği anımsatıldı. 
     Yazıda, Temsilciler Meclisi Uluslararası İlişkiler Komitesi'nin, Türkiye'ye verilecek yardım paketinin azaltılması ile Türkiye'nin ekonomik politikalarındaki performansı ve müttefik olarak oynadığı rolün de yardım paketinin değerlendirilmesinde gözönüne alınmasını istediği belirtildi. 
     
     FT " TÜRKİYE HAREKATA ZARAR VERİR'KAYGISI" 

     İngiltere'nin etkili ekonomi gazetelerinden Financial Times'ta ise, Powell'ın, "Türkiye'nin, Kürt kontrolündeki Kuzey Irak'a asker göndererek, askeri harekata zarar vermesi" yönündeki ABD kaygılarını iletmek üzere Türkiye'ye gideceği belirtildi. 
     Yazıda, Türk hükümetinin, Washington ile ilişkileri geliştirmek fırsatını iyi kullanacağı yorumu da yer aldı. 
     
</TEXT>
</DOC>
