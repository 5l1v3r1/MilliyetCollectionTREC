<DOC>
<DOCNO> 101975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/spor/bbas.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada umut ışığı 
</HEADLINE>
<TEXT>

Basketbol şubelerini kapatma aşamasına gelen Fenerbahçe, Galatasaray ve Beşiktaş kararlarını yeniden gözden geçiriyor. Üç kulüp de devam etme eğilimi taşıyor 
     GÖKHAN TÜRE 

     Olumlu sinyaller 
     EKONOMİK krizin ardından basketbolda yaşanan üç büyükler krizi ile ortaya çıkan karamsar tablo yok olma aşamasına geldi. Basketbolun lokomotiflerinden Fenerbahçe, Beşiktaş ve Galatasaray, bir süre önce aldıkları "şube kapama" kararının ardından geri dönüş için olumlu sinyaller verdiler. Her üç kulübün de küçük bütçelerle de olsa yola devam etme eğiliminde oldukları öğrenildi. 
     
     Cim-Bom yumuşadı 
     GEREK basketbol camiası ve gerekse devlet düzeyinde oluşturulan baskıların özellikle şube kapamada daha kararlı gözüken Galatasaray cephesini yumuşattığı ve üç kulübün yapılan anlaşmayı ortak olarak iptal etmeyi düşündükleri bildirildi. Fenerbahçe ve Beşiktaş’ın halen faaliyetleri ve antrenmanları sürdürmesi, iki kulübün "devam etme" konusunda iyimser olduğunun göstergesi oldu. 
     
Eksik kalmadı      A Milli Basketbol Takımımız, 2002 Dünya Basketbol Şampiyonası hazırlıklarına yarın İstanbul yapacağı antrenmanlarla devam edecek. Ay - Yıldızlı ekibimiz, İbrahim Kutluay ve Hüseyin Beşok’un da katılmasıyla uzun bir aradan sonra ilk kez tam takım idman yapacak. Millilerimiz, üç gün süreyle İstanbul’da kamp yaptıktan sonra pazartesi öğleden sonra son hazırlık kampı için ABD’nin Detroit kentine gidecek. 
     
Ata’ya ziyaret      MİLLİ Takım ile Basketbol Federasyonu Başkanı Turgay Demirel, bugün Anıtkabir’de Atatürk’ün huzuruna çıkacak. Millileri Cumhurbaşkanı Ahmet Necdet Sezer, Başbakan Bülent Ecevit ve Devlet Bakanı Fikret Ünlü de kabul edecek. 
     
Williams kadroda      DÜNYA Şampiyonası’nın ev sahibi ABD’de iyileşmediği için kadrodan çıkarılan Ray Allen’ın yerine bu yıl draft edilen Chicago Bulls’dan Jay Williams kadroya alındı. W.Szczerbiak ve Allan Houston çağrıyı geri çevirmişti. 
     
Granger imzaladı      EFES Pilsen, ABD’li Antonio Granger’ı renklerine bağladı. Lacivert - Beyazlılar, son olarak İtalyan’ın Kinder Bologna takımında forma giyen 26 yaşında ve 1.97 metre boyundaki forvet oyuncusu ile faks yoluyla bir yıllık sözleşme imzaladılar. 
     
Serkan dönüyor      ÜLKER’LE sözleşme yenileyen Serkan Erdoğan, yeni sezonu iple çekiyor. Doping yaptığı için 1.5 yıl men cezası alan genç oyuncu, ilk haftadan itibaren takımdaki yerini alabilecek. Serkan, "Basketbolu çok özledim. Çocuk gibi heyecanlıyım" dedi. 
     



 SPOR 




























</TEXT>
</DOC>
