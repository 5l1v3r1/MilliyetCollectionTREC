<DOC>
<DOCNO> 120472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo25.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant Kocaelispor maçına iyi konsantre olmalıyız... 
</HEADLINE>
<TEXT>

     Fenerbahçe Teknik Direktörü Werner Lorant, Kocaelispor ile yarın önemli bir deplasman maçı yapacaklarını vurgulayarak, ''Hiç kimse bu maçı şimdiden kazandığımızı düşünmesin'' dedi. 
     Samandıra Tesisleri'nde düzenlediği basın toplantısında gazetecilerin sorularını yanıtlayan Alman çalıştırıcı, Kocaelispor maçına da diğer karşılaşmalara olduğu gibi çok ciddi konsantre olmaları gerektiğini ve bu maçta alınacak 3 puanın çok önemli olduğunu söyledi. 
     Şu anda yalnızca Kocaelispor maçını düşündüğünü ve başka hesap yapmadığını anlatan Lorant, ''Galatasaray ve Beşiktaş'ın kiminle oynayacağı beni ilgilendirmiyor. Ben kendi maçımızı düşünüyorum. Başka bir takım yitirdiği zaman sevinmiyorum, ben yitirdiğimde sevinen antrenörü ben de istemezdim. Biz, kendi maçlarımıza bakıp bunları kazanmalıyız. Artık Birinci Süper Lig ve Türkiye Kupası'nı elde kazanmalıyız, mazeretimiz olamaz'' diye konuştu. 
     
     ''ORTEGA'NIN DÖNMESİNE SEVİNDİM'' 

     Lorant, Arjantinli futbolcu Ariel Ortega'nın 2 maçlık kırmızı kart cezasının bitmesinin kendisini çok mutlu ettiğini kaydetti. 
     Takımda oynatabileceği bir oyuncusunun daha olmasının kendisini sevindirdiğini dile getiren Alman teknik adam, şöyle konuştu 
     ''Ortega ile ilgili söylenenler beni hiç ilgilendirmiyor. Kim ne isterse söylesin. Kimin oynayıp, kimin oynamayacağına ben karar veririm. İzmit'e kimin gidip, kimin burada kalacağını ben belirleyeceğim. Umarım en yakın zamanda Revivo da takıma katılır. Sağlığına kavuşmuş, oynayabilecek durumdaki bir oyuncu bizim için avantajdır.'' Lorant, Bursaspor maçında Cem Karaca'nın performansından memnun kaldığını, bu oyuncunun performansını 90 dakikaya çıkarması gerektiğini belirterek, ''Bu O'nun hedefi olmalı. Ben kendisini Almanya'dan tanıyorum. Bursaspor maçında Almanya'daki performansını sergiledi. Almanya'da gördüğüm eski gücünü kavuşması beni mutlu etti. Çok iyi çalışan formunu bulur. Bazılarında bu süre uzun, bazılarında kısa olur'' diye konuştu. 
     
     ''WASHINGTON ÖĞRENMELİ'' 

     Lorant, bir gazetecinin, ''Washington maça yedek başlayınca konsantre olamadığını, ilk 11'de çıkıp, 90 dakika sahada kalması durumunda daha iyi performans sergileyeceğini söylüyor. Siz buna ne diyorsunuz '' biçimindeki sorusu üzerine, şöyle konuştu 
     ''Oyuncu değişikliğini öğrenemediyse, bunu öğrenmesi gerekiyor. Hiç kimse takımda serbest değil. Futbolcular kimi zaman fazla konuşabilirler. O'nun gol atabildiğini hepimiz biliyoruz, ama eline geçen çok gol şansını değerlendiremediğini de gördük. Bursaspor maçında bunları değerlendirdi ve umarım özgüveni gelmiştir. Aynı performansı bundan sonra da göstermeli.'' Transferin şu anda kendisini ilgilendirmediğini, zamanı gelince bunun oturulup konuşulacağını anlatan Lorant, ''Ocak ayında hareketlilik olabileceğini biz de biliyoruz. Ama şu anda yeni oyuncu için konuşmanın anlamı yok. Gelmemiş olan futbolcularla puan kazanamayız, elimizdeki oyuncularla maç kazanmalıyız. Futbolda şu an vardır'' dedi. 
     Revivo ve Rapaiç'in takımdan gidecekleri yolunda çok fazla konuşulduğunu ifade eden Alman çalıştırıcı, ''Fenerbahçe'nin bu konularda çok üstüne gidiliyor. Benim için önemli olan, oyuncunun sağlıklı, sözleşmeli ve kadroda olmasıdır. Bu oyuncuların da sözleşmeleri var ve bittiği zaman oturulup konuşulur'' diye konuştu. 
     
     ''DAHA İYİ OLMALIYDIK'' 

     Lorant, bir gazetecinin, ''Fenerbahçe'nin sezon başında büyük hedefleri vardı. Şu anda bulunduğunuz yeri içinize sindirebiliyor musunuz '' biçimindeki sorusu üzerine, şunları söyledi 
     ''Bunları kabul ediyorum. Çok daha iyi olmamız gerekirdi. Ama Feyenoord gibi UEFA Kupası'nı kazanmış bir takıma elendik. Bunu kimse dikkate almıyor. Panathinaikos ile İstanbul'da yaptığımız maçta da gol şanslarımızı değerlendiremedik. Atina'da çok kötü oynayıp, gerçek performansımızı gösteremedik. Bunun birkaç nedeni var ama saat 15.30'da antrenmanım var. Bunları anlatmaya başlasam zamanımız yetmez. Hedeflerimizi hangi nedenlerden dolayı elde edemediğimizi araştırmalı ve üzerinde çalışmalıyız.'' Lorant son olarak, genç oyuncuların kendisini çok mutlu ettiğini belirterek, bu futbolcuların ileride daha da başarılı olacaklarına inancını dile getirdi. 
     





</TEXT>
</DOC>
