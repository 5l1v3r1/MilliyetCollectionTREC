<DOC>
<DOCNO> 115665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur22.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli'den AB savunması 
</HEADLINE>
<TEXT>

     MHP Genel Başkanı, partisinin AB'ye onurlu bir üye olarak girmek istediğini söyledi. 
     Denizli'de halka seslenen Bahçeli, Türkiye'nin 40 yılı aşkın bir süredir AB'ye tam üye olmak istediğini ve bunu "bir devlet politikası" haline getirdiğini söyledi. Helsinki Zirvesi'nde aday ülke statüsüne kavuşturulan Türkiye'nin AB'nin katılım ortaklığı doğrultusunda ulusal programını hazırladığını anlatan Bahçeli, programın altında MHP'nin ve diğer koalisyon ortaklarının imzasının bulunduğunu kaydetti. Bahçeli, AB'nin tam üyelik sürecinde müzakere takvimini belirlemek için 3 önkoşul ileri sürdüğünü, MHP'nin bunları inceleyip bazı "karşı duruşlar" ortaya koyduğunu belirtti. 
     Bu üç önkoşulun terör suçları dahil idam cezasının kaldırılmasını, ana dilde eğitim ile anadilde TV yayının serbestçe yapılmasını öngördüğünü kaydeden bahçeli, "Bu üç koşul bize birşeyler hatırlatmıyor mu Bu üç önkoşul, PKK ve KADEK'in istekleriyle iskambil kağıdı gibi üst üste geliyorsa, milliyetçi olan buna 'evet' diyebilir mi" dedi. 
     
     "HEP İSTİYORLAR" 
     3 Ağustosta uyum yasalarının çıktığını belirten Bahçeli, şöyle konuştu 
     "Bunlar yasalaştı, 5 parti biraraya gelip dayanışma içinde çıkarttılar. Buna, sonra 'tarihi bir gün' dediler, AB de 'cesaretli adım attınız' dedi. Bir takvim verildi mi Hayır. Yerine ne isteniyor, 'ileri adımlar attınız, ama bunlar yetersiz' diyorlar, 'bunların uygulamasını görelim' dediler. Yönetmelikler çıkarıldı, 'işkence ortadan kalksın' dediler, İmralı'da yatan hainbaşının idam cezası müebbet hale geldi. 'Orada yalnız kalmasın', 'bazı cezaevlerinden mahkumları gönderin'...Hep istiyorlar ve bir şey verdikleri yok." MHP'nin AB'ye onurlu bir üye olarak girmek istediğini kaydeden Devlet Bahçeli, her denileni yerine getiren bir anlayıştan uzak, teslimiyetçi olmayan ve ülkenin haklarını ön planda tutan yaklaşım ortaya koyduğunu anlattı. Bahçeli, "MHP neye hayır diyor Bölücü terör örgütünün isteğiyle onu özdeşleştiren AB'nin koşuluna hayır diyor" dedi. 
     





</TEXT>
</DOC>
