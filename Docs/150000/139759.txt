<DOC>
<DOCNO> 139759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur12.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Tereddütler bitti ki tezkereyi meclise gönderdik'' 
</HEADLINE>
<TEXT>

     Ak Parti Genel Başkanı Recep Tayyip Erdoğan, Başbakanlık Tezkeresi'nin Meclis'e gelmesinin, devletin zirvesinde tereddütlerin esas anlamıyla ortadan kalktığı anlamına geldiğini söyledi. 
     Erdoğan, 9 Mart'taki yenileme seçiminde aday olduğu Siirt'te temaslarda bulunmak üzere THY'den kiralanan özel uçakla Batman'a geldi. Erdoğan, uçakta gazetecilerle sohbet ederek, soruları yanıtladı. 
     Siirt seçimlerinden önce bu ile yine gelip gelmeyeceği sorusu üzerine Erdoğan, bunun gelişmelere bağlı olduğunu belirtti. Bu seçimi 3 Kasım seçimlerinin devamı olarak gördüklerini anlatan Erdoğan, DEHAP'ın seçime ne şekilde girmeyeceğini bilemediğini ifade etti. 
     Türkiye'nin Irak konusundaki tavrının, seçim sonucunu nasıl etkileyeceği sorusunu yanıtlarken de Erdoğan, her olayın az veya çok etkisinin olacağını kaydetti. Türkiye'nin en önemli sorununun, Irak sorununa rağmen işsizlik olduğunu vurgulayan Erdoğan, şöyle konuştu 
     ''Bu olayın neticeleriyle ilgili halkı bilgilendirmek gerekir. Olayla ilgili şu anda halkın Irak konusunda detaylı bilgilendirmeye ihtiyacı olduğunu düşünüyorum olayın neticeleriyle ilgili... Bu konuda tartışmalar, müzakereler yapılıyor. İnanıyorum ki olumlu veya olumsuz doğabilecek neticelerin artı değeri olmayacak, eksi değeri olacaktır. Önemli olan işin içinden en az zararla çıkabilmektir. Hem madden hem manen olayı sadece ekonomik olarak değerlendirmek yanlış olur. Herkes bunu ekonomik olarak değerlendiriyor. Olayın siyasi ve askeri boyutu var. Ülkemizin geleceği bakımından ilgili kurumlarımız da bu hassasiyetle değerlendirmeler yaparak, verilecek nihai kararı olgunlaştırmaya yardımcı olmaktadırlar.'' Erdoğan, ''Irak ile ilgili alınacak kararlar konusunda devletin zirvesinde bir tereddüt mü var ' sorusuna şu karşılığı verdi 
     ''Tezkerenin gelmesi, aslında bu tereddütlerin esas anlamıyla bitmesi anlamına gelir. Yani tereddütler bitmiştir ki bu tezkere hükümet tarafından Meclis'e gönderilmiştir. AKP olarak biz, grubumuzu bu demokratik süreci, böyle önemli bir kararda tam işletelim istedik. Bakanlarımızın bilgilendirmelerinin sonunda milletvekillerimizi dinliyoruz. Oturumları zaten ben yönetiyorum, Başbakan da yanımda. Daha yarın da devam edeceğiz. Yarın grubumuzu bitirip oradan çıkan karar istikametinde genel kurulda nihai adımımızı atacağız.'' Erdoğan'ın Batman Havaalanı'na gelişinde geniş güvenlik önlemlerinin alındığı görüldü. Batman'a daha önceden gelen Erdoğan'ın resmi korumalarının Batman Havaalanı'na girişine izin verilmediği bu nedenle kısa bir süre gerginlik yaşandığı bildirildi. 
     AK Parti Genel Başkanı Erdoğan, Cuma namazını Batman Site Camii'nde kıldı. 
     Erdoğan'ın gezisine eşi Emine Erdoğan ile Sağlık Bakanı Recep Akdağ ve bölge milletvekilleri eşlik ediyor. 
     





</TEXT>
</DOC>
