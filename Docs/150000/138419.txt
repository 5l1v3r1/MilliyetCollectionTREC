<DOC>
<DOCNO> 138419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/soneko08.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Vergi barışı Salı yada Çarşamba çıkar" 
</HEADLINE>
<TEXT>

     Maliye Bakanı Kemal Unakıtan, Cumhurbaşkanı Ahmet Necdet Sezer tarafından geri gönderilen ve TBMM Genel Kurulu'nda görüşülmekte olan Vergi Barışı Kanunu'nun önümüzdeki hafta Salı ya da Çarşamba günü Meclis'ten çıkacağını söyledi. 
     Unakıtan, Ankara'nın yeni sanayi merkezi ile inşaat ve tesisat malzemecilerinin yoğunlukta olduğu Rüzgarlı Sokak'ta esnafı ziyaret etti. 
     Önce Sanayi'de küçük bir köftecide öğle yemeği yiyen Maliye Bakanı, daha sonra Ankara Defterdar Vekili Cemal Boyalı ile birlikte tek tek çevredeki dükkanları gezdi ve esnafla sohbet etti. ''Esnafı dinlemeye geldim. Halkın sesini dinleyeceğiz, dertleri dinleyeceğiz. Sonra gerekeni yapacağız'' diyen Unakıtan, her girdiği dükkanda işlerin nasıl olduğunu sordu. 
     Hemen her yerde piyasanın durgunluğundan şikayet eden esnaf, Bakan'dan başta katma değer vergisi olmak üzere vergiler ile SSK prim oranlarında indirim istedi, istihdam olanaklarının arttırılması zorunluluğuna dikkat çekti. ''Kriz sırasında vergimizi ödeyemedik. Şimdi evimizi, arabamızı satmaya hazırız. Şu Vergi Barışı'nı bir an önce çıkarın'' şeklinde konuşan bir kısım esnaf da, söz konusu projenin bir an önce hayata geçirilmesi talebinde bulundu. 
     Ziyaretleri sırasında esnafa ''Siz benim en iyi müşterilerimsiniz'' diyen Maliye Bakanı, Vergi Barışı Kanununun Salı ya da Çarşamba günü Meclis'te ele alınacağını ve tekrar Cumhurbaşkanı'nın onayına sunulacağını ifade etti. 
     Bu arada gezisi sırasında sokakta Bakanın önünü çeviren bazı vatandaşlar da, emekli maaşlarının adaletsizliğinden ve vergi oranlarından dert yandı. 
     
     MUM DİBİNE IŞIK VERMEZ ZİHNİYETİ DEĞİŞECEK 
     Maliye Bakanı Unakıtan, esnaf ziyaretinin ardından yine Rüzgarlı Sokak'ta bulunan ve vergi dairelerinin de yeraldığı Defterdarlık ek hizmet binasına geldi. 
     Burada vergi dairelerini gezen ve hafta sonu olmasına rağmen mesaide olan memurlarla sohbet eden Unakıtan, gazetecilerin ''Maaşlardan şikayet eden yok mu '' sorusuna, ''Biz, özveriyle, sevgiyle çalışıyoruz. Aldıkları da maaş. Maliye Bakanlığı'nda Mum dibine ışık vermez denir. O zihniyeti de değiştireceğiz'' karşılığını verdi. 
     Vergi Daireleri'ndeki incelemeleri sırasında çalışanlardan vatandaşa iyi muamele etmelerini isteyen Unakıtan, ''Gelen vatandaşa 'Dışarıda bekle' demek yok. 'Buyurun' diyeceksiniz. Mükellef-vergi dairesi işbirliği daha fazla olacak'' diye konuştu. Maliye Bakanı, ''Müşterilere çay ısmarlayın. Parası benden'' diye de espri yaptı. 
     Unakıtan, vergi dairelerinde kurulan Vergi Barışı Danışma Masalarına da dikkat çekerek, sadece Vergi Barışı için değil, ondan sonra da danışma masalarının faaliyet göstermesi talimatını verdi. 
     
     VATANDAŞ İSRAFA TEPKİ GÖSTERSİN 
     Maliye Bakanı Unakıtan, vergi dairelerindeki incelemeleri sırasında, vergi bilincinin artmasının önemine değinerek, bu bilincin yerleştirilmesi için herkese görev düştüğünü belirtti. 
     Vatandaşın ödediği verginin nereye harcandığının takipçisi olması gerektiğini de kaydeden Unakıtan, ''Toplumsal katılım böyle olur. Demokrasiler böyle gelişir. Bizim de batı toplumları gibi olmamız lazım. Adaletsiz, israf harcamalarına tepki göstermemiz lazım. Vergisini ödemeyenleri aramızda barındırmamamız lazım. Bu her türlü kötülüğe de yol açıyor'' diye konuştu. 
     Unakıtan, Ankara Defterdar Vekili Boyalı'nın mükelleflerin takibine yönelik çalışmalarını anlatmasının ardından, defterdarlar için performans ölçümü yapılacağı açıklamasını hatırlatan basın mensuplarına, ''Performansı tutturanlar için 'devam', tutturamayanlar için de 'tamam' diyeceğiz'' dedi. 
     Bu arada Maliye Bakanı, 2003 bütçesine ilişkin bir soru üzerine, Pazartesi günü öğleden önce konuyla ilgili bir basın toplantısı düzenleyebileceğini söyledi. 
     





</TEXT>
</DOC>
