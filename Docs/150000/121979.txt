<DOC>
<DOCNO> 121979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sonspo04.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de bugün Ortega ve Lorant antremana çıkmadı 
</HEADLINE>
<TEXT>

     Fenerbahçe'de, dün yapılan İstanbulspor maçı öncesi teknik direktör Werner Lorant ve Arjantinli futbolcu Ariel Ortega arasında yaşanan kriz, bugün de sürüyor. 
     İstanbulspor maçının ilk 11'ine alınmadığı için Samandıra Tesisleri'ni terkeden Ortega, bugün yapılan antrenmana da katılmazken, teknik direktör Werner Lorant da idmanda yer almadı. 
     Fenerbahçe'de, İstanbulspor maçı öncesi teknik direktör Werner Lorant ile Arjantinli futbolcu Ariel Ortega arasında yaşanan sorunun ardından kulüp başkanı Aziz Yıldırım olaya el koydu. 
     Aziz Yıldırım, bugün teknik direktör Werner Lorant ile Altunizade'deki ofisinde biraraya geldi. 
     Görüşme sonrası herhangi bir açıklama yapılmazken, kulüp başkanı Yıldırım'ın, Lorant'tan Ortega konusunda biraz daha hassas davranmasını istediği öğrenildi. 
     Bu arada Lorant'ın da bugün Ortega ile de bir görüşme yapacağı ve sorunun çözüme kavuşturulacağı bildirildi. 
     
     KONYASPOR MAÇI HAZIRLIKLARI 

     Fenerbahçe, İstanbulspor galibiyetinin ardından izin yapmadan Türkiye Kupası'nda Konyaspor ile yapacağı maçın hazırlıklarına bugün başladı. 
     Teknik direktör Lorant'ın yer almadığı antrenmanda sarı-lacivertli futbolcular, antrenör Oğuz Çetin yönetiminde çalıştı. Yaklaşık 1 saat süren idmanda futbolcular, koşu antrenmanı yaptı. 
     İdmana Ortega katılmazken, sakatlıkları bulunan Tuncay, Serhat ve Ogün takımdan ayrı çalıştı. Sakatlığı süren İsmail ise yürüyüş yapmakla yetindi. 
     Bu arada Fenerbahçe'nin İsrailli oyuncusu Revivo'nun oğlu Bar da sarı-lacivertli forma giyerek antrenman sırasında kenarda top oynadı. 
     
</TEXT>
</DOC>
