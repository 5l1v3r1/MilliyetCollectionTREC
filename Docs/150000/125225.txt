<DOC>
<DOCNO> 125225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sonspo10.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Didin de İtalya'ya giden antrenörler arasına katıldı... 
</HEADLINE>
<TEXT>

     Basketbol Birinci Ligi'nde mücadele eden Ülkerspor'un eski antrenörü Murat Didin, İtalya A 2 Ligi'nde yer alan Rimini ile anlaştı. 
     A 2 Ligi'nde 10. sırada olması nedeniyle antrenörünün takımdan ayrıldığı Rimini ile sözleşme imzalayan Murat Didin, ''Hedefim yeni takımımı görev yapacağım 2 yıl sonunda A 1 Ligi'ne çıkarmak'' dedi. 
     Didin, yeni takımının bu sezon basketbola 2.5-3 milyon dolar bütçe ayırdığını ifade ederek, yeni bir pivot alarak transfer yapacaklarını da söyledi. 
     Rimini'nin Machado ve Giovanni gibi iki iyi oyuncuya sahip olduğunu dile getiren Murat Didin, ''Rimini 91.6 sayı ortalamasıyla oynuyor. Bu iyi bir ortalama. Ancak 92.5 sayı da yiyor. İyi savunma yapmamız halinde daha başarılı olacağımıza inanıyorum'' şeklinde konuştu. 
     
     İTALYA'YA BEYİN TRANSFERİ SÜRÜYOR 
     Futbolda ve basketbolda İtalya'ya beyin göçü, Murat Didin'in de Rimini'ye transfer olmasıyla devam etti. 
     Didin, teknik direktör Fatih Terim'in İtalya'da Fiorentina ve AC Milan'ı çalıştırması, Ergin Ataman'ın da Siena'ya transfer olmasının ardından, İtalya'da görev yapan 3. Türk teknik adam olacak. 
     Didin, yeni takımı Rimini'nin hafta sonunda lig ikincisi Reggio Emilia ile 22 Aralık Pazar günü yapacağı zorlu maçta ilk kez görev alacak. 
     Murat Didin, yarın sabah erken saatlerde İtalya'ya gidecek. 
     





</TEXT>
</DOC>
