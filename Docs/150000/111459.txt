<DOC>
<DOCNO> 111459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sondun08.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilyalılar sandık başında... 
</HEADLINE>
<TEXT>

     Brezilya'da 115 milyon seçmen bugün sandık başına giderek, devlet başkanı ile 19 bin adayın yarıştığı valilik, kongre ve senato üyelikleri seçimi için oy kullanacak. 
     Elektronik yapılacak oylama, TSİ 14.00'de başlayacak ve TSİ 01.00'de sona erecek. 
     İlk resmi seçim sonuçlarının, yarın 04.00'den sonra alınması bekleniyor. 
     Dünyanın en büyük elektronik seçiminde, 406 bin bilgisayarlı oy sandığı kullanılacak. Amazon ormanının bulunduğu ülkede, ormanlık alanlarda elektronik oy sandıkları için araba akülerinden yararlanılacak. 
     
     DEVLET BAŞKANLIĞI YARIŞINDA ''LULA'' ÖNDE 
     1964-1985 yılları arasındaki askeri rejimin ardından 4. kez yapılacak 4 yıllık devlet başkanlığı seçiminin bugünkü ilk turunda, adaylardan biri geçerli oyların yüzde 50'sinden fazlasını alamaması halinde, 27 Ekim'de ikinci tura gidilecek. 
     Devlet başkanlığı seçiminde eski sendika lideri ve birçok sol kanat partilerle koalisyona giden İşçi Partisi'nin adayı ''Lula'' Luiz Inacio Lula da Silva'nın kazanmasına neredeyse kesin gözüyle bakılıyor. 
     Lula'ya karşı yarışacak diğer adaylar şöyle 
     -Jose Serra Brezilya Sosyal Demokratik Parti ve Brezilya Demokratik Partisi'nin adayı. Şu andaki Devlet Başkanı Fernando Henrique Cardoso'nun Sağlık Bakanı olan Serra, ''Değişime Devam'' sloganıyla seçim kampanyası yaptı. 
     -Anthony Garotinho Merkez sol Brezilya Sosyalist Partisi'nin adayı Garotinho, Rio de Jenerio'nun eski valisi. Garotinho'nun karısı da seçimlerde Rio valiliği için yarışıyor. 
     -Ciro Gomes ''Emek Cephesi'' olarak adlandırılan Sosyalist Halk Partisi ve 2 küçük merkez sol partinin adayı. Gomes, Ceara eyaleti valiliği ve Maliye Bakanlığı görevlerinde bulundu. 
     
     KONGRE, SENATO VE VALİLİK SEÇİMLERİ 
     Brezilya'da devlet başkanlığının yanı sıra kongre, valilik ve senato üyelikleri de belli olacak. 
     Kongre'nin alt kanadının 513 üyesi, 4 yıllığına yeniden belirlenecek. Kongrenin alt kanadında her eyalet, nüfusuna oranla temsil ediliyor. Bu nedenle en kalabalık eyalet Sao Paulo'nun 70 sandalyesi bulunuyor. 
     Senatörlük yarışında da 81 sandalyeli Senato'nun 3'te 2'sine tekabül eden 54 sandalye için seçim yapılacak. Her eyaletin 3 senatör çıkardığı Senato'ya seçilenler 8 yıl bu görevde kalıyor. 
     Valilik seçiminde ise toplam 27 eyaletin valiliği için adaylar yarışacak. Eyalet meclis üyeleri de seçimlerde belli olacak. 94 üyeli meclisiyle Sao Paulo'dan 24 sandalyeli daha küçük nüfuslu eyaletlere kadar birçok yerdeki seçim için 1059 aday yarışacak. 
     





</TEXT>
</DOC>
