<DOC>
<DOCNO> 119093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo18.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Darüşşafaka-Galatasaray tekrar maçı yarın yapılacak 
</HEADLINE>
<TEXT>

     Türkiye Basketbol Ligi'nde ilk haftada yapılan, ancak Basketbol Federasyonu tarafından yeniden yapılmasına karar verilen Darüşşafaka-Galatasaray maçı, yarın Darüşşafaka Ayhan Şahenk Spor Salonu'nda yapılacak. 
     Darüşşafaka ile Galatasaray arasındaki karşılaşma, saat 14.00'de başlayacak ve maçı Haluk Yeşiloğlu ve Aytuğ Ekti ikilisi yönetecek. 
     Ligin ilk haftasında yapılan ve Darüşşafaka'nın 59-54 üstünlüğüyle sona eren maçta Galatasaray, yeşil-siyahlıların ABD'li oyuncusu Acie Earl'ün geçmiş sezondan cezalı olduğu için kendi karşılaşmalarında oynamaması gerektiği yönünde itirazda bulunmuştu. Maç sonrasında toplanan Basketbol Federasyonu, maçın tekrarına karar vermişti. 
     Bu arada Acie Earl, Türk Telekomspor'da oynadığı dönemde aldığı ceza nedeniyle yarınki maçta forma giyemeyecek. 
     





</TEXT>
</DOC>
