<DOC>
<DOCNO> 105640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/yasam/yas04.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya karımı da kaybedersem ’ 
</HEADLINE>
<TEXT>

Bu sözler, büyük bir dramı özetliyor... Kızına iki ay ömür biçilen ve eşinin öz kızına karaciğerinden parça vermesine karşı çıkan babanın korkunç dramını... 
     FEVZİ KIZILKOYUN DHA 

     İnsanın hayatta yapmak zorunda kalabileceği en zor seçimlerden biri, Konya’nın Karatay İlçesi’nde oturan Şekeroğlu ailesinin karşısına çıktı. 
     Üç çocuk sahibi anne Fatma 33 ile baba Ceylan Şekeroğlu’nun 42 hayatı, büyük oğulları Levent’in hastalanmasıyla kabusa döndü. Yataklara düşen Levent’e karaciğer yetmezliği teşhisi kondu. Ve ailenin büyük oğlu, geçen yıl can verdi. Şekeroğlu ailesi daha Levent’in acısını üzerlerinden atamamıştı ki, bu kez henüz 10 yaşındaki kızları Zeliha, aynı hastalıktan yataklara düştü. 
     
     Umut kabusa döndü 
     Aile, kızlarını da ağabeyi gibi kaybetme korkusuyla hemen doktorların yolunu tuttu. Testler yapıldı ve acı sonuç açıklandı.. 
     Doktorlar küçük Zeliha’nın hastalığının da ilerlemiş olduğunu, acilen karaciğer nakli yapılmazsa küçüğün iki aylık ömrü kaldığını söyleyince aile bir kez daha yıkıldı. Yine testler yapıldı ve bir umut belirdi. Anne Fatma Şekeroğlu’nun dokuları, ölümü bekleyen Zeliha’nınkilerle uyuşuyordu. Yani anneden alınacak karaciğer parçası, küçük kızın hayatını kurtarabilecek tek çareydi. 
     
     Ben ne yaparım ’ 
     Anne Şekeroğlu canından bir parça olan kızına karaciğerinden bir parça vermeye razı olmuştu ki, baba Şekeroğlu korkunç bir seçimle karşı karşıya kaldı. Ve korkunç seçimini, gözyaşları içinde şöyle anlattı 
     "Doktorlar nakil sırasında eşimin de hayatının tehlikeye girebileceğini söylüyor. Eşim ameliyat masasında kalabilir, nakil olursa tedavisi yıllar alabilirmiş. İşsizim, evimi bile geçindiremiyorum. İki aydır ev kiramı vermedim. Yardımlarla geçiniyorum. Kızımın ilaçlarını alamıyorum. Şimdi eşim de yatağa düşerse ne yaparım 20 yıllık eşimi de kaybetmek istemiyorum. Belediye, valilik yardım etsin. İş versinler. Kızımın ilaçlarını alayım yeter." 
     Anne Şekeroğlu da, eşinin içine düştüğü dramın farkında olsa da kızına kıyamıyor ve şöyle diyordu 
     
     Oynamak istiyorum’ 
     "Kızımın yaşaması için karaciğerimi vermeye razıyım, ancak eşim bize bakamıyor. Parasızlık nedeniyle kızımızın ilaçlarını alamıyoruz. Doktorlar karaciğer naklinin gerçekleşmemesi ya da ilaç tedavisinin sürdürülememesi durumunda kızımın iki aylık ömrünün kaldığını söyledi. Onun tedavisi için hayırseverlerden yardım bekliyoruz..." 
     İlköğretim okulu 5. sınıf öğrencisi küçük Zeliha ise, belki de annesinin kendisi için hayatını tehlikeye attığından, babasının korkunç bir seçim yapmak zorunda kaldığından habersiz, o hayata herşeye rağmen bıcır bıcır bakan gözleriyle şöyle konuşuyordu 
     "En çok arkadaşlarımla koşup oynamayı özledim. Keşke hasta olmasaydım. İnşalllah babama yardım ederler. Paramız olur. Ben de iyileşirim..." 
     



 YAŞAM 



















</TEXT>
</DOC>
