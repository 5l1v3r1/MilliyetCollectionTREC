<DOC>
<DOCNO> 147690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/yazar/altan.html </URL>
<DATE> 2003/04/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Aval aval cambazlara bakarken... 
</HEADLINE>
<TEXT>

     Bir yıl içinde kimbilir kimler doğdu, kimbilir kimler öldü 
     Salt politik olaylarla, politikacı dünyalarına odaklanmak yönetilen yığınları oyalasa bile yaşam sahnesindeki figüranlığı 30 bin gün kadar süren bireylerin, çok daha sisli puslu ve karmaşık sazlıklarıyla, kayalıklarını ve kumsallarını yeterince billurlaştırmaya yetmez... 
     
     Yetmez de ne olur 
     Birtakım anlamsız çıkmazlar içinde bocalaya bocalaya gelip geçeriz dünyadan ve sonunda da hiç doğmamışa döneriz... 
     Oysa insan yığınlarının bireyleri de bir çınar ağacı, bir yosun, bir kurbağa, bir leylek kadar kendi doğallığının düzgünlüğü ve kaygısızlığı içinde yaşamamalı mı 
     Hiç enseyi karartmayın evrensel ve ortak bir güvenceye doğru gitmede insanoğlu. Madem ki sıradan bireylerin de yaşamları, yavaş yavaş ekranlardan evlerimizin içine girmeye başladı. 
     
     Son bir yıl içinde neler olmadı ki 
     Kimbilir kimler kaç yüz defa sevişti, kaç yüz defa yemek yedi, kaç yüz defa uyudu ve uyandı... 
     İktidarlar değişti demagoglar saltanatının değişen aktörleri, eski martavallara yenilerini eklediler bizleri kurtaracaklarını söyleye söyleye, övündüler, övündüler övündüler... 
     Ve sonunda bir de Irak savaşı çıktı... Durup dururken binlerce insan, ölmeye öldürmeye başladı... Yok Saddam uğruna, yok ABD’nin güvencesi uğruna... 
     Salak gibi... 
     
     Milliyet’te ilk kez yazmaya başladığımda, takvimler 1959 Haziran’ını gösteriyordu. 
     Bendeniz 32 yaşındaydım, Abdi İpekçi 29, Ercüment Karacan 38... 
     Hikmet Gülderen sağdı, Turhan Aytul da, Namık Sevik de, Dinçer Güner de... 
     Menderes iktidarının başı dertteydi. ABD’den 300 milyon dolar yardım istemiş, alamamış ve hafiften Sovyetler’e doğru kayma taktiklerini denemeye özenmişti. 
     Atatürk’ün Selanik’te doğduğu eve konan ve sonradan Ankara tarafından tezgahlandığı anlaşılan bomba... 
     Buna tepki olarak İstanbul’da patlayan ve azınlıkların üstünde yoğunlaşan 6 - 7 Eylül olayları... 
     Ve 27 Mayıs darbesi... 
     Ve ilk kez bireysel özgürlükleri genişleten 1961 Anayasa’sı... Sonradan Nihat Erim’in, "Türkiye için lüks" bulacağı anayasa... 
     
     Son 50 yılın, halk kitlelerine gösterilen filmlerine değil dış kaynaklara ve gün yüzüne hiç çıkmamış belgelere de dayanan bir dökümü yapılsa... 
     NATO üsleri, ABD’nin özel üsleri... Bu üslere yerleştirilmiş olan Atlas ve Jüpiter füzeleri... 
     Militerlerle Pentagon arasındaki sımsıkı ilişkiler ve bu ilişkilerin Türkiye’ye yasıma biçimi... 
     "Nurlu ufuklar yakındır" nutukları... Ankara kulisleri... 12 Mart muhtırası... 
     
     Gelelim günümüze... 
     ABD Dışişleri Bakanı Colin Powell geldi ve gitti. Son 50 yılda Türk - ABD ilişkilerinin tüm gizli ayrıntılarını Türk kamuoyunun hiç mi hiç bilmediği ayrıntıları, bilerek geldi ve gitti. 
     Sonra ne oldu 
     Başkan Bush’un, Saddam’a karşı kurulduğunu açıklayıp durduğu "koalisyon"un içinde olduğumuzu ilan ettik... 
     
     Saddam rejimi, çaresiz devrilecektir... Ortadoğu’da şimdiden öngörülemeyen birtakım çalkantılar hızlanacaktır. Bu çalkantılar Türkiye’yi de sade etkilemeyecek, belki biraz da ırgalayacaktır... 
     Ve 20 yıl içinde Washington’un planlarını çok aşan yepyeni denklemler çıkacaktır ortaya Rusya’nın da Avrupa Birliği üyesi olması ve "euro"yu kabul etmesi gibi... 
     
     Yavaş yavaş Türkiye’nin stratejik önemi de azalacaktır, ister istemez savunma harcamaları da... 
     Bu arada yabancılarla evlenmeler biraz daha çoğalacaktır... 
     Hiç enseyi karartmayın... 
     Kış aylarında binlerce köy yolunun her yıl kapanıverdiği ve 170’i aşkın ülke arasında, yaşam kalitesi açısından 85. basamağa düşmüş bir ülkede "yöneticiler" ile "yönetilenler"in çıkarları aynı torba içinde değildir... 
     Türkiye’ye de yılda 20 milyarlık global sermaye yatırımı başladığında yönetilenlerin durumu düzelecek, yönetenlerin durumu biraz daha silikleşecek... Alt tarafı 20 yıl içinde... 
     Türkiye de, en sonunda "biz - onlar" ayrımını aştığında bendeniz de el sallayacağım dostlara yıldızlardan... 
     Enseyi karartmayın. 
     
     







</TEXT>
</DOC>
