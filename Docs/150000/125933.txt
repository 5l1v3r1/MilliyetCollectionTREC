<DOC>
<DOCNO> 125933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur25.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Sezer'e karşı çıktı... 
</HEADLINE>
<TEXT>

     CHP Grup Başkanvekili Mustafa Özyürek, Cumhurbaşkanı Ahmet Necdet Sezer'in 4774 sayılı ''2709 sayılı Türkiye Cumhuriyeti Anayasasının Bazı Maddelerinin Değiştirilmesi Hakkında Kanun''u bir kez daha görüşülmek üzere TBMM'ye geri göndermesini, ''Biz bu Anayasa değişikliğinin gerçekleşmesinden yanayız'' sözleriyle değerlendirdi. 
     Özyürek, yaptığı açıklamada, sözkonusu Anayasa değişikliğinin CHP tarafından enine boyuna incelendiğini, eksikliklerin giderilmesi konusunda katkılarda bulunduklarını ve Genel Kurul'da kabul oyu kullandıklarını anımsattı. 
     Anayasa değişikliğinin hukuka uygun olduğunu vurgulayan Özyürek, şunları kaydetti 
     ''Elbette sayın Cumhurbaşkanı'nın görüşlerine saygımız var. Ancak bu Anayasa değişikliği kişiye özgü nitelikte değildir. Sayın Cumhurbaşkanı'nın geri çevirme gerekçeleri elbette partimizin yetkili kurullarında değerlendirilecek ve kesin kararımız ondan sonra verilecektir. 
     Ancak biz bu Anayasa değişikliğinin gerçekleşmesinden yanayız. Siyasi suçlar ve mahkumiyetler nedeniyle insanların sonsuza kadar seçilme haklarından mahrum bırakılmasını doğru bulmuyoruz. Bu değişiklikten sadece Recep Tayyip Erdoğan değil başka siyasi yasaklılar da yararlanacaktır.'' 

     
</TEXT>
</DOC>
