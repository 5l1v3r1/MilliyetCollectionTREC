<DOC>
<DOCNO> 135780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sontur09.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul boşalıyor... 
</HEADLINE>
<TEXT>

     Kurban Bayramı ve sömestr tatilinin aynı döneme rastlamasıyla 9 günlük tatil geçirilecek olması, Esenler'deki İstanbul Otogarı'nda büyük hareketlilik yaratacak. 
     Kurban Bayramı tatili ile eğitim-öğretim yılının yarı tatilinin aynı döneme gelmesi, bugünden itibaren 11 bin 370 adet otobüs filosuna sahip 396 firmanın faaliyet gösterdiği İstanbul Otogarı'nda yoğunluğa neden olacak. 
     Bu tatil dönemindeki yolcu hareketliliğinde, geçen yılın Kurban Bayramı'na oranla yüzde 50, Ramazan Bayramı'na oranla ise yüzde 25'lik bir artış beklenen otogardan, günde 2100 ile 2200 civarında otobüsün Anadolu ve Trakya'nın çeşitli illerine gitmek üzere çıkış yapması bekleniyor. Rezervasyon işlemleri tamamlanan bu otobüslerle, günlük 96 bin 600 kişi il dışına çıkacak. 
     
     İLK TERCİH EGE VE AKDENİZ 

     Bayramda seyahat edecek toplam yolcu sayısının bölgelere dağılımında, yüzde 25'lik payın Ege'ye, yüzde 20'sinin Akdeniz'e, yüzde 15'inin Karadeniz'e yüzde 15'inin İç Anadolu Bölgesi'ne, yüzde 10'unun Çukurova'ya, yüzde 8'inin Doğu ve Güneydoğu Anadolu'ya, yüzde 7'sinin de Trakya'ya yapılacağı görüldü. 
     Akdeniz, Ege ve İç Anadolu bölgelerindeki hareketliliğin büyük bir bölümünün turizm amaçlı, Karadeniz'e daha ziyade bayram ziyareti, Doğu ve Güneydoğu Anadolu Bölgesi'ne de asker sevkıyatı şeklinde olduğu gözlendi. 
     
     İLK PLANDA KIŞ TURİZMİ 

     Kış turizmini tercih edenler, başta Uludağ olmak üzere Kartalkaya, Erciyes, Palandöken, Kapadokya ve Pamukkale rezervasyonları yaptırdı. 
     Bursa ve Uludağ'ın yanı sıra Ankara, Eskişehir, Bodrum, Marmaris, Antalya, Erdek, Akçay, Manyas, Gönen gibi tatil yörelerine yolcu taşımacılığı yapan Uludağ Turizm yetkilileri, sadece kendi firmalarının Bursa ve Uludağ'a bayram nedeniyle 35 otobüs seferi yapacaklarını kaydettiler. 
     Firma yetkilileri, Bursa, Uludağ, Ankara, Eskişehir ve Bolu gibi kısa mesafeli otobüslerde şimdiden yer kalmadığını kaydettiler. 
     
     ''SEKTÖR NEFES ALACAK'' 

     Metro Turizm Genel Müdür Yardımcısı İbrahim Arslanoğlu da sektör olarak önceki bayram ve yıllara göre bir hareketlilik yaşandığını bildirdi. 
     Yılbaşından beri otobüs firmalarının para kazanamadığını ve akaryakıta yüzde 15'lik bir oranda zam geldiğini hatırlatan Arslanoğlu, şunları söyledi 
     ''Kışın firmaları ayakta tutan, bayram, yılbaşı ve sömestr tatilidir. Taşıma yapan otobüs işletmelerinin yolda konakladığı firmalara 3-4 aydır süregelen biriken borçları var. Bu bayram, sektör rahat nefes alacak. Yolcuları, gitmek istedikleri yerlere, sevdikleri insanlara ve ailelerine hizmet kalitesini bozmadan ulaştırmaya çalışan otobüsçüler, bu alınan nefesle bir kısım borçlarını ödeyebilecekler.'' 
     
     TERCİH LİSTESİNDE BULGARİSTAN 

     Metro Turizm'in Uluslararası Seyahat Bölüm Sorumlusu Kılıçaslan Erevren de 1992 yılından bugüne kadar Balkan Dağları'na bu bayram tatili nedeniyle yapılan rezervasyon kadar talep olmadığını hatırlattı. 
     Erevren, Metro Turizm olarak Bulgaristan'ın Sofya ile Plovdiv şehirleri yakınlarındaki Boraves ve Pomporova kayak merkezlerine bayram tatili süresince her gün 2 otobüs, diğer firmaların da 7-8 otobüs dolusu yolcu taşıyacağını belirtti. 
     Bu kayak merkezlerinin Türkiye'deki kayak merkezlerine göre daha ucuz olması sebebiyle güçlükle vize alınmasına rağmen tercih edildiğini kaydeden Erevren, her iki kayak merkezine Türkiye'den bu bayramda yaklaşık 6 bin kişinin gitmesinin beklendiğini bildirdi. 
     
</TEXT>
</DOC>
