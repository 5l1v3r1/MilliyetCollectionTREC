<DOC>
<DOCNO> 130013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/soneko32.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık Basın Merkezi Tüzmen'in ziyareti önceden planlandı 
</HEADLINE>
<TEXT>

     1996 yılından bu yana 6 aylık dönemler halinde düzenlenen BM'nin Petrol Karşılığı Gıda Programı'nın her döneminin başında, ''açılan ihalelerin müzakereleri ve ticari sözleşmelerin yapılabilmesi'' için, Türkiye'den ve Irak pazarında yeri olan diğer ülkelerden üst düzey heyetlerin Irak'a gittiği belirtildi. 
     Başbakanlık Basın Merkezi'nden, Devlet Bakanı Kürşad Tüzmen'in 10-12 Ocak tarihleri arasında Irak'a yapacağı ziyaret konusunda basında yer alan haberlere ilişkin yazılı açıklama yapıldı. 
     Türkiye'nin, Irak ile Birleşmiş Milletler arasında uygulanan Petrol Karşılığında Gıda Programı çerçevesinde, Irak'a ihracat yapmakta olan ülkeler arasında ilk sıralarda yer aldığı ifade edilen açıklamada, şöyle denildi 
     ''Program çerçevesindeki söz konusu sözleşmelerin Irak'ta bakanlıklar, resmi kurumlar veya devlet şirketleri ile yapılmakta olması nedeniyle, giden heyetlerde işadamlarının yanı sıra siyasi yetkililerin ve bürokratların da yer alması gerekmekte ve yararlı olmaktadır. Dolayısıyla, Sayın Tüzmen'in ziyareti de bu çerçevede çok önceden planlanmış ve hazırlıkları yapılmış, mutad ve gerekli bir dış temas teşkil etmektedir. 
     Başta Güneydoğu bölgemiz olmak üzere imalat, gıda, pazarlama, enerji, inşaat ve ulaştırma sektörlerinde faaliyet gösteren bir çok şirketimizin Irak'ta geleneksel çıkarları bulunmaktadır. Esasen, Petrol Karşılığı Gıda Programı'nın başlamasından bu yana Türkiye'den üst düzey ticaret heyetleri, her yıl düzenlenen ve büyük ilgi gören Türk İhraç Ürünleri Fuarı, Bağdat Uluslararası Ticaret Fuarı ve KEK toplantıları münasebetiyle de Irak'ı ziyaret edegelmektedir. Dünyanın diğer ülkelerinden benzer heyetler de Irak'a bu tür ziyaretler yapmaktadır.'' 
     
     IRAK YÖNETİMİNE TAVSİYELER 
     Bu arada açıklamada, Irak konusunda 12 yıldır süren askeri-siyasi gerginliğin bugünlerde yeni bir aşamada bulunduğunun bilindiği ifade edilirken, ''Sayın Başbakan, Devlet Bakanı Tüzmen'in bu ziyaretinden istifade ederek, Irak yönetimine, Hükümetimizin Irak-BM ilişkileri ve bölgedeki siyasi durumu ile ilgili görüşlerini, telkin ve tavsiyelerini iletmekte yarar görmüştür'' denildi. 
     Bu tavsiye ve görüşlerde odak noktasını, Irak'ın BM ile Güvenlik Konseyi kararı çerçevesinde yeniden başlatılmış olduğu işbirliğinin, aksama ve kesinti olmaksızın açık biçimde sürmesi ve olumlu biçimde sonuçlanmasının hayati önem taşımasının oluşturduğu bildirilen açıklamada, şunlar kaydedildi 
     ''Geçmişte de Irak'a giden Bakan düzeyinde dış heyetlerimizin ziyaretleri vesilesiyle, bu tür telkin ve tavsiyelerde bulunulmuştur. Irak'ın Güvenlik Konseyi kararını kabul etmesinin sağlanmasında görüldüğü üzere, Türkiye, Irak nezdindeki konumu dolayısıyla, zaman zaman BM kararlarının uygulanma sürecine aktif katkıda bulunma imkanına sahip olmuştur. 
     Sayın Tüzmen'in Bağdat'ta, mutad olduğu üzere başta Ticaret, Sanayi ve Petrol Bakanları olmak üzere Iraklı yetkililer ile ikili temaslarda bulunması beklenmektedir. Bakan Tüzmen'in üst düzey temasları Irak makamlarınca düzenlenmektedir.'' 
     





</TEXT>
</DOC>
