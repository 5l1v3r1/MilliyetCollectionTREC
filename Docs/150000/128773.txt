<DOC>
<DOCNO> 128773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sonspo12.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay Kesinlikle takviye şart" 
</HEADLINE>
<TEXT>

     Denizlispor Teknik Direktörü Rıza Çalımbay, ligin ikinci yarısında yeşil-siyahlı ekibi çok yoğun bir maç trafiği beklediğini belirterek, transferin şart olduğunu söyledi. 
     Rıza Çalımbay, düzenlediği basın toplantısında, Denizlispor'un geniş bir kadroya sahip olmasına karşın, futbolcuların performanslarından memnun olmadığını, özellikle de Bülent Üçüncü'den gerektiği kadar yararlanamadıklarını dile getirdi. 
     Takıma takviye yapılması yönündeki isteğinin yöneticilerce kabul edildiğini kaydeden Çalımbay, şunları söyledi 
     ''Kesinlikle takıma takviye şart. İkinci yarıda çok yoğun bir maç trafiği bizi bekliyor. Avrupa'da bile bu kadar çok maç yapılmıyor. Elimizdeki kadroyla başarılı olmamız mümkün değil. Hiçbir oyuncumuzu da gönderemeyiz.'' İsveç'in IFK Norrköping takımında forma giyen Simuola'nın yanısıra Fenerbahçeli Ali Akdeniz ile görüştüklerini belirten Çalımbay, Fenerbahçe'den Oktay'ın transferinden ise pahalıya malolacağı gerekçesiyle vazgeçtiklerini söyledi. 
     Çalımbay, ''2 orta alan ve 1 forvet oyuncusu alacağız. Bu transferleri hazırlık kampına yetiştirmek istiyoruz. Bu nedenle gelecek hafta bu transferleri bitireceğiz'' dedi. 
     Çalımbay, ligin 21. haftasında Fenerbahçe ile yapacakları karşılaşma ile Ankaragücü ve Gaziantepspor ile yapacakları erteleme maçlarından birinin ertelenmesini isteyeceklerini kaydederek, federasyondan anlayış beklediklerini söyledi. 
     
     '' DENİZLİSPOR'U BIRAKIRIM DEMEDİM'' 
     Denizlispor ile 1 yıllık sözleşmesi bulunduğunu hatırlatan Çalımbay, şöyle konuştu 
     ''Ben kimseye Denizlispor'u bırakırım demedim. Transfer yapılmasa dahi elimizdeki kadroyla devam edeceğiz. Sezon sonunda yöneticilerle yeniden görüşeceğiz. Bana göre böyle söylentilerin çıkması yanlış. Bizim tek düşüncemiz, Denizlispor'un başarısı.'' 
     





</TEXT>
</DOC>
