<DOC>
<DOCNO> 149716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun31.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Time "Suriye'de aşırı dinci teröristler var" 
</HEADLINE>
<TEXT>

     Amerikan Time dergisi, Suriye'de aşırı dinci teröristlerin bulunduğuna dair kanıt olduğunu öne sürdü. 
     Derginin Avrupa baskısı Time Europe'un, adının açıklanmasını istemeyen bir İtalyan terörle mücadele polisi yetkilisine dayanarak verdiği haberde, Ocak ayından Irak savaşının ilk haftasına kadar geçen sürede, El Kaide ile bağlantılı olduğu iddia edilen Ensar El İslam örgütü mensubu Tunuslu Molla Abdürrezzak'ın Suriye'den İtalya'nın Milano kentinde bulunan teröristlerle uydu telefonu yoluyla birçok bağlantı kurduğu belirtildi. 
     Derginin haberinde, Molla Abdürrezzak'ın bu görüşmelerde bu kişilere ''Avrupa'yı terkederek Irak'ta Amerikan ve İngiliz güçlerine karşı cihada katılmaları'' çağrısı yaptığı kaydedildi. 
     İtalyan terörle mücadele polisi yetkilisi, ''bu tür hareketlerin Suriye güvenlik servislerinin haberi olmadan yapılamayacağını'' iddia etti. 
     İtalyan polisi, geçen hafta Milano'da, El Kaide ile ilgili bir soruşturma çerçevesinde 38 yaşındaki bir Fas vatandaşını tutuklamıştı. 
     





</TEXT>
</DOC>
