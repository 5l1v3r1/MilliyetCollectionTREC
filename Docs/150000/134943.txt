<DOC>
<DOCNO> 134943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/spor/spo03.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DAVACIYIM 
</HEADLINE>
<TEXT>

Sözleşmesine rağmen Galatasaray’dan gönderilen ve parasını alamayan antrenör Yasin Özdenak, kendisine bir teşekkür bile edilmeyince kulübünü mahkemeye verdi. Tanık olarak da Rumen teknik adamı gösterdi 
     CÜNEYT KARAKAYA 

     Şampiyon antrenör 
     ALACAKLARI nedeniyle yabancı oyuncularla FIFA’lık olan Galatasaray, sonunda kendi içinden Yasin Özdenak ile de mahkeme kapısına düştü. Geçen sezon 3. yıldızı takan Sarı - Kırmızılılar’ın şampiyon kadrosunda antrenör olarak görev yapan ve yıllarca Galatasaray camiasına futbolcu ve teknik adam olarak hizmet veren Özdenak, sözleşmesi sona ermeden gönderildiği ve alacaklarını tahsil edemediği gerekçesiyle Cim - Bom’u mahkemeye verdi. 
     
     Sözleşmesi uzadı 
     ÖZDENAK’IN 2002 Mayıs’ında sona eren sözleşmesinde, 1 ay öncesine kadar taraflardan birisinin fesh etme isteği olmaması durumunda sözleşme bir sene daha uzuyordu. Ve aynen böyle oldu, sözleşme iptal edilmedi ve görev süresi 2003 Mayıs’ına kadar uzadı. Lucescu gönderildi, Fatih Terim göreve geldi. Fakat Terim, Yasin Hoca’yı yanında istemeyince eşyalar toplandı ve tesisleri gözü yaşlı arkada bıraktı. 
     
     Basiretsiz kulüp’ 
     KENDİSİNE bir teşekkürü bile çok gören kulübüne kırılan Yasin Özdenak 3 ay önce ani bir karar verdi ve İş Mahkemesi’nde dava açtı. Mart ayında davası görülecek mahkeme için Özdenak’ın avukatı Mustafa Yalçınkaya şunları söyledi "Kulübün basiretsizliği var. Çalışma arkadaşı Mircea Lucescu da tüm olaylara şahittir. Tanık olarak dinlenecek. Elimizde belgelerimiz var. 5-6 aylık maaşı ortada yok." 
     
Galatasaray’da büyük korku Yeni transferlerin katılımıyla 30 kişilik bir futbolcu zenginliğine kavuşan Fatih Terim, her hafta en formda 18 ismi kadrosuna alacak. Bu nedenle yıldız isimlerde bile forma telaşı başladı 
     ERHAN TELLİ 

     Alternatifi bol 
     CİM - BOM’UN yıldızlarını 18 kişilik kadroya girememe korkusu sardı. Kadronun genişlemesi sonrasında takım 30 futbolcuya çıkınca, her mevkiide en az iki, hatta daha fazla oyuncu alternatif olarak beklemeye başladı. Rekabetin artmasıyla takım içinde büyük bir çekişme başlarken, bu durumdan en fazla memnun kalan da Teknik Direktör Fatih Terim oldu. 
     
     Yeniler ön planda 
     SARI - Kırmızılı ekibin çalıştırıcısı, ilk 11 için kafasındaki isimleri şablonuna yerleştirmeye çabalayan Terim, buna rağmen her hafta en formda 18 kişiyi kadrosuna dahil edecek. Fatih hocanın yeni transferlerden Xavier, Revivo ve Lukunku’yu ilk planda düşündüğü öğrenildi. Batista ve Arif gibi yıldızlar bile sonradan düşünülecek isimler arasında kaldı. 
     
Aslan 3.5 milyon dolar istedi      GALATASARAY, Felipe için FIFA’dan 3.5 milyon dolar istiyor. Ülkelerine giden, bir daha İstanbul’a gelmeyen Felipe ve Christian için ödedikleri paraları isteyen Cim - Bom, Felipe için Flamengo, Christian için de Bordeaux’tan parasını talep etti. Üstelik Sarı - Kırmızılılar, Felipe’nin alacaklarının yatırıldığını ve bu paranın "yeddi eminöde bulunduğunu açıkladı. Davaların bu ay içinde tamamlanması bekleniyor. 
     
Kar aslanları      GALATASARAY, Denizlispor maçı hazırlıklarına dün sabah ve akşam yaptığı antrenmanlarla başladı. Normal çim sahanın karla kaplı olması nedeniyle çalışmaları aksatmak istemeyen Sarı - Kırmızılılar, kötü hava şartları nedeniyle zemin sertleşince çareyi suni çim sahada çalışmakta buldu. Antrenmana dizindeki sakatlığı nedeniyle salonda çalışan Hakan Ünsal katılmadı. Hakan cuma günkü maça yetiştirilmeye çalışılıyor. 
     



 SPOR 

























</TEXT>
</DOC>
