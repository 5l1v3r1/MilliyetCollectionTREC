<DOC>
<DOCNO> 116376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/soneko03.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'in IMF görüşmeleri sonuçsuz kaldı... 
</HEADLINE>
<TEXT>

     Arjantin hükümetinin ülkenin içinde bulunduğu ekonomik krizi aşmak için gereken yeni uluslararası yardımı sağlamak için Uluslararası Para Fonu IMF ile sürdürdüğü görüşmeler sonuç vermedi. 
     Arjantin Ekonomi Bakanı Roberto Lavagna'nın 10 aydır sürdürülen görüşmeleri başarısızlıktan kurtarmak için ABD'nin başkenti Washington'a gelmesine rağmen, IMF kaynakları bu ziyareti ''beyhude bir çaba'' olarak niteledi. 
     Adlarının açıklanmaması kaydıyla Reuters Ajansı'na bilgi veren IMF kaynakları, Arjantin'de gelecek yıl yapılacak seçimlerle yeni hükümetin kurulmasından önce yeni yardım konusunda bir anlaşmaya varmanın pek mümkün görünmediğini söylediler. 
     IMF'nin yeni yardıma yeşil ışık yakmaması, şimdiden vadesi gelen dış borç ödemelerini yapamaz hale gelen Arjantin hükümetinin ödeme gücünü daha da yitirmesi ve tarihinin en büyük kitlesel yoksulluğunu yaşayan Arjantin halkının sıkıntılarının daha da şiddetlenmesi anlamına geliyor. 
     





</TEXT>
</DOC>
