<DOC>
<DOCNO> 134752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun01.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, BM'de Powell'a yanıt vermek istiyor 
</HEADLINE>
<TEXT>

     Irak'ın BM Daimi Temsilcisi Muhammed El Duri'nin, ABD Dışişleri Bakanı Colin Powell'ın 5 Şubat Çarşamba günü Güvenlik Konseyi'nde yapacağı konuşmadan sonra, kendisine cevap vermek istediği bildirildi. 
     Diplomatik kaynaklar, El Duri'nin bu amaçla Güvenlik Konseyi başkanlığına resmen başvuruda bulunacağını söylediler. 
     Konsey üyesi olmayan bir ülkenin Konsey'de konuşabilmesi, öteki üyelerin iznine tabi bulunuyor. 
     Powell'ın, Çarşamba günkü konuşmasında, Irak'ın elinde kitle imha silahları bulunduğu ve Irak rejiminin El Kaide terör örgütüyle bağlantısı olduğu yolunda kanıtlar ortaya koyacağı öne sürülüyor. 
     El Duri, konuşmasında, ''ellerinde kitle imha silah bulunmadığını ve Powell ne derse desin, Bağdat yönetiminin El Kaide ile ilişki kurmadığını vurgulayacağını'' ifade etti. 
     Bazı diplomatlar, Irak Başbakan Birinci Yardımcısı Tarik Aziz'in New York'a gelerek Powell'a cevap vereceğini öne sürmüşlerdi. El Duri, ''Aziz'in New York'a gelmeyeceğini ve Irak'ı kendisinin temsil edeceğini'' ifade etti. 
     Amerikan yönetiminin, Çarşamba günkü toplantıda, ''Irak'ın BM silah denetçilerinin çalışmasını engellediğini de kanıtlamaya gayret edeceği, böylece Irak'a yönelik olası bir operasyonu haklı göstermeye çalışacağı'' belirtiliyor. 
     





</TEXT>
</DOC>
