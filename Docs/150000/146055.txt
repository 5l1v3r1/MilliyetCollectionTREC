<DOC>
<DOCNO> 146055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur23.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük saatli bomba... 
</HEADLINE>
<TEXT>

     Kuzey Irak'taki Kürt grupların Kerkük'e doğru ilerleyişe geçmesi, bölgenin kaos ortamına sürüklenebileceği endişelerini de beraberinde getirdi. 
     New York Times gazetesi, Kürtlerin bölgede yağma olaylarına başladığını belirtirken, İnsan Hakları İzleme Komitesi araştırmacılarından Hania Müfti, "Kerkük felaketi bekliyor" dedi. 
     Müfti, Kerkük'te etnik şiddet ve Iraklı görevlilere yönelik intikam cinayetlerinin önüne geçmek için iyi koordine edilmiş bir plana gerek olduğunu vurguladı. 
     İlk defa Irak mevzilerine doğru ilerleyen peşmergelerin sevinç çığlıkları eşliğinde yağma olaylarına başlaması Müfti'nin endişelerinde haksız olmadığını gösterdi. 
     Kürt komutanlar ise, yağma olaylarının kamuoyuna yansımasının Kürt hükümetini zor durumda bırakabileceği gerekçesiyle gazetecilerin bölgeye girmesini engellemeye çalışıyor. Peşmergelerin "savaş ganimeti" arasında Iraklı askerlerin geride bıraktıkları ağır makineli tüfekler, cephane, dürbünler, petrol lambaları, mobilyalar, hatta plastik su bidonları bulunuyor. Bölgedeki gazetecilere göre, Kerkük yakınlarındaki Çemçamal'dan boş ayrılan çok sayıda kamyon, geriye savaş ganimetiyle birlikte dönüyor. 
     

     
</TEXT>
</DOC>
