<DOC>
<DOCNO> 119012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/yasam/yas06.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik Fuarı’nı bile soydular 
</HEADLINE>
<TEXT>

Çalışma sahası olarak Güvenlik Fuarı’nı seçip bir de dizüstü bilgisayar çalan hırsızların şimdilik sadece görüntüleri yakalandı... 
     NESLİHAN CUYAR İstanbul 

     Yeşilköy’deki CNR Fuar Merkezi’ndeki hırsızlık, "Securexpo 2002 Güvenlik ve Polis Ekipmanları Fuarı"nın 12 Kasım’daki açılış gününde meydana geldi. Üç kişi, iftarı fırsat bilerek Mass Mobilya standındaki dolabın içinde bulunan laptop bilgisayarı alarak kaçtı. 
     Her şeyin beş dakika içinde olup bittiğini belirten Mass Mobilya Proje Müdürü Zerrin Öngel Öztoksoy, olayı şöyle anlattı "Fuarın ilk günü iftar saatinde masanın üzerinde bulunan laptopu dolabın içine koyarak 20 metre uzağa yemek almaya gittik. Laptopun üzerine de şalımı atmıştım. Döner dönmez dolaptan çıkarmak istedim ancak şalın yerde olduğunu görünce çalındığını anladım. Bir anda panikledik. Dikkatliydik ama sürekli polislerin, komutanların gezdiği fuarda daha rahattık. Belki bir mobilya fuarında bu hırsızlık olsa bu kadar şaşırmazdık ama güvenlik fuarında böyle bir şey beklemiyorduk." 
     
Zerrin Öngel Öztoksoy, daha önce standın önünde uzun uzun dolanıp sürekli cep telefonuyla konuşan üç kişiyi görüntüleri dikkatlice inceleyince tespit etmiş.      İş tamam, dağılıyoruz çocuklar... 
     Fuardaki güvenlik kamerası üç hırsızı da işte böyle yakaladı. Hırsızların kameraya yansıyan görüntülerinde, üç kişi arka arkaya standa gelip, içeri giriyor. Dolaptan bilgisayarı aldıktan sonra telefonla konuşarak farklı yönlere doğru gidiyorlar. Görüntüleri incelemeye alan polis, hırsızların peşine düştü. 
     



 YAŞAM 















</TEXT>
</DOC>
