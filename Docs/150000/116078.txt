<DOC>
<DOCNO> 116078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/spor/bana.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haftanın Analizi 
</HEADLINE>
<TEXT>

     TAMER BAĞLAN tbaglan sportfoy.com 

GÖZE Mİ GELDİK Bu ölçüsü kaçmış anons işgüzarlığı sürerse, korkarız daha çok seyircisiz maç oynanacak. Kimbilir, belki de birgün seyirci toplamak için, beyler anons yaptırmak zorunda kalacak 
     Bundan önceki dokuz haftada en çok futbolsuzluk ve hakem hataları olmuştu şikayetimiz. Dünya üçüncüsünün liginden çok daha iyi işler çıkması gerektiğini defalarca belirtmiştik. Doğrusunu söylemek gerekirse, beğenmediğimiz futbolumuzun bile seviyesine çıkamamış hakemlerimizden zaten pek umutlu değildik. Bu hafta da olumlu değişiklikler olmadı şikayetlerden yana. Üstelik üzerlerine bir de golsüzlüğü ekledik. Futbolsuzluk, kötü yönetimler, gol kısırlığı, her hafta biraz daha boşalan tribünler ve nihayetinde, basın mensuplarının bile içine dahil olduğu olaylar. Yoksa, biz Dünya Kupası’nda göze mi geldik .. 
     Haftanın en değerli puanları, hiç şüphe yok, Körfez ve Diyarbakır’da kazanılanlardı. Kocaelispor ilk galibiyetini, ligin güçlü takımlarından Ankaragücü’ne ve de kötü bir hakeme karşı aldı. Sabit Hacıömeroğlu kafayı Lazarov’a takmasa ve ona yapılan penaltıyı verip, bir başka pozisyonda da Gökmen’i henüz maçın başında oyundan atsa, fark daha da artardı. Bu ilk kazançla, Karaman’la yollarını ayıran Sefa Sirmen’in "Güvenç Kurtar bizi" tercihi daha bir anlam kazandı. Diyarbakırspor’un kazancı ise, bir kez daha ve bu defa yerel basının da karıştığı olaylar nedeniyle gölgede kaldı... 
     Aslında şimdi tek tek konuşmak gerek, ligin başında takımlarına sırt çeviren Trabzonsporlular’la. O, başkanlarından, futbolcusuna kadar çokça eleştirdikleri, "Bunlar küme düşer" dedikleri takımları, tüm maddi olanaksızlıklara rağmen, şu sıralar zengin Fenerbahçe ile aynı puanda. Üç hafta üst üste galibiyet, üstelik sonuncusu altı yıllık bir aradan sonra İstanbulspor’a... 
     Ve Beşiktaş Her hafta daha derli, her hafta daha toplu. Sistem oturdukça, Kara - Kartallar daha sağlam duruyorlar ayakta. Ali Eren, Zago, Tayfur, Sergen, İlhan Mansız ve en önemlisi Cordoba... En iyisi Rüştü, Mondragon derken, şu sıralar Cordoba aday Oscar’a... Bir de, yeri göğü inleten Siyah - Beyazlı taraftarlar maça konsantre olup, enerjilerini takımlarını oyunun akışına göre motive edebilecek şekilde ayarlasa... 
     En popülerlerin isimleri, Kötü futbol’la birlikte çok anılır oldu son zamanlarda. Fenerbahçe - Galatasaray... 6 Kasım’a az kala, sarısı ortak ikizlerin tek farkı biri zirvede, diğeri ise puan bakımından da komada. Her maçta göze batan hakem hataları, onlar söz konusu olduğunda sanki biraz daha artmakta. Ofsayttan goller, verilen, verilmeyen penaltılar, çıkan, çıkmayan kartlar. Her ne kadar değişsek, hatta aşsak da bazı şeyleri, galiba yalnız onlar için değişmiyor şartlar... 
     Bu arada, Türk futbolunun geleceğe dönük Büyük Hoca’ adaylarından Ersun Yanal’ın Gençler’i altı haftadır kazanamıyor. Antrenman ve teknik bilgisinden, bilimselliğinden emin olduğumuz Yanal, muhtemelen biraz erken zikredilmeye başlanan, Büyük Hoca’ söylemine bağlı sorunlar yaşıyor... 
     

</TEXT>
</DOC>
