<DOC>
<DOCNO> 146593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko35.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İshak Alaton Toplumsal uzlaşı, ekonomide yeni delikler açmamalı 
</HEADLINE>
<TEXT>

     Alarko Holding Yönetim Kurulu Başkanı İshak Alaton, içinde bulunulan ekonomik ortamda mevcut bütçe olanaklarıyla işçiye, memura, çiftçiye, küçük esnafa ve sanayiciye verilebilecek ciddi bir destek bulunmadığını bildirdi. 
     Alaton, ''Bu yönde öne çıkışlar, pastadan -eğer varsa- daha büyük pay alma çekişmesi, yeni sıkıntılar yaratmaktan öte bir sonuç vermeyecektir'' dedi. 
     Alarko Holding A.Ş.'nin Olağan Genel Kurulu İstanbul'da gerçekleştirildi. 
     Genel Kurul'da, faaliyet raporunda yer alan değerlendirmesini okuyan Yönetim Kurulu Başkanı İshak Alaton, 2001 Şubat ekonomik krizinin, yol açtığı ekonomik, sosyal ve siyasal sonuçları itibariyle kolay kolay hafızalardan silinecek gibi gözükmediğini söyledi. 
     Ekonomik krizle 3 bin dolar düzeyine çıkmış olan kişi başına milli gelirin 2 bin dolar düzeyine düştüğünü belirten Alaton, şunları kaydetti 
     ''Şu gerçek tüm yalınlığıyla ortaya çıkmıştır ki kaynağı olmayan harcama yapmak geriye tepen bir silah gibi onu ateşleyeni öldürmektir. Yıllardır verimsiz kamu işletmeciliği, yanlış destekleme ve kredilendirme politikaları, ülkenin üzerine kabus gibi çöken genç emeklilik ve sosyal güvenlik sistemi, kamu kaynaklarının savurganlık ekonomisi emrine verilmesi, çıkmaz sokakta bitmeyecek sanılan maceralı 30 yıllık yolculuğun son durağı oldu.'' Alaton, kriz ve arkasından sıkı ekonomik politikalar sonucunda enflasyon ve büyüme açısından hedeflerin ötesinde bir başarı yakalanmışken, faiz dışı fazlanın popülist yaklaşımların depreşmesi sonucu seçim yatırımlarına kurban edildiğini söyledi. 
     Toplumun tüm kesimlerinin mali disiplini gerçekleştirme ve sürdürme yönünde hükümetin attığı ve atacağı adımlara destek vermek mecburiyetinde olduğunu vurgulayan Alaton, şöyle konuştu 
     ''İçinde bulunulan ekonomik ortamda mevcut bütçe olanaklarıyla işçiye, memura, çiftçiye, küçük esnafa ve sanayiciye verilebilecek herhangi bir ciddi destek olamaz. Bu yönde öne çıkışlar, pastadan -eğer varsa- daha büyük pay alma çekişmesi, yeni sıkıntılar yaratmaktan öte bir sonuç vermeyecektir. Toplumsal uzlaşı mali disiplinde yeni delikler açmayacak yönde olmak zorundadır.'' 
     
     YENİ İŞ OLANAKLARI YATIRIMLA MÜMKÜN 
     Genel Kurul'da daha sonra Yönetim Kurulu faaliyet raporu hissedarlara okundu. 
     Genel olarak dünya ekonomisine bakıldığında 2003'e başlarken gelişmelerin pek de umut verici olmadığının görüleceği belirtilen raporda, Türkiye'nin ise seçimle yeni bir şans noktası yakaladığı vurgulandı. Raporda, Borsa'nın uzun zamandır çakılıp kaldığı durağan seyrinden hızlı bir çıkış trendine girdiği, döviz kurlarının Türk lirası karşısında gerilemeye, faizlerin de yüzde 58'lerden yüzde 48'lere doğru inmeye başladığı anımsatılarak, ''Ancak hızlı hareket edilememesi, bir süre sonra bu olumlu trendi maalesef eski konumuna geri çevirdi'' denildi. 
     Raporda, şunlar kaydedildi 
     ''Ülkemiz 2001 yılında belki de tarihinin en ağır krizi ile karşı karşıya kalırken çok ağır da bir bedel ödemiştir. Bu çabalar ve katlanılan sıkıntılar boş yere gitmemelidir. Başlanılan ekonomik ve yapısal reformlara sağlıklı ve sürdürülebilir bir kalkınma için aralıksız devam edilmelidir. İşsizliğin oldukça önemli rakamlara ulaştığı bir ortamda yeni iş olanakları ancak yatırımların yeniden başlaması ile mümkün olabilecektir.'' Genel Kurul'da, 36 trilyon 205 milyar 733 milyon 598 bin 885 lira net dönem karı açıklayan şirketin ortaklara 30 Mayıs tarihinden itibaren toplam 3 trilyon 216 milyar lira temettü dağıtmasına oybirliğiyle karar verildi. 
     





</TEXT>
</DOC>
