<DOC>
<DOCNO> 129352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur21.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümette ''Irak'a ziyaret'' çatlağı.. 
</HEADLINE>
<TEXT>

     Hazine ve Dış Ticaretten Sorumlu Devlet Bakanı Kürşat Tüzmen'in Irak'a yapacağı ziyaret hükümette polemiğe neden oldu. 
     Yaklaşık 150 kişiyle Irak'a adeta çıkartma yapmaya başlayan Tüzmen'e ilk tepki dün TBMM Dışişleri Komisyonu'nda gündeme gelmişti. 
     AKP'li milletvekili Emin Şirin'in "Bu gezi Erbakan'ın Libya gezisine döner. Madem bir ay içinde Irak'a müdahale yapıacak neden oraya gidiliyor Yarın Saddam değişecek. Yeni yönetime o zaman ne yüzle bakacaksınız" diye sormuştu. 
     Bu çıkışa hak veren ise komisyondaki askerler ile Dışişleri Bakanı Yaşar Yakış olmuştu. Dışişleri Bakanı, "Bu konuya bakacağım. Bu ciddi bir uyarıdır" demişti. 
     Bugün gözler Devlet Bakanı Kürşat Tüzmen'e çevrildi. Tüzmen ise sert bir çıkış yaptı ve "Irak gezisi iptal olmadı. Programımızı daha önceden belirledik. Bakanlar kurulunda konuşuldu. BaşbakanIn da haberi var" dedi ve kendisini eleştirenlere şu sözlerle yüklendi 
     "Ben tahmin ediyorum herkes aynı bilgi eşiğine gelebilirse açıklamalar daha tutarlı olur." 
     
     TÜZMEN HAVAALANINDA SORULARI YANITLADI 

     THY ait bir uçakla Ankara'ya giden Bakan Tüzmen, Atatürk Havalimanı'nda gazetecilerin Irak gezisine ilişkin soruların cevapladı. 
     Bakan Tüzmen, ''Irak seyahatinin zamanlaması konusunda bir tereddüt söz konusu mu '' şeklindeki bir soru üzerine, ''Hayır bizim hiçbir tereddüdümüz yok. Bu şekil bir niyetimiz olduğunu çok önceden söyledik'' dedi. 
     Başbakan Abdullah Gül'ün konuyla ilgili gezinin tarihi ile ilgili açıklama yaptığını hatırlatan Bakan Tüzmen şöyle dedi 
     ''Arkadaşlarımızla beraber değerlendirdik. Daha önce altyapısını karşılıklı iki ülke bakanlarıyla beraber tespit ettik. Farklı bilgi birikimleri oluyor. Aynı bilgi eşiğine gelindiği zaman bu tip farklı yorumların ortadan kalkacağına inanıyorum. Burada önemli olan, bilen insanların konuşmasıdır.'' 
     





</TEXT>
</DOC>
