<DOC>
<DOCNO> 101906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur23.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın "Derviş'in çabaları umarım gecikmeden sonuçlanır" 
</HEADLINE>
<TEXT>

     Sosyaldemokrat Halk Parti SHP Genel Başkanı Murat Karayalçın, siyasi çalışmalarını sürdüren eski Devlet Bakanı Kemal Derviş'in solda ittifak arayışlarının ''daha da gecikmeden olumlu biçimde sonuçlanmasını umduğunu'' söyledi Karayalçın Kamu Emekçileri Sendikaları Konfederasyonu KESK Genel Başkanı Sami Evren'i, Eğitim-Sen Genel Merkezi'nde ziyaret etti. 
     Karayalçın burada yaptığı konuşmada, KESK'e, hükümetle yarın yapılacak toplu görüşmeler için ''başarı dilemek'' amacıyla geldiklerini söyledi. 
     Bu süreç içinde her zaman kamu emekçilerinin yanında olacaklarını dile getiren Karayalçın, kamu emekçilerine her türlü desteği de vermeye hazır olduklarını ifade etti. 
     KESK Genel Başkanı Sami Evren de kamu çalışanlarının 40 yıl sonra ilk defa hükümetle görüşeceğini belirterek, taleplerini ve haklarını kamuoyu ile paylaşmak için İstanbul'dan başlattıkları yürüyüş hakkında bilgi verdi. 
     Evren, dün İstanbul'da başlayan yürüyüşün 17 Ağustos'ta Ankara'da düzenlenecek basın açıklaması ile sona ereceğini ve daha sonra Başbakan Bülent Ecevit ile görüşeceklerini söyledi. 
     3 Kasım seçimlerinden sonra ''3. bir cephe olarak saflaşacaklarını ve siyasete müdahale edeceklerini'' dile getiren Evren, ''Sol adına ortaya çıkan senaryoları dikkatle izlemekteyim. IMF ve mevcut sistemi savunan kişilerin sol adına ortalıkta dolaşmasını yadırgıyoruz'' diye konuştu. 
     Konuşmaların ardından gazetecilerin sorularını yanıtlayan Karayalçın, solda ittifak çalışmalarına ilişkin bir soru üzerine sol partilerle ilişkilerin sürmesinden yana olduklarını, herkesin her türlü özveride bulunması gerektiğini söyledi. 
     Karayalçın, ''Bizim hazırladığımız ittifak projesine destek görmedik, solda ittifak olabilir, yeni projeler ortaya çıkabilir. Biz de bunun içinde yer alırız'' dedi. 
     Karayalçın, Kemal Derviş'in solda ittifak arayışlarının başarıya ulaşıp ulaşamayacağı sorusuna da ''Umarım ulaşır, umarım ittifak arayan herkesin ittifak arayışları başarıya ulaşır ama süre azalıyor, umarım Derviş'in bu arayışları daha da gecikmeden olumlu biçimde sonuçlanır'' yanıtını verdi. 
     





</TEXT>
</DOC>
