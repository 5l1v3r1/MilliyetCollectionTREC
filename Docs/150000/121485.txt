<DOC>
<DOCNO> 121485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/siyaset/siy06.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Laiklikle uğraşmasınlar 
</HEADLINE>
<TEXT>

"12 Eylül Anayasası’nı destekliyorlar" eleştirisine yanıt veren CHP Lideri Baykal , "Partimize 12 Eylül dersi vermek kimsenin haddi değil" dedi 
     ANKARA Milliyet 

     CHP Genel Başkanı Deniz Baykal, hükümet programı üzerindeki görüşmelerde kendisini 12 Eylül Anayasası’na sahip çıkmakla suçlayan AKP sözcüsü Mir Dengir Fırat’a, "CHP’ye 12 Eylül dersi vermek kimsenin haddi değil, kimse demokrasi çalımı atmasın" diye tepki gösterdi. 
     Baykal, partisinin dünkü grup toplantısında, 12 Eylül Anayasası’nın değiştirilmesine değil, yeni bir anayasa yazılmasına karşı olduklarını belirterek şunları söyledi 
     "Anayasal rejimimizin, laik demokratik Cumhuriyetimizin temellerine sahip çıkacağız. Biz, Türkiye’ye demokrasiyi getiren, çok partili rejime geçme kararını alan partiyiz. 12 Mart askeri müdahalesine ilk net tavrı biz gösterdik. CHP, 12 Eylül’ün kapattığı, 12 Eylül’e rağmen demokrasi mücadelesiyle varlığını kabul ettiren bir partidir. CHP’nin lideri, yöneticileri 12 Eylül rejiminin sürgününden çıkarak demokrasi mücadelesi vermiştir. " 
     Baykal, bütün anayasaların temelinde Türkiye’nin çağdaş demokrasiye yönelik yüzünü güvence altına alan anlayışlar olduğunu belirterek, "Türkiye Cumhuriyeti, başından laik demokratik bir Cumhuriyet olarak şekillenmiştir. Anayasamızın temel ilkelerine karşı bazen açıktan, bazen dolaylı, bazen cesaretli, bazen sinmiş muhalefet hareketlerine hep tanık olduk" dedi. 
     Baykal, sözlerini şöyle sürdürdü 
     "Eğer Anayasanın bir maddesine yönelik açıktan bir değişiklik talebi haklı biçimde ortaya konulamıyorsa, Anayasayı iptal edip yeni bir anayasa yazalım anlayışıyla ortaya çıkmayın. Açıktan veya gizli laiklikle ne olur uğraşmayın. Türkiye bu konuyu aştı, bu defteri artık kapattı. Bu noktaya gelene kadar büyük acılar çekti. Bunun için hiçbir kutsal değeri kullanmayın, ne olur." 
     



 SİYASET 



















</TEXT>
</DOC>
