<DOC>
<DOCNO> 107016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sonspo06.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun, antrenmanda en skorer oyuncu oldu... 
</HEADLINE>
<TEXT>

     Beşiktaş, Göztepe ile oynayacağı lig maçının hazırlıklarını bugün yaptığı antrenmanla sürdürdü. 
     Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen ve yaklaşık 2 saat süren idmanda, önce kondisyon ve prese dayalı pas çalışması yapan siyah-beyazlılar, daha sonra 4 gruba ayrılarak çift kale maç oynadı. 
     Dün yapılan antrenmanda fizyoterapist eşliğinde çalışan Ahmet Dursun, bugün takımla birlikte çalışırken, sol ayağında sakatlığı bulunan Amaral ise koşu yaptı. Sakatlığı süren Bayram ile Almanya'da dün akşam artroskopi olan İlhan Mansız çalışmaya katılmadı. 
     
     DÖRTLÜ TURNUVANIN GALİBİ ZAGO'NUN TAKIMI 
     Lucescu, idmanın son bölümünde futbolcularını 4 gruba ayırarak turnuva yaptırdı ve ödül olarak da birinci olacak takımın idmanı hemen bırakacağını belirtti. 
     Dörtlü turnuvada Zago, Tamer, İbrahim, Yasin ve Ali Cansun'dan kurulu ekip, finalde Sergen, Ahmet Dursun, Ahmet Yıldırım, Ronaldo ve Serdar'dan oluşan takımı 2-0 yenerek birinci oldu. 
     Birinci olan takım maç sonrası sevinç gösterisinde bulunurken, karşılaşma öncesi Sergen ile iddiaya giren menajer Sinan Engin de, bu iddiayı kazandı. 
     Bu arada turnuvanın en skorer oyuncusu ise 5 gol atan ve sakatlıktan yeni çıkan Ahmet Dursun oldu. 
     
     LUCESCU ÖDÜL OLARAK AKŞAM İDMANINI İPTAL ETTİ 
     Teknik direktör Mircea Lucescu, idmanın başında futbolcularına ''Eğer bugün iyi çalışırsanız, akşam yapılması gereken idmanı iptal edeceğim'' dedi. 
     Futbolcuların idman boyunca hırslı ve istekli çalışmaları üzerine de Rumen teknik adam, bu akşam yapılması gereken çalışmayı iptal etti. 
     Siyah-beyazlılar yarın akşam yapacakları maçla Göztepe maçı hazırlıklarını sürdürecek. 
     





</TEXT>
</DOC>
