<DOC>
<DOCNO> 130788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sonspo02.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Mehmet Okur 11 sayı kaydetti... 
</HEADLINE>
<TEXT>

     ABD Profesyonel Basketbol Ligi NBA'de Doğu Konferansı'ndaki maçta Merkez Grubu ikincisi Detroit Pistons, Atlantik Grubu beşincisi Orlando Magic'i deplasmanda 101-86 yenerken, yedeklerle sahaya çıkan Mehmet Okur, 11 sayı attı. 
     Orlando'daki maçta, 2 maç üst üste ilk 5'te forma giydikten sonra tekrar yedekler arasına dönen Mehmet Okur, toplam 21 dakika oynadığı maçta 11 şuttan 4'ünü değerlendirerek, 11 sayı kaydetti. Okur, 2 sayılık atışlarda 9'da 2 isabet sağlarken, 3 sayılık atışlarda 2'de 2 yaptı, 1 kez kullandığı faul atışında da topu çemberden geçirmeyi başardı. Mehmet Okur, ayrıca 3'ü hücum, 3'ü savunmadan toplam 6 ribaund aldı, 1 asist, 1 blok yaptı, 1 top çaldı. 
     Son 6 maçında 5. galibiyetine ulaşan Pistons'da Richard Hamilton, 23'ü ikinci ve üçüncü çeyrekte olmak üzere toplam 27 sayı, Ben Wallace 19 ribaundla takımın galibiyetinde önemli rol oynadı. İlk 18 dakika yalnızca 4 sayı atabilen Hamilton, daha sonra arka arkaya 9 şutta rakip potaya sayı bırakırken, üçüncü çeyreğin bitiminde 27 sayıya ulaştı. Skora, Cliff Robinson 17 sayı, Chauncey Billups 16 sayı ekledi. 
     Evinde üste 3, son 7 maçında ise 5. yenilgisine uğrayan Magic'de ise 19 şuttan 6'sını değerlendiren Tracy McGrady 20 sayıyla en çok sayı atan oyuncu olurken, onu 18 sayıyla Mike Miller izledi. 
     Ayak bileğindeki sakatlığı nedeniyle son 8 maçın 7'sinde oynayamayan Grant Hill, birinci yarıda attığı 12 sayıyla Magic'in ikinci çeyreğin son 9 dakikasında 39-26 öne geçmesine yardım etti. 
Sonuçlar şöyle 

Orlando Magic-Detroit Pistons 86-101 
Minnesota Timberwolves-Denver Nuggets 89-75 
Chicago Bulls-New York Knicks 101-94 
Houston Rockets-Boston Celtics 101-92 
Portland Trail Blazers-Cleveland Cavaliers 118-94 
Golden State Warriors-Memphis Grizzlies 108-110 
     





</TEXT>
</DOC>
