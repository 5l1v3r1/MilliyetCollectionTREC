<DOC>
<DOCNO> 119256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sonspo04.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş taraftarı güvenlik nedeniyle kapalı tribüne alınmayacak 
</HEADLINE>
<TEXT>

     Altay-Beşiktaş karşılaşmasında, kapalı tribüne yalnızca Altay taraftarlarının alınacağı bildirildi. 
     Altay Kulübü'nden yapılan açıklamada, yarın yapılacak Beşiktaş maçında taraftarların stada girişlerinin güvenli bir biçimde sağlanması, maç öncesi ve sonrasında olay çıkmaması için İzmir Emniyet Müdürlüğü ve Gençlik ve Spor İzmir İl Müdürlüğü yetkilileriyle toplantı yapıldığı kaydedildi. 
     Bu toplantıda alınan önlemler gereğince yarın saat 17.00'de Atatürk Stadı'nda yapılacak karşılaşmada kapalı tribünün tamamı Altaylı taraftarlara ayrılacak. Açık tribün kombine bileti bulunan evsahibi ekip taraftarları kapalı tribüne alınacak. Beşiktaşlı taraftarlar da açık tribün ve kale arkası tribüne alınacak. 
     Maça biletsiz seyirci girişini önlemek için özel güvenlik şirketi elemanları görevlendirilecek. Ayrıca bu konuda yönetim kurulu üyeleri de giriş kapılarında görev yapacak. 
     Bu arada Altay'ın yeni yönetim kurulu, siyah-beyazlı futbolculara Deniz Restoran'da moral yemeği verdi. 
     





</TEXT>
</DOC>
