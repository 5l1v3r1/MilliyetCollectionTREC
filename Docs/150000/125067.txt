<DOC>
<DOCNO> 125067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/dunya/dun02.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çözüm bulunmazsa fatura Ankara’ya 
</HEADLINE>
<TEXT>

SORU - CEVAP 
     ANKARA Milliyet 

     1- BM Kıbrıs için ne istedi 
     Ada’daki taraflara 11 Kasım’da kapsamlı çözüm planı sunan BM Genel Sekreteri Kofi Annan, 12 Aralık’a kadar yanıt istedi. Taraflar yanıtlarını vermek yerine itirazlarını iletince, planın geliştirilmiş versiyonunu sunan Annan, üç sayfalık ön anlaşmanın AB Zirvesi öncesi imzalanması şartını koydu. 
     
     2- Kopenhag Zirvesi’nde ne karar alındı 
     Annan’ın Özel Temsilcisi Alvaro de Soto, zirve boyunca Rum lider Glafkos Klerides ile KKTC Dışişleri Bakanı Tahsin Ertuğruloğlu’nu üç sayfalık bir anlaşmayı, o olmazsa sorunun çözüleceğine dair bir iyi niyet beyanını imzalamaları için zorladı. Ancak iki taraf da herhangi bir belgeyi imzalamaya yanaşmayınca, müzakerelerin 28 Şubat’a kadar sürmesi üzerinde sözlü mutabakatla yetinildi. Birliğe, Rum Kesimi’ni simgeleyen "Kıbrıs Cumhuriyeti" yerine coğrafi olarak tüm adayı temsil eden "Kıbrıs"ı alarak çözüme açık kapı bırakan AB, sonuç bildirgesinde 28 Şubat’a kadar çözüm istedi. 
     
     3- 28 Şubat’a kadar sonuç alınırsa ne olur 
     28 Şubat’a kadar sürecek müzakereler olumlu sonuçlanırsa ortaklık devletinin AB’ye katılım belgesini Ada’daki iki tarafın liderleri Denktaş - Klerides, nisanda Yunanistan’da birlikte imzalayacak. 1 Mayıs 2004 itibarıyla Türk ve Rum tarafından oluşan Kıbrıs ortaklık devleti AB’ye üye olacak. 
     
     4- 28 Şubat’ta sonuç alınmazsa ne olur 
     Sonuç alınamazsa katılım belgesini Klerides tek başına imzalarken, anlaşmazlığın sorumluluğu KKTC ve Türkiye’ye çıkarılacak. Ada’daki Türk tarafının ileride girişi için bir açık kapı bırakılacak. 28 Şubat’ta bitmemesi durumunda pazarlıkların Kıbrıs’ın tam üye olacağı 1 Mayıs 2004’e kadar sürmesi bekleniyor. 
     
     5- Kıbrıs’taki 28 Şubat süreci Türkiye’nin AB mücadelesini nasıl etkileyecek 
     Anlaşma sağlanırsa, olumlu hava AB Komisyonu’nun 2003 yılı ilerleme raporuna da yansıyacak ve Türkiye Aralık 2003 zirvesinde müzakere tarihinin 2005’ten öne çekilmesi için uğraşacak. 
     Anlaşma sağlanamazsa, Türkiye’nin müzakereleri erkene çekme ihtimali yok olurken, Aralık 2004’te yapılacak değerlendirmede, Yunanistan ve Güney Kıbrıs Rum Kesimi’nin Kopenhag kriterlerinin yanı sıra Kıbrıs konusunu da önümüze koyması bekleniyor. 
     



 DÜNYA 











</TEXT>
</DOC>
