<DOC>
<DOCNO> 127635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur08.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerin AIDS hakkında yeterince bilgileri yok... 
</HEADLINE>
<TEXT>

     Ergenlik Dönemi Eğitim Projesi ERDEP tarafından, İstanbul'daki bazı ilköğretim okullarının ikinci kademelerindeki öğrenciler arasında yapılan araştırma sonuçlarına göre, kız ve erkek öğrencilerin büyük çoğunluğu AIDS'in cinsel yolla bulaştığını biliyor. 
     ERDEP tarafından, İstanbul'un 32 ilçesinde seçilen bazı ilköğretim okullarının 6, 7 ve 8. sınıflarında okuyan öğrencilerin HIV AIDS ile ilgili bilgi düzeylerinin ve buradan yola çıkarak eğitim ihtiyaçlarının belirlenmesi amacıyla araştırma yapıldı. 
     Araştırmaya, 862'si kız, 929'u erkek toplam 1791 öğrenci katıldı. AIDS ile ilgili soruların sorulduğu öğrencilerin, 603'ü 6. sınıf, 599'u 7. sınıf, 589'u ise 8. sınıfta okuyor. 
     Araştırma sonucunda, erkek öğrencilerin yüzde 87'sinin, kız öğrencilerin ise yüzde 85'inin, AIDS'in cinsel yolla bulaşan bir hastalık olduğunu bildikleri ortaya çıktı. 
     
     DİĞER BULAŞMA YOLLARI 
     Hastalığın kan yoluyla bulaşması konusunda da hem erkek hem de kız öğrencilerin yüzde 72'sinin bilgi sahibi olduğu görüldü. 
     Erkek öğrencilerin yüzde 62'si, kız öğrencilerin ise yüzde 73'ü, hastalığın anneden bebeğe bulaşması konusundaki sorulara doğru yanıt verdi. 
     Ancak buna rağmen, AIDS'in, hasta kişilerin kullandığı eşyalar veya hasta kişiyle tokalaşma gibi temas yoluyla, sivrisinek, böcek sokması gibi olaylarla bulaşmayacağını bilen öğrencilerin oranı her iki cinsiyette de en fazla yüzde 45 dolayında kaldı. 
     Araştırma sonunda, hastalığın temel bulaşma yolları konusunda 8. sınıf erkek öğrencileri daha bilgili bulundu. 
     
     GENÇLERE EĞİTİM VERİLMELİ 
     Araştırma sonuç raporunda, kız ve erkek öğrencilerin yüzde 89'una, bu yaşlarda yaşanan değişimler ve buna bağlı karşılaşılabilecek risklerle ilgili eğitim verilmesinin gerekli görüldüğü belirtildi. 
     Raporda ayrıca, ilköğretim programlarında bu tip etkinlikleri gerçekleştirmek ve yanlış bilgileri düzeltmek konusunda çalışmalar yapılması gerektiği ve AIDS'in önlenmesine yönelik girişimlerin, ergenlik dönemi değişimlerine yönelik genel hizmetlerle bütünleşmesinin önemi vurgulandı. 
     Araştırmada, Türkiye'de orta ve yüksek öğretimdeki gençlerin HIV AIDS konusundaki bilgi düzeylerinin çeşitli araştırmalarla incelendiği ve genel olarak orta düzeyde bilgi sahibi olduklarının ortaya çıktığı belirtildi. Araştırmalarda, HIV'in daha çok eşcinsel bireylerde ortaya çıktığı ve HIV'in, sinekler ve böcekler aracılığıyla bulaştığı gibi hastalığa ilişkin yanlış bilgilerin de gençler arasında yaygın olduğu ifade edildi. 
     





</TEXT>
</DOC>
