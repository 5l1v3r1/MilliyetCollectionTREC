<DOC>
<DOCNO> 114182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/yazar/gunes.html </URL>
<DATE> 2002/10/21/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
2003 bütçesi umutlu ama temkinli 
</HEADLINE>
<TEXT>

     Cuma günü Maliye 2003 bütçesini açıklarken, dikkatle izliyorduk. Görünenlerin özeti şuydu Hem enflasyonun düşmesi bekleniyor, hem de büyümenin artması. Teknik olarak bu mümkün olsa da, yanı başımızda Irak savaşı beklerken ne denli gerçekçi bilemiyoruz. 
     2003 yılında büyüme yüzde 5 olarak öngörülmüş. Bu yıl bile, tüm olumsuz gelişmelere karşın, yüzde 4’ün üzerinde bir büyüme gerçekleşeceğine göre, Ankara’nın temkinli yaklaştığı anlaşılıyor. Merak ediyoruz acaba bir Irak savaşı mı hesaba katılmış Gerçi savaş uzarsa bu rakam bile hayal olacaktır. 
     İkincisi, sıkı para ve maliye politikasının süreceği görünüyor. Özellikle de enflasyon hedeflemesinin. Çünkü olağan koşullarda iç dinamiklerin 2003 yılında daha yüksek bir büyüme performansı göstermesi beklenmeli. 
     Gelelim 2003 yılı enflasyon hedefine. Tüketici fiyatlarının yüzde 20’de tutulmaya çalışılacağı belirtiliyor. Toptan eşya fiyatlarının ise daha az artması hesaplanıyor. Bu hedefler bir miktar iç tüketim canlanması anlamına gelse de, dış ticaret rakamları özellikle ihracata işaret ediyor. Bir de döviz kurunun daha yavaş artacağı anlaşılıyor. 
     İhracatın 38.4 milyar dolar olması öngörülüyor. Yani yıllık yüzde 14’lük bir artış. Bunun nasıl gerçekleşeceğini bilemiyoruz. Çünkü dünyada durgunluğun sürdüğü bir ortamda, bu artış ancak çok ciddi devalüasyonlarla sağlanabilir. Fakat ihracat ortalama yüzde 15 artmıyorsa programda ciddi sıkıntılar baş gösterebilir. İthalatın ise yüzde 11 kadar artması öngörülüyor. Oysa son petrol fiyatlarıyla bu pek de olası görünmüyor. Büyüme yüzde 5’i aşarsa ithalat faturası da daha yüksek düzeylere tırmanabilir. 
     Bütçe dengelerine gelince... Gelirlerin yıllık yüzde 35, giderlerin ise yüzde 45 artması hedefleniyor. Geçen yılın hedeflerine bakarsak bu yıl olumlu yöne gidildiğini görürüz. Nitekim, önümüzdeki yıl, bütçe açığının yüzde 73 düzeyinde artması bekleniyor. 
     Geçen yıl ise gelirlerin yüzde 45, giderlerin de yüzde 24 artması öngörümülştü. Böylece faiz giderleri 2003 yılına sarkacak, ya da dövizli borçlanmaların kur farkı o yılın bütçesine gider yazılmayacaktı. Bütçe açığı da daralmış olacaktı. Anlaşılan bu yıl durum biraz farklı. Bütçe giderleri içinde en fazla artan kalem faiz yüzde 55 Demek ki, ya Irak krizi, ya da geçen yıldan sarkan borç ödemeleri 2003 bütçesinde yer almış. Bu da belli bir sıkıntıyı yansıtıyor. 
     Bütçede personel harcamalarının yüzde 38 oranında artması öngörülmüş. Yani 2003 yılı ortalama TÜFE’nin üstünde. Demek ki, ya memura enflasyonun üstünde zam verilecek, ya da kamuda çalışan sayısı, düşmek bir yana, aksine artacak, ya da her ikisi birden 
     Yatırımlara gelince, bütçe içinde yüzde 6’yı, milli gelir içinde yüzde 2.3’ü bulamayan yatırımlarla nereye varılacağı gayet kuşkulu. Kısacası, devlet artık yatırım yapmaz oldu. 
     Özetle, 2003 yılı bütçesi bir umut bütçesine benziyor. Ağır bir krizden sonra, makul bir büyüme hızı ile enflasyonla mücadelenin sürdürülmesi hedefleniyor. Diğer bir deyimle, iç talebin yine kontrol altına alınarak, ihracat ile büyüme politikasının süreceği anlaşılıyor. Umarız, gelişmeler olumlu olur. 
     
     







Babalar ve oğullar 


ABD ve Kuzey Irak’a mesaj 


Tetik çekme hakkına karşı 


2003 bütçesi umutlu ama temkinli 


Bush, Saddam, generaller 


Beni al, beni al Onu alma 


Piyasalar iyi senaryoya inanmak istiyor ama... 


Leona Helmsley’in ABD’de hayatı kaydı Türkiye’de olsa yaşardı... 


</TEXT>
</DOC>
