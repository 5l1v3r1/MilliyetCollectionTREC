<DOC>
<DOCNO> 121234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/guncel/gun10.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Turnikeleri bozup köşeyi döndüler .. 
</HEADLINE>
<TEXT>
Ayasofya’da ikinci skandal 
Ayasofya’nın otomatik bilet turnikelerini bozan müze çalışanları, aynı biletleri defalarca satarak ceplerini doldurmuş. Skandal, bir çalışanın ihbarıyla patlak verdi 
     ÖMER ERBİL İstanbul 

     Ayasofya, bir güvenlik görevlisinin İngiliz turiste tacizde bulunmasının ardından, şimdi de bilet yolsuzluğuyla gündeme geldi. Bazı çalışanların otomatik bilet turnikelerini bozup aynı biletleri defalarca turistlere satarak vurgun yaptığı iddia edildi. İstanbul Cumhuriyet Başsavcılığı ve İstanbul Valiliği konuyu soruştururken, Kültür Bakanlığı müfettişleri de araştırmalarını sürdürüyor. 
     Ayasofya’da bilet yolsuzluğunu önlemek ve geçişleri rahatlatmak için iki yıl önce akıllı bilet uygulamasına geçildi. Ziyaretçiler gişeden biletini aldıktan sonra turnikede okutuyor ve müzeye öyle giriyordu. Ayrıca bir elemana ihtiyaç duyulmuyor ve turnikelerde yığılmanın önüne geçiliyordu. 
     
     İKİ YIL ÖNCE TAKILDI 
     Ancak iddiaya göre, milyarlarca lira verilerek kurdurulan turnikeleri, çalışanlar bozdu. Bozuk turnikeler sayesinde yapılan vurgun sistemi şöyle işliyor Kafile halinde gelen turistlere gişeden toplu kesilen biletleri rehber turnikelere getiriyor. Ancak turnikeler bozuk olduğu için başında bir müze görevlisi bulunuyor. Biletler toplu halde görevliye veriliyor. Görevli, turistleri tek tek yandaki girişten içeriye sokuyor. Daha sonra turistlerden alınan bu biletler yeniden gişeye geri götürülüp satılıyor. Bu çark tekrar tekrar işlerken, 15 milyon lira olan bilet bedeli de gün boyu biriktirilip sonra müze çalışanları arasında paylaşılıyor. 
     
     YÖNETİCİLERE SUÇLAMA 
     Skandal, bir tutanakla su yüzüne çıktı. Yukarıda anlatılan sistemin İspanyol kafilesine uygulandığına tanık olan bir müze çalışanı, tutanak tutup Bakanlık’a gönderdi. Ardından ihbar mektupları yağmaya başladı. Müze yönetimince kurulan Ayasofya’yı Yaşatma ve Turizm Derneği yönetim kurulu üyelerinin para içinde yüzdükleri, lüks otomobilleri olduğu iddiaları ortaya atıldı. Bu şikayetleri öğrenen Cumhurbaşkanlığı da bakanlığa yolsuzluğun araştırılması için yazı gönderdi. 
     Kültür Bakanlığı, iddialar üzerine Ayasofya’ya müfettiş gönderdi. Yolsuzluğun boyutlarını gören müfettiş, kendisine yardımcı müfettiş gönderilmesini istedi. Şimdi müze ve dernek yöneticilerinin tek tek malvarlığı beyanları alınıyor. Lüks semtlerde oturan dernek yöneticilerine altlarındaki arabaları nasıl aldığı soruluyor. 
     



 GÜNCEL 













</TEXT>
</DOC>
