<DOC>
<DOCNO> 124582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/spor/ykocaomer.html </URL>
<DATE> 2002/12/14/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Peşin ödül 
</HEADLINE>
<TEXT>

     Önceki hafta Başbakanlık’ta düzenlenen bir törenle, uluslararası müsabakalarda başarılı olan sporcu, antrenör ve kulüplere ödülleri verildi. Bu tören sırasında Başbakan Abdullah Gül’e de "Altın spor ödülü" verildi. Ödül, bir başarı karşılığında verilen armağan, mükafat demek olduğuna göre, Sayın Başbakan’ın bu ödüle hangi nedenlerle layık görüldüğü sorusu akıllara geldi. 
     Tahminimize göre, Spordan Sorumlu Bakanlığı da üstlenen Mehmet Ali Şahin, Gençlik ve Spor Genel Müdürlüğü tarafından yanlış yönlendirilmişti. Bakanlık görevine yeni başlayan ve sporun yanında önemli konulardan da sorumlu olan Mehmet Ali Şahin, belki de konulara henüz tam vakıf olmadığından ister istemez bu yanlışa ortak olmuştu. Nitekim Başbakan Gül ödülü aldıktan sonra, her zaman ki kibar ve sevecen tavrıyla şunları söyledi "İlk ödülü hiçbir iş yapmadan alıyoruz. Bu bize olan güveni gösteriyor. Bunu başarılı sporcularımız adına alıyorum." 
     İşte ülkemizde Geçlik ve Spor Teşkilatı’nın bir yanlış uygulaması daha. Ancak, inanıyoruz ki, gerek Başbakanımız, gerekse Başbakan Yardımcısı ve Devlet Bakanımız bu tip ucuz oyunlara gelmeyerek en kısa zamanda spor teşkilatını yakından inceleme ve tanıma fırsatını bulacaklardır. 
     Zaten "Altın spor ödülleri"nin dağıtılması da, bir çok konuda olduğu gibi yozlaşmış durumda. Bir bakıyorsunuz 15 günlük Başbakan’a verilen "Altın Spor ödülü" bir gün sonra 5 adet toplama parçalarla yapılmış tekerlekli sandalye hediye eden firma yetkilisine de veriliyor. Tam rahmetli Aziz Nesin’lik bir olay. 
     Bakanlığı döneminde Fikret Ünlü "Kırmızı Kutulu şiltlerin" Federasyonlar ve Gençlik ve Spor Genel Müdürlüğü’nde dağıtılmasını haklı gerekçelerle yasaklamıştı. Galiba aynı şeyi bu "Altın Spor ödülleri" konusunda da ele almak gerekecek. 
     Netice itibariyle Gençlik ve Spor Teşkilatı’nın fazla işbilir yöneticileri sayesinde spor litarütürümüze yeni bir deyim daha eklendi Peşin ödül. 
     
     



 SPOR 



























</TEXT>
</DOC>
