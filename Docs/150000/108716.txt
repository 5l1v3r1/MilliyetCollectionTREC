<DOC>
<DOCNO> 108716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo20.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor seyircisine kırgın 
</HEADLINE>
<TEXT>

     Denizlispor'un UEFA Kupası ilk maçında Fransa'nın FC Lorient takımını 2-0 yenmesine karşın seyircinin maça ilgi göstermemesi üzüntü yarattı. 
     Kulüp Başkanı Mustafa Baysal, tarihinde ilk kez UEFA Kupası'na katılan takımın bu denli ilgisiz bırakılmasına anlam veremediklerini belirterek, ''Hafta boyunca yaptığımız çağrılar, demek ki her yere ulaşmamış'' diye camiaya sitem etti. 
     Tribünlerde büyük boşluklar gördüklerini ve bundan üzüntü duyduklarını dile getiren Baysal, sözlerini şöyle sürdürdü 
     ''Maça gelen ve bizi destekleyen taraftarlarımıza teşekkür ederken, tribünleri boş bırakanlara sitemlerimizi iletiyoruz. En üst düzey bir organizasyonda, bu tribünlerin yetmemesi gerekirdi. Valimiz ve belediye başkanımızın çağrılarına, taraftarımızın bundan sonra daha duyarlı olmasını diliyoruz.'' Baysal, maçla ilgili de tur vizesini büyük ölçüde aldıklarını ve Fransa'da çok temkinli oynayarak sonuca ulaşacaklarını kaydetti. Özellikle ilk yarıda göze çok hoş gelen bir görüntü sergilediklerini vurgulayan Baysal, ''Tipik bir Avrupa takımı gibiydik. Kupaya ısındık. Gelecek turlarda daha rahat bir görüntü vereceğiz'' dedi. 
     Öte yandan bu maçı unutan ve lige dönen yeşil-siyahlı ekip, Altay ile hafta sonunda oynayacağı karşılaşmanın hazırlıklarına, yaptığı tek antrenmanla devam etti. Denizlispor kafilesi, yarın İzmir'e giderek, maç saatini bekleyecek. 
     





</TEXT>
</DOC>
