<DOC>
<DOCNO> 124270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur28.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Zirvede Kıbrıs'ta çözüm bulanacağını sanmıyorum" 
</HEADLINE>
<TEXT>

     Yunanistan Başbakanı Kostas Simitis, Kopenhag Doruğu'nda Kıbrıs sorununun çözümüne ilişkin bir karar alınabileceğini sanmadığını söyledi. 
     Simitis, yaptığı basın toplantısında, Rum kesimi lideri Glafkos Klerides ve Rum siyasi parti liderlerinin Kopenhag'da olduğuna dikkat çekti. 
     ''Kıbrıs'ın Rum Kesimi'nin tüm siyasi yelpazeleri burada temsil ediliyor'' diyen Simitis, konuşmasını şöyle sürdürdü 
     ''Eğer müzakere edilecekse ve bir karar alınacaksa Kıbrıs hazır. Sayın Denktaş gelmedi. Kendisinin rahatsız olduğu ve Ankara'da hastanede tedavi göreceği söylendi. Yerine temsilci olarak sözde Kuzey Kıbrıs devletinin Dışişleri Bakanı geldi. Kendisinin karar yetkisi olduğunu sanmıyorum. Bu çerçevede, zirvede çözüme ulaşılabileceğini zannetmiyorum, ama hiçbir olasılığı da dışlamıyorum. Sayın Alvaro De Soto burada ve Kıbrıslı Türk temsilciyle görüşecek.'' Kopenhag zirvesinin en önemli konusunun AB'nin genişlemesi olduğunu kaydeden Simitis, Yunanistan için Kıbrıs'ın AB üyeliği, Kıbrıs sorunun çözümü ve Türkiye'ye müzakere tarihi verilmesi gibi 3 önemli konu olduğunu belirtti. 
     Simitis, sorular üzerine, Türkiye'ye müzakere tarihi olarak Yunanistan'ın 2004 yılından bahsettiğini söyledi. 
     Simitis, Kıbrıs sorununun çözümüyle Türkiye'ye müzakere tarihi verilmesi arasında ilişki bulunmadığını vurgulayarak, şunları kaydetti 
     ''Bu iki konu birbirinden tamamen farklıdır. Türkiye, diğer AB ülkeleriyle belirttiğimiz gibi Kopenhag kriterlerini yerine getirirse müzakere başlar. Kriterler 2003'te yerine getirilirse veya daha sonra, bu ona göre olur. Başbakan Abdullah Gül bugün bana hazırladıkları yasa paketinin birincisinin kabul edildiğini, diğerinin de bir gün sonra kabul edileceğini söyledi. Bunlar olumlu ve cesaret verici gelişmeler. Ancak yasaların yaşama geçirilmesi gerekli. Uygulamayı görmeliyiz. Türkiye kriterleri henüz yerine getirmedi. Buna en iyi örnek de Sayın Tayyip Erdoğan'ın durumudur. Dini inançları yüzünden Başbakan olamıyor. Bu AB'de olmaz. Bunu görüşmemizde sayın Erdoğan'a da söyledim. O da kabul ediyor.'' Bu arada, basın toplantısının çıkışında gazetecilerin sorularını yanıtlayan Yunanistan Dışişleri Bakanı Yorgo Papandreu, Kıbrıs Türklerinin çoğunluğunun çözüm istediğini bildiğini söyledi. 
     Papandreu, ''Her iki taraf da birleşmiş Kıbrıs'ın AB'ye üye olarak varlığını sürdürmesini istiyor. Bu önemli, çünkü bu ortak bir vizyon. Umarım kısa zamanda çözüme ulaşırız'' dedi. 
     





</TEXT>
</DOC>
