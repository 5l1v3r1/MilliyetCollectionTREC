<DOC>
<DOCNO> 118010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sontur22.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP İl Başkanları'ndan Bahçeli'ye destek... 
</HEADLINE>
<TEXT>

     MHP il başkanları, Genel Başkan Devlet Bahçeli'nin 3 Kasım seçimlerinin tüm sorumluluğunu tek başına üstlendiğini, ancak asıl sorumluluğunun kendilerinde olduğunu bildirdi. 
     Genel Başkan Bahçeli'nin başkanlığında yarın yapılacak toplantı için Ankara'da bulunan MHP il başkanları, Sürmeli Oteli'nde biraraya geldi. 
     Toplantının ardından yapılan ortak açıklamada, seçimler sonuçları ile Bahçeli'nin genel başkanlığı bırakma kararının değerlendirildiği ifade edildi. 
     ''Her ne kadar Sayın Genel Başkanımız 3 Kasım seçimlerinin tüm sorumluluğunu tek başına üstlenmiş ise de gerçekte asıl sorumluluk bizlerdedir'' denilen açıklamada, Bahçeli'nin aldığı kararın ''siyaset hayatında vakar, şahsiyet noktasında örnek olduğu'' vurgulandı. Açıklamada, şöyle devam edildi 
     ''Ancak şartlar ne olursa olsun ülkücüleri iktidar, Türkiye'yi de lider ülke yapacak yolda, yolumuza Türk milletinin yegane umudu, bilge liderimiz Devlet Bahçeli ile devam etmek istiyoruz. 
     Ülkücü hareketin merhum başbuğumuz Alpaslan Türkeş'ten sonra Sayın Devlet Bahçeli'den başka lideri yoktur ve olmayacaktır da... Yüce Türk milletimizi ve Türkiye'yi sevenleri göreve davet ediyoruz. Sayın Genel Başkanımızı bu fikrinden döndürme yolunda bize yardımcı olmalarını rica ediyoruz.'' Genel Başkan'ın kararını, MHP il başkanları olarak, ''Bahçeli'nin affına sığınıp reddettikleri'' bildirilen açıklamada, ''Liderimize, ülkemiz ve milletimiz için tüm teşkilat kademelerindeki arkadaşlar adına birlikte hizmete devam etme isteğimizi arz ediyoruz'' denildi. 
     Bahçeli'nin yola kiminle devam edeceğinin kendi takdirinde olduğu ifade edilen açıklamada, il başkanları olarak Bahçeli'nin emirleri doğrultusunda görevlerinden istifa dahil her şeyi yapmaya hazır oldukları kaydedildi. 
     Açıklamada, ''Kendisinden bizi affetmesini istiyoruz, çünkü asıl suçlu bizleriz'' denildi. 
     





</TEXT>
</DOC>
