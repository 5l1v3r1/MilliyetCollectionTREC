<DOC>
<DOCNO> 131299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo22.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Lukunku, bize gerekli takviyeyi sağlayacaktır... 
</HEADLINE>
<TEXT>

     Galatasaray, daha önce anlaşmaya vardığı Belçika'nın Standard Liege takımının Kongolu futbolcusu Ali Lukunku ile 3,5 yıllık sözleşme imzaladı. 
     Florya Metin Oktay Tesisleri'nde gerçekleştirilen ve Galatasaray Kulübü İkinci Başkanı ve Basın Sözcüsü Ali Dürüst'ün de katıldığı imza töreninde, Lukunku kendisini 3,5 yıllığına sarı-kırmızılı renklere bağlayan sözleşmeye imza attı. İmza töreninde konuşan Ali Dürüst, devre arasının ilk transferini yaptıklarını belirterek, ''Takımımıza gerekli olan bir takviye yaptık. Lukunku, bize gerekli katkıyı sağlayacaktır. Yeni transferimiz, yapacağımız ikinci kamp çalışmasında takımla birlikte yer alacak. Lukunku'nun ikinci yarıda faydalı olacağına inanıyoruz'' dedi. 
     Sarı-kırmızılıların yeni transferi Lukunku ise Avrupa'nın en büyük takımlarından biri olan Galatasaray'a geldiği için çok mutlu olduğunu söyledi. 
     Yönetim kurulu üyelerine, kendisini transfer etmelerinde ortaya koydukları çabadan dolayı teşekkür eden Lukunku, şöyle konuştu 
     ''Özellikle Teknik Direktör Fatih Terim'e teşekkür etmek istiyorum. Transferimdeki en büyük katkı onundu. Karşılığını vermek için elimden geleni yapacağım. Taraftarlar da benim için çok önemli. Mutlu olmaları için büyük çaba göstereceğim.'' Lukunku, daha önce Fenerbahçe'nin transfer listesinde yer alması ile ilgili soruyu da ''Çocukluğumdan beri Şampiyonlar Ligi'ni izliyorum. Galatasaray o ligde hep var. Bu da tercihimde etkili oldu'' diye yanıtladı. 

     
</TEXT>
</DOC>
