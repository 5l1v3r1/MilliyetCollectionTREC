<DOC>
<DOCNO> 118306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur14.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den Ak Parti'ye "Çoğunluğun var, lojmanı kaldır..." 
</HEADLINE>
<TEXT>

     CHP Genel Başkanı Deniz Baykal, başbakanın milletvekilleri arasından atanmasını zorunlu kılan Anayasa'nın 109. maddesinde değişiklik yapılmasına karşı olduklarını belirterek, ''109. maddeyi unutun, 109 saplantısıyla konuşmak doğru değil'' dedi. 
     Baykal, AK Parti Genel Başkanı Recep Tayyip Erdoğan'ın Başbakanlığı ile ilgili sorunun çözülebileceğini ifade ederek, ''AK Parti eğer bir paket halinde Anayasa değişikliğini içine sindiriyorsa, hemen gereken yapılır. Anayasa'yı berbat etmeden, hukukla siyaset çatışmasına işi dökmeden bu konu çözülür'' diye konuştu. 
     Baykal, AK Parti'nin milletvekili lojmanlarının kullanılmaması yönündeki kararının anımsatılması üzerine de ''Lojman meselesi bizim açımızdan söz konusu değil. Milletvekili olduğumuz zaman benim ve parti yönetimindeki arkadaşlarımızın lojmanlarla ilişkisi yoktu'' dedi. 
     AK Parti'nin şimdi bir arayışa girdiğinin anlaşıldığını ifade eden Baykal, sözlerini şöyle sürdürdü 
     ''AK Parti tavsiye, temenni söyleme konumunda değil, uygulama sorumluluğu içinde. Böyle olmaz, lojmanı kaldıracaksan bu kararı alacaksın. Parlamentoda çoğunluğun var, gereğini yap. Bunu bir siyasi tartışma konusu yapma, karşı çıkan, engel olan, elini tutan yok. TBMM Başkanı yeni dönemde 'lojman tahsis edilmeyecektir' diye karar alsın. Bizim lojman diye bir talebimiz yok. Bundan sonra olmasına yönelik bir isteğimiz de yok. Hiçbir güçlük çıkarmamız söz konusu değil.'' Ankara Sanayi Odası ASO Başkanı Zafer Çağlayan ve yönetim kurulu üyeleri CHP Genel Başkanı Deniz Baykal'ı ziyaret etti. 
     Çağlayan, görüşme öncesinde yaptığı açıklamada, ülkede siyasi gündemin artık bir kenara bırakılmasını ve artık ekonomi gündemine dönülmesini istedi. 
     AK Parti Genel Başkanı Recep Tayyip Erdoğan'ın başbakan olup olmayacağına ilişkin tartışmaların bir an önce çözüme kavuşturulması gerektiğini belirten Çağlayan, bu konuda gerekli düzenlemelerin uzlaşmayla yapılmasını istedi. 
     Deniz Baykal da ülkenin içinde bulunduğu tabloya dikkati çekerek, önümüzdeki dönemde yeni bir muhalefet anlayışı sergileyeceklerini söyledi. Güç bir dönemin geride bırakıldığını, halkın büyük sıkıntılar yaşadığını anlatan Baykal, ekonomik veriler incelendiğinde artık umut verici bir noktada bulunulduğunu kaydetti. Baykal, bu tablonun iyi değerlendirilmesini isteyerek, siyasi gerginliklerden uzak durulmasına özen gösterilmesi gerektiğini söyledi. Baykal, ülkenin yanlış sorunlarla karşı karşıya bırakılmaması gerektiğini kaydederek, akıl, mantık ve sağduyunun bunu gerektirdiğini belirtti. 
     
     ''109. MADDEYİ UNUTUN'' 
     Daha sonra gazetecilerin sorularını yanıtlayan Deniz Baykal, Cumhurbaşkanı Ahmet Necdet Sezer'in, ''Kişiye özel düzenleme yapılmaması'' yönündeki açıklamasının anımsatılması üzerine, şunları söyledi 
     ''Cumhurbaşkanı doğru bir açıklama yaptı. Cumhurbaşkanı'nın ortaya koyduğu prensipler herkesin göz önünde bulundurması gereken prensipler. Çok uzun süreden beri hep hukuk siyaset çatışmasının sakıncalarına dikkat çektim. Cumhurbaşkanı da onu söylüyor. Hukuk önemlidir, hiç kuşku yok, siyaset de önemlidir. Hukukta eksik varsa bu düzeltilir, ancak siyaset kendine göre hukuk yapmaya yönelmemelidir. Hukukta siyasetin önüne kesme anlayışı ile şekillenmemelidir. 
     Hukukumuzda bugün düzeltilmesi gereken noktalar var, o noktaları düzeltiriz. Bu konunun çözümü için AK Parti eğer bir paket halinde Anayasa değişikliğini içine sindiriyorsa, sadece 'benim şahsi sorunumu çözelim, geresi beni ilgilendirmez' demiyorsa, dokunulmaz sorununun çözümüne katkı yapmayı bir görev olarak kabul ediyorsa, parlamentonun 5 yıllık süresinin 4 yıla indirilmesini kabul ediyorsa mesele yok. Hemen gereken yapılır. Cumhurbaşkanı'nın kaygıları da göz önünde bulundurularak şahsi bir düzenleme yapılmadan, Anayasa'yı berbat etmeden, Anayasa'nın özünü, temellerini sarsmadan, işi hukukla siyaset çatışmasına dökmeden bu konu çözülür.'' Baykal, bir gazetecinin 109. maddeye ilişkin sorusu üzerine, ''109. maddeyi unutun, gerek yok. 109 saplantısı ile konuşmak doğru değil'' yanıtını verdi. 
     





</TEXT>
</DOC>
