<DOC>
<DOCNO> 143387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun23.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ordusu, hava saldırısına karşı geniş alanlara yayılıyor... 
</HEADLINE>
<TEXT>

     Amerikalı komutanlar, Irak ordusunun Amerikan saldırısının yıkıcı etkilerinden ve hava saldırısından korunmak için, merkez garnizonların dışına çıkarak, sığınaklara, kapalı ve geniş alanlara yayıldığını açıkladı. 
     Amerikan ''USA Today'' gazetesinin haberine göre, Irak sınırı yakınında bulunan Amerikan kuvvetlerine komuta eden General James Conway, ''Irak'ın her yerinde, her bölgesinde bir hareketlilik olduğunu'' söyledi. 
     Washington'daki Amerikan savunma ve istihbarat yetkililerinin de Irak'taki askeri hareketliliği doğruladığı belirtildi. 
     Haberde, ayrıca Amerikalı bir istihbarat yetkilisinin, Irak'ın, Kuveyt'ten gelecek güçleri hedef alacak şekilde güneyindeki birliklere kimyasal silah yüklü top mermisi dağıttığı bilgisi olduğu iddiasına yer verildi. 
     Bu arada, Kuveyt çöllerinde bulunan Amerikan askerleri, mevzilerine hareket etme hazırlığı yapıyor. 
     Reuters'in haberine göre, Kuveyt'te bulunan bazı askerler dün gece saldırı hazırlığı için yeni mevzilere hareket etmek üzere çanta ve çadırlarını topladılar. 
     Bölgeye, yaklaşık 280 bin Amerikan ve İngiliz askeri yığılmış durumda. 
     ABD Başkanı George Bush'un Irak'a tanıdığı 48 saatlik süre, Irak saatiyle Perşembe günü sabah 04.15'te doluyor. 
     





</TEXT>
</DOC>
