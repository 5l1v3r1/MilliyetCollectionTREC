<DOC>
<DOCNO> 116386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/soneko13.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekim ayında yatırım araçları... 
</HEADLINE>
<TEXT>

     Piyasalar geçen ay, Irak'a olası müdahale, seçim sonrası siyasi tablo, yurtdışı borsalar, bono faizlerindeki düşüş ve Avrupa Birliği İlerleme Raporuna ilişkin gelişmelere göre hareket etti. 
     İMKB Ulusal-100 Endeksi, Ekim ayında 1,409.68 puan artarak 8,842.24 puandan 10,251.92 puana çıktı. İMKB'de işlem gören hisse senetlerinin aylık ortalama değer artışı yüzde 15.94 oldu. 
     Böylece hisse senetleri aylık bazda bu yıl üçüncü kez değer kazanmış oldu. Bundan önce hisse senetleri Mart ayında ortalama yüzde 5.64, Temmuz ayında da ortalama yüzde 9.13 oranında artış kaydetmiş, kalan ayları ise ortalama yüzde 2.04 ile yüzde 16.58 arasında değişen oranlarda değer kaybı ile kapatmıştı. 
     Ekim ayında, İMKB Ulusal Mali Endeks 1,787.29 puanlık artışla 12,438.23 puana, İMKB Ulusal Sanayi Endeksi 1,315.74 puanlık artışla 9,847.60 puana ve İMKB Ulusal Hizmetler Endeksi 895.21 puanlık artışla 7,116.43 puana yükseldi. 
     Mali grup hisselerin aylık ortalama değer artışı yüzde 16.78, sanayi grubundaki hisselerin aylık ortalama değer artışı yüzde 15.42 ve hizmetler grubundaki hisselerin aylık ortalama değer artışı yüzde 14.39 olarak gerçekleşti. 
     
     KAZANANLAR VE KAYBEDENLER 
     Ekim ayında en yüksek oranlı getiriyi, yüzde 56.00 oranındaki artışla Karsan Otomotiv hisseleri sağladı. Yüzde 55.36'lık artışla Çimentaş hisseleri ikinci, yüzde 51.22 oranındaki artışla Kelebek Mobilya hisseleri üçüncü sırada yer aldı. 
     Borova Yapı hisseleri Ekim ayında yüzde 34.69 oranında gerileyerek en çok değer yitiren hisse senedi oldu. 
     Abana Elektromekanik hisseleri yüzde 33.06'lık düşüşle ikinci, Selçuk Gıda hisseleri de yüzde 32.05'lik düşüşle üçüncü sırada yer aldı. 
     Geçen ay İMKB'deki değişik pazarlarda işlem gören toplam 296 hisse senedinden 249 tanesi değer kazanırken, 37'si değer yitirdi, 10 hissenin fiyatı da aynı kaldı. 
     
     DÖVİZ 
     Yabancı para birimlerinin Türk Lirası karşısındaki Ekim ayı artışları yüzde 0.80 ile yüzde 1.26 arasında gerçekleşti. 
     İstanbul Serbest piyasada alınıp satılan dövizlerden ABD Doları Ekim ayında Türk Lirası karşısında yüzde 1.26 oranında artış gösterdi. AB'nin ortak para birimi Euro'nun geçen ayki artışı yüzde 1.10, İngiliz Sterlini'nin yüzde 1.07 ve İsviçre Frangı'nın yüzde 0.80 olarak gerçekleşti. 
     Ekim sonunda ABD Doları'nın Türk Lirası satış fiyatı 1 milyon 683 bin lira, Euro'nun 1 milyon 658 bin lira, İngiliz Sterlini'nin 2 milyon 634 bin lira ve İsviçre Frangı'nın 1 milyon 134 bin lira oldu. 
     
     ALTIN 
     Ekim ayında 24 ayar külçe altının gram satış fiyatı yüzde 0.87, Cumhuriyet altının satış fiyatı da yüzde 1.28 oranında düştü. 
     Cumhuriyet altınının satış fiyatı ay boyunca 1 milyon 500 bin lira gerileyerek, 115 milyon 500 bin liraya, 24 ayar külçe altının gram satış fiyatı da 150 bin lira gerileyerek 17 milyon 150 bin liraya indi. 
     İstanbul Altın Borsası'nda İAB işlem gören külçe altının gram fiyatı da Ekim ayı boyunca yüzde 0.84 adüşerek 17 milyon 26 bin lira oldu. 
     
     YATIRIM FONLARI 
     Menkul kıymet yatırım fonlarına katılma belgelerinin Ekim ayındaki ortalama değer artışı yüzde 4.36 olarak gerçekleşti. 
     Geçen ay katılma belgeleri arasındaki en yüksek oranlı artışlar, yüzde 17.61 ile Finans Yatırım A Tipi Değişken Fon, yüzde 14.67 ile Akbank A Tipi Mali Kurumlar Sektör Fon ve yüzde 14.48 ile Kalkınma Menkul A Tipi Hisse Fon belgelerinde kaydedildi. 
     Geçen ay değer yitiren katılma belgesi olmadı. 
     Yatırım fonlarının fiyat seyrini izleyen A.A Bileşik Fon Endeksi Ekim ayında 13 bin 81 puan artarak 313,165 puana yükseldi. 
     
     TAHVİL, BONO, FAİZ, REPO 
     İMKB Tahvil Bono Piyasası'nda Eylül sonunda oluşan ağırlıklı ortalama oranlardan parasını bir ay boyunca tahvil ve bonoda değerlendirenlerin Ekim ayındaki kazançları yüzde 2.84 ile yüzde 4.69 arasında oldu. 
     Banka faizlerinde ay içinde vadelerine göre ortalamalarda 1 puan dolayında artışlar oldu. 
     Önde gelen ve değerlendirmeye alınan 10 kamu ve özel bankanın Eylül sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 3.19 oldu. 
     Eylül sonunda İMKB Repo Ters Repo Pazarı'nda ortalama yüzde 46 dolayında seyreden oranlardan parasını repoda değerlendiren yatırımcılar aylık yüzde 3.19 dolayında kazanç elde ettiler. 
     





</TEXT>
</DOC>
