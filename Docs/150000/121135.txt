<DOC>
<DOCNO> 121135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko26.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault'nun iki yeni modeline 5 yıldız... 
</HEADLINE>
<TEXT>

     Renault'nun yeni Megane II ve Vel Satis modellerinin Laguna II'nin ardından ''Euro NCAP'' güvenlik testinden 5 yıldız aldığı bildirildi. 
     Renault Mais'ten yapılan açıklamada, Renault'un böylece dünya otomobil sektöründe tüketiciye en güvenli ürün yelpazesini sunan marka özelliğini elde etmiş olduğu belirtildi. 
     Euro NCAP tarafından Megane II'ye verilen 5 yıldızın ayrıca Avrupa'da ''2003 Yılının Otomobili'' seçilen bu model için ek bir ödül oluşturduğu dile getirilen açıklamada, Euro NCAP çarpma testlerinde 37 tam not üzerinden 33.121 puan alan Vel Satis'in lüks modeller sınıfının en güvenli otomobili olduğu kaydedildi. 
     37 tam not üzerinden 33.102 puan alan Megane II'nin ise M1 orta alt sınıf modeller segmentinde böylesine yüksek düzeyde bir performansa ulaşan ilk model konumunda bulunduğu belirtilen açıklamada, ''Megane II böylece, 1998 yılından beri pazara giren çok sayıda yeni rakiplerine rağmen sınıfının en güvenli otomobili unvanını asla kaybetmeyen büyük kardeşi Megane I'den bayrağı başarıyla devralmış bulunuyor'' denildi. 
     Açıklamaya göre, Vel Satis'in gövde yapısı klasik çeliklere oranla 2,5 kat daha fazla elastiklik sağlayan THLE Çok Yüksek Elastiklik Limitli çeliklerden oluşuyor. THLE'den üretilen ön ve arka kirişler, cepheden çarpışma sırasında açığa çıkan kinetik enerjinin büyük bir bölümünü emerek sürücü ve yolcuların optimal güvenliğini sağlıyor. 
     Ön bloktaki mekanik organlar, üst üste yığılacak şekilde tasarlandıkları için yapının programlı deformasyonunda aktif bir rol oynuyor. Yandan alınan darbelerde ise Vel Satis'in alüminyum yan kapıları enerjiyi emerek karoserinin ön, arka ve orta sütunlarına dağıtan bir profil içeriyor. Bu sütunlar ayrıca 4.3 mm'ye kadar kalınlıktaki saç astarlarla takviye edilmiş bulunuyor. 
     
     YENİLİKÇİ MALZEMELERLE ÜRETİLEN KAROSERİ 
     Megane II'nin gövde yapısı da, iç mekanın çarpışma anında bir yaşam hücresi oluşturmasını sağlayacak şekilde tasarlandı. Yenilikçi malzemelerle üretilen karoseri yüzde 2 TTHLE Çok Çok Yüksek Elastiklik Limitli çelik ve yüzde 10 THLE Çok Yüksek Elastiklik Limitli çeliklerden oluşuyor. Cepheden çarpışmalarda, Megane II'nin mimarisi, güçlerin üç ana yoldan geçişini sağlıyor. Mekanik organlar bu modelde de üst üste yığılacak şekilde tasarlandıklarından açığa çıkan enerjiyi absorbe ediyorlar. 
     Yandan alınan darbede ise Megane II programlı katlanan takviye edilmiş sacdan orta sütun ile donatılmış bulunuyor. Böylece çarpışma anında iç mekana doğru malzeme girişlerini sınırlandırıp, yolcuyu kapı panosu içindeki bir dolgu malzemesi ile temasa geçirerek koruyor. Orta sütun ile tavan kirişinin kalınlıklarının iki katına çıkarılması ile orta bölümde yer alan bir takviye halkası ve kapılardaki deformasyon önleyici bantlar aracın güvenlik düzeyini büyük ölçüde artırıyor. 
     





</TEXT>
</DOC>
