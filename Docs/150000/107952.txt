<DOC>
<DOCNO> 107952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur15.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gölcük'te kimsesiz gömülen 11 kişinin mezarı açıldı... 
</HEADLINE>
<TEXT>

     Kocaeli'nin Gölcük İlçesi'nde, Marmara depreminde kaybolan gencin, depremde ölen ve kimlikleri belirlenemeden toprağa verilenler arasında olup olmadığının belirlenmesi amacıyla, 11 mezar, mahkeme kararıyla açıldı. 
     Depremde yaralı olarak kurtarıldığı görülen, ancak daha sonra izine rastlanılmayan Serkan Yapıcı'nın annesi Emine Cebeci'nin Gölcük Asliye Hukuk Mahkemesi'ne açtığı davada alınan karar gereği, Şirinköy'deki 11 mezar, güvenlik güçlerinin denetiminde açıldı. 
     Acılı anne Emine Cebeci'nin de hazır bulunduğu çalışmada, mezarlardaki cesetler, Kocaeli Üniversitesi Tıp Fakültesi Adli Tıp Ana Bilim Dalı görevlileri tarafından DNA testi yapılmak üzere çıkarıldı. 
     Adli Tıp Ana Bilim Dalı Başkanı Doç. Dr. Ümit Biçer, A.A muhabirine yaptığı açıklamada, cesetlerin test için İstanbul Adli Tıp Kurumu'na gönderileceğini ve en geç 1 hafta sonra tekrar mezarlara konulacağını söyledi. 
     Biçer, alınan sonuçların Emine Cebeci'nin DNA örnekleriyle karşılaştırılacağını ve oğlu Serkan Yapıcı'nın ölenler arasında olup olmadığının belirleneceğini belirterek, yapılan testlerin, diğer deprem kayıplarının aranması açısından kolaylık sağlayacağını kaydetti. 
     
     DAVA 2.5 YIL SÜRDÜ 
     Marmara depreminde enkaz altından sağ olarak çıkartılarak tedavi için hastaneye gönderilen, ancak bir daha haber alınamayan 18 yaşındaki Serkan Yapıcı'nın annesi Emine Cebeci, oğlunun kimliği belirlenemeden gömülenler arasında olup olmadığının belirlenmesi istemiyle 2.5 yıl önce Gölcük Sulh Hukuk Mahkemesi'ne dava açmış, ancak mahkeme görevsizlik kararı almıştı. 
     Cebeci'nin girişimleri sonucunda Gölcük Asliye Hukuk Mahkemesi'nde tekrar görülmeye başlanan davada, geçen Temmuz ayında mezarların açılmasına karar verilmişti. 
     





</TEXT>
</DOC>
