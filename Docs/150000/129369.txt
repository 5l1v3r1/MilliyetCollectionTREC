<DOC>
<DOCNO> 129369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/dunya/adun.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam tuzak kurdu 
</HEADLINE>
<TEXT>

Irak liderinin Amerikan güçlerini Bağdat’ın çevresine çekip kitle imha silahlarıyla vuracağı ve sivillerin yoğun olduğu bölgede ABD’nin taktik nükleer silah kullanamayacağı öne sürüldü 
     DIŞ HABERLER SERVİSİ 

     Şimdiye kadar ABD’nin Irak’ı işgal operasyonuyla ilgili çeşitli askeri planları gündeme getiren Amerikan medyası, bu kez de Irak lideri Saddam Hüseyin’in savunma stratejisine projektör tuttu. 
     Bu konudaki haberlere göre, Saddam savaşın en yoğun olarak cereyan edeceği başkent Bağdat çevresinde Amerikan askerlerine tuzak kuruyor. Nizami ordu birlikleriyle kendisine bağlı Özel Cumhuriyet Muhafızları birliklerini iç içe çemberler şeklinde konuşlandıran Saddam, ilk olarak Amerikan askerlerini üstüne çekerek kimyasal ve biyolojik silahlarla vuracak. Böylelikle Amerikan birliklerine büyük zayiat verdirilecek. Ayrıca savaşmanın güç, asker ve sivil kaybın yüksek olacağı sokak sokak kent savaşı Amerikalılar için büyük bela olacak. 
     
İki savunma çemberi      Tuzak taktiği üçüncü olarak da, Amerikan birliklerinin kimyasal ve biyolojik saldırılara taktik nükleer silahlarla karşılık vermesini önleyecek. Çünkü bu durumda, yüz binlerce sivil Bağdatlının hayatı riske atılacak. 
     The Washington Times gazetesi, Amerikan istihbarat çevrelerine dayandırdığı haberinde, geçtiğimiz kasım ayından bu yana Irak nizami ordusu ve seçkin Cumhuriyet Muhafızları birliklerinde yer değiştirmeler gerçekleştirilerek Bağdat çevresinde iki savunma çemberi oluşturulduğunu bildirdi. Dıştaki çembere nizami Irak ordusu askerleri ve Cumhuriyet Muhafızları, içteki çembere de daha iyi eğitimli ve daha iyi teçhizatlı Özel Cumhuriyet Muhafızları yerleştirildi. 
     
Büyük Bağdat Savaşı’      Gazetenin senaryosuna göre, yoğun bir bombardımanın ardından karadan istilaya başlayacak olan ABD askerleri, ilk çemberi kolayca yaracak. Ancak başkente yaklaştıklarında, ikinci çemberdeki seçkin Cumhuriyet Muhafızları’yla karşı karşıya kalacak. ABD askerleri Irak’ın kimyasal ve biyolojik silah başlıklı top mermilerine hedef olacaklar. 
     Gazete, Irak’ın bölgede toprak bariyerler oluşturduğunu, karadan - havaya füze bataryaları ile çeşitli mühimmat sevkiyatı yaptığını ileri sürdü. Washington Times’a konuşan BM eski silah denetçilerinden Scott Ritter, "Büyük Bağdat" savaşının, ABD birliklerinin Bağdat’ın kuzeyindeki Beyci batısındaki Ramadi ve güneyindeki Suweira - Kut şehirlerine yaklaşmasıyla başlayacağını söyledi. 
     
     



 DÜNYA 












</TEXT>
</DOC>
