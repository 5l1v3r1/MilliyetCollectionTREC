<DOC>
<DOCNO> 134617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/soneko08.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Kürşad Tüzmen, Suriye'de... 
</HEADLINE>
<TEXT>

     Devlet Bakanı Kürşad Tüzmen, Suriye Maliye Bakanı Mohammad Al Atraş'ın, ''bakanlık olarak Türkiye'yi en müsaadeye mazhar ülke sınıfına koymak istediğini ve bu konuda da gerekli girişimleri yaptığını söylediğini'' bildirdi. 
     Bakan Tüzmen, Suriye'nin başkenti Şam'daki temasları kapsamında, bugün Suriye Maliye Bakanı Al Atraş, Sanayi Bakanı İssam Zaim, Turizm Bakanı Saadallah Agha Al Kalaa, İmar ve İnşaat Bakanı Husam Al Aswad'la görüştü. 
     Tüzmen, temaslarına ilişkin basın mensuplarına yaptığı açıklamada, Suriye Ulaştırma Bakanı Mekrem Obeyd ile sabahki görüşmelerinde, Türkiye'nin talepleri konusunda destek aldıklarını, ancak bu konularda Maliye Bakanlığı'nın da etkili olduğunun söylendiğini hatırlattı. 
     Maliye Bakanı Al Atraş'ın da, ''Türkiye'nin Suriye'de ihaleye giren firmalarının puanlarının düşük tutulmasını önlemeye yönelik çalışmalarda önemli aşamalar kaydedileceğini söylediğini'' anlatan Tüzmen, şunları kaydetti 
     ''Nedeni de, kendisinin Maliye Bakanlığı olarak Türkiye'yi en müsaadeye mazhar ülke sınıfına koymak istediğini ve bu konuda da gerekli girişimleri yaptığını söyledi. Dolayısıyla da bu şekilde Türkiye, burada kuvvetli olduğu bütün alanları ciddi bir şekilde kullanma imkanına kavuşacaktır. Bakan, komşu Arap ülkelerine sağlanan imkanlardan Türkiye'nin de yararlanması gerektiği yolunda çaba gösteriyor.'' Tüzmen, Sanayi Bakanlığı'ndaki temaslarında da Suriyeli Bakan Zaim'in, ''Türk yatırımcılarını Suriye'de görmek istediklerini ve kendilerinin öncelikli yatırım alanlarında devlet desteği sağlayacağını söylediğini'' belirtti. 
     İmar ve İnşaat Bakanlığı'ndaki görüşmelerinde de, önümüzdeki dönemde Türk müteahhitlik sektörünün Suriye'de çok önemli işlere imza atacağına yönelik inancının pekiştiğini dile getiren Devlet Bakanı Kürşad Tüzmen, ''Önümüzdeki günlerde altyapı ve üstyapı ihalelerinde Türk firmalarını Suriye'de görmeye başlayacağız'' dedi. 
     





</TEXT>
</DOC>
