<DOC>
<DOCNO> 126772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko04.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret yarın belirlenecek... 
</HEADLINE>
<TEXT>

     Asgari Ücret Tespit Komisyonu'nun yarın yapacağı 5'inci toplantıda, 1 Ocak 2003 tarihinden itibaren geçerli olacak yeni asgari ücretin belirlenmesi bekleniyor. 
     Çalışmalarını 22 Ekim'den bu yana sürdüren Asgari Ücret Tespit Komisyonu'nun yarın gerçekleştireceği toplantıda, Hazine ve DPT Müsteşarlığı ile Hacettepe Üniversitesi'nden gelen veriler doğrultusunda yeni ücretin belirlenip kamuoyuna açıklanabileceği bildirildi. 
     Asgari ücretin komisyon tarafından daha önceki yıllarda olduğu gibi 6'şar aylık olarak belirlenmesi de bekleniyor. Türk-İş, asgari ücretin en düşük memur maaşı düzeyinde olmasını isterken, hem Türk-İş, hem de TİSK, asgari ücretin yüzde 50'sinin özel indirim tutarının yükseltilmesi ile vergi dışı bırakılmasını talep ediyor. Türk-İş, asgari ücretin belirlenmesinde dört kişilik ailenin aylık zorunlu gıda harcamasının, TİSK ise sadece çalışan işçinin aylık zorunlu gıda harcaması tutarının dikkate alınmasını istiyor. 
     Asgari Ücret Tespit Komisyonu, 5 işçi, 5 işveren ve 5 hükümet temsilcisi olmak üzere toplam 15 üyeden oluşuyor. Asgari Ücret, 1 Temmuz'dan bu yana brüt 250 milyon 875 bin, net 184 milyon 251 bin 937 lira olarak uygulanıyor. 
     





</TEXT>
</DOC>
