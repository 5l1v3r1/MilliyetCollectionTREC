<DOC>
<DOCNO> 139476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo16.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş, sezon ortasında imza atamaz... 
</HEADLINE>
<TEXT>

     Galatasaray'da, Hasan Şaş'ın sezon öncesinde herhangi bir takıma imza atmasının teknik açıdan olanaksız olduğu bildirildi. 
     Futbolcunun menajeri Hakan Azman, FIFA kurallarına göre ocak ya da haziran ayında resmi sözleşmelerin imzalanabileceğini ifade ederek, ''Resmi sözleşme olmadan yapılan imzalar iki taraf için de büyük risk taşır'' dedi. 
     Hakan Azman, Hasan'ın şu anda atacağı bir imza karşılığında para alamayacağına işaret ederek, şunları söyledi 
     ''Şu anda imza attığınızda futbolcu olarak hiçbir garantiniz yok. Çünkü sözleşme resmi değil. Para da alamayacaksınız, öyleyse haziran ayı varken, neden böyle bir imza atılsın. En iyisi beklemek.'' Teklifte bulunan kulüplerin de kendilerini garantiye almak isteyeceğini dile getiren Azman, ''Onlar da doğal olarak beklemek isteyecekler. Bir futbolcuya şimdiden para vermek işlerine gelmez. Bu, büyük bir risk taşır'' diye konuştu. 
     Azman, böylece imza atmanın iki tarafın da işine gelmeyeceğini ifade ederek, medyada yer alan haberlerin spekülasyondan başka birşey olmadığını kaydetti. 
     Azman, Hasan'ın hafta sonunda İtalya'ya giderek FC Inter ile sözleşme imzalayacağı biçimindeki haberlerin, doğruyu yansıtmadığını bildirdi. 
     
     ''6 AY ÖNCEDEN KULÜP İZNİ OLMADAN İMZALANAMIYOR'' 

     Hasan'ın, FIFA kuralları gereğince ocak ayında da Galatasaray'dan izin almadan imza atamayacağını vurgulayan Azman, böyle birşeyin de gerçekleşmediğini söyledi. 
     Azman, sözlerini şöyle tamamladı 
     ''Herkes Okan ve Emre Belözoğlu'nun ocak ayında Galatasaray'dan izin almadan sözleşme imzalamasını Hasan Şaş olayıyla örtüştürüyor. Aslında bu yanlış. Kurallar değişti ve artık ocak ayında futbolcular kulübünden izin almadan başka bir kulübe imza atamıyorlar.'' 

     
</TEXT>
</DOC>
