<DOC>
<DOCNO> 125060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur28.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaybolan 2 yaşandaki çocuktan haber alınamadı... 
</HEADLINE>
<TEXT>

     Uşak'ın Sivaslı İlçesi'nde, 10 Aralık'ta ormanlık alanda kaybolan 2 yaşındaki Mehmet Kartal'ın anne ve babası, Jandarmada ifade verdi. 
     6 gündür süren arama çalışmalarına rağmen herhangi bir ize rastlanamayan kayıp Mehmet Kartal'ın annesi Asiye Kartal ve babası Tamer Kartal, İlçe Jandarma Komutanlığı'na çağrıldı. 
     Asiye Kartal ifadesinde, çocuğunun kaybolduktan sonra bir çoban tarafından bulunmuş olabileceğini ümit ettiğini söyledi. Düşmanlarının bulunmadığını belirten anne, ''Çocuğumuzun kaçırılmış olma ihtimali bana inandırıcı gelmiyor. O gün ormana palamut toplamak için gittim. Palamutları satarak geçimimizi sağlıyoruz. Bakacak kimsemiz olmadığı için çocuğu da yanımda götürdüm. Olayı haber verdiğimizden itibaren tüm yetkililer yanımızda oldu. Çocuğumun bulunacağına inanıyor ve jandarmanın çalışmalarını sürdürmesini istiyorum'' dedi. 
     Çorum'da askerlik yapan ve olay üzerine birliğinden 10 gün izin alan Baba Tamer Kartal ise birliğine dönmeden önce oğlunun bulunmasını istediğini ifade etti. 
     Baba Kartal, Mehmet'in dedesi Bilal Kartal'ın, torununu bulana para ödülü vaad ettiğini hatırlatarak, ''Canı gibi sevdiği torununu kaybeden dedesi, acıyla böyle bir para ödülü vaad etti. Evini, tarlasını satıp bulana vereceğini söyledi. Hepimizin tek duası çocuğumuza sağ salim kavuşabilmek'' dedi. 
     Jandarma yetkilileri, Mehmet Kartal'ı arama çalışmalarının sürdürüldüğünü bildirdiler. Konuyla ilgili olarak çevre köy ve yerleşim alanlarında vatandaşları uyardıklarını belirten yetkililer, her türlü bilgiyi titizlikle değerlendirdiklerini ifade ettiler. 
     Yetkililer, çocuğun fotoğraflarının çevre yerleşim birimlerine dağıtıldığını kaydederek, ''Sivil savunma ekipleri, 120 saat sürdürdüğü arama-kurtarma çalışmaları sonunda bölgeden ayrıldı. Ancak jandarma ekipleri, olayı, ilk günü gibi değerlendirerek çalışmalarını sürdürüyor'' dediler. 
     Yetkililer, Eldeniz Köyü Çarıklıburun mevkiindeki ormanlık alanda, 10 Aralık'ta kaybolan 2 yaşındaki Mehmet Kartal'ın, ormanda tek başına bu kadar sürede hayatta kalma şansının zayıf olduğunu belirttiler. 
     





</TEXT>
</DOC>
