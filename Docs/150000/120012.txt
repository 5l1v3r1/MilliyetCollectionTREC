<DOC>
<DOCNO> 120012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo24.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'da transfer konusunda konuşmak yasak... 
</HEADLINE>
<TEXT>

     Altay Profesyonel Şube Sorumlusu Melih Tandoğan, transfer dedikodularının takımını ve futbolcuların performanslarını olumsuz yönde etkilediğini belirterek, transfer dönemine oyuncularının bu konuda açıklama yapmasına yasak getirildiğini bildirdi. 
     Melih Tandoğan, düzenlediği basın toplantısında, Altay Kulübü'nün zorlu bir süreçten geçtiğini belirterek, çıkartılan transfer söylentilerinin takıma ve oyunculara zarar verdiğini söyledi. 
     Futbolcuları bu konuda uyardıklarını belirten Melih Tandoğan, sözlerini şöyle sürdürdü 
     ''Hiçbir futbolcumuz ara transfer dönemine kadar görüş ve beyanda bulunamaz. Transfer konularında, Altay Kulübü muhataptır. Futbolcularımız, bugünden sezon sonuna ilişkin sözleşme imzalayamaz. Bizim için Altay'ın çıkarları ön plandadır. Transfer konusunda tek yetkili isim, başkanımız Ahmet Taşpınar'dır.'' Tandoğan ayrıca, futbolcuların gecikmiş transfer taksitlerinin ödendiğini, kulübün hesaplarını incelemek üzere bir kurul oluşturulduğunu kaydetti. 
     
     TEKNİK DİREKTÖR TURMUŞ 
     Teknik Direktör Ümit Turmuş ise yaptığı açıklamada, Samsunspor maçı ile çıkışa geçeceklerini iddia etti. 
     Turmuş, şunları söyledi 
     ''Zor bir fikstür dönemini geride bıraktık. Önümüzdeki 5 hafta ligde rakiplerimizle oynayacağız. Yeni yönetimin oluşmasıyla artık mazeretimiz de kalmadı. İyi bir ortama kavuştuk. Artık kulüpte yalnızca futbol konuşuyoruz. Bu Altay için önemli bir aşama. Önümüzdeki 5 maçta en iyi sonuçları alacağımıza inanıyorum.'' Eleştirilen yabancı oyuncular konusuna da değinen Ümit Turmuş, ''Bu futbolcuların ben sonuna kadar arkasındayım'' dedi. 
     





</TEXT>
</DOC>
