<DOC>
<DOCNO> 128190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/guncel/gun10.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Asansör düştü 
</HEADLINE>
<TEXT>

Mersin’de Gamze Ergün ve kuzeninin yılbaşı gecesi bindiği asansörün çelik halatı koptu. 20 metreden çakılan Gamze öldü, kuzeni ağır yaralı 
     MUSTAFA İNSAN Mersin DHA 

     Erciyes Üniversitesi Japon Dili Bölümü 4. Sınıf öğrencisi Gamze Ergün 22 , yılbaşı gecesi saat 22.00 sıralarında kuzeni Hasan Ceylan 19 ile sokağa çıkmak istedi. Ergün ile Ceylan, binalarının 6’ncı katından asansöre bindi. 
     Ancak asansör 5’inci kata ulaşmadan arızalandı. Kuzenlerin cep telefonuyla ailesine asansörde kaldıklarını bildirmesi üzerine site görevlisine haber verildi. Ve korkunç facia böyle geldi. Görevlilerin çağırdığı asansör tamircileri Erdoğan Kılıç ile Özkan Oral, asansörü 6’ıncı kata geri çekerken çelik halat koptu. Yaklaşık 20 metre yükseklikten asansörle birlikte düşüp yere çakılan iki genç ağır yaralandı. 
     
     SAVCILIK DURUMA EL KOYDU 
     Mersin Üniversitesi Tıp Fakültesi Hastanesi’ne kaldırılan Ergün, dün sabaha karşı hayatını kaybetti. Kuzeni Ceylan ise Devlet Hastanesi’nde yoğun bakıma alındı. Gamze’nin annesi Zeynep ile babası Hasan Ergün sinir krizleri geçirdi. Site sakinleri asansörün TSE standartlarına uygun olmadığını ve sık sık arızalandığını ileri sürdü. Asansör tamircileri Kılıç ile Oral’ın ifadelerini alan savcılık, bilirkişi incelemesi sonrası yasal işlem başlatacak. 
     



 GÜNCEL 











</TEXT>
</DOC>
