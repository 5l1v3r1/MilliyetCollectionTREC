<DOC>
<DOCNO> 134342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur08.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız çakmağını çakınca... 
</HEADLINE>
<TEXT>

     Kadıköy'de, girdiği kulübenin karanlık olması nedeniyle çakmağını yakan sabıkalı hırsız, tüpten sızan gazın yol açtığı patlama sonucunda yaralandı. 
     Alınan bilgiye göre, Kızıltoprak Rüştüye Sokağı'nda bulunan, Şeref Altundağ'a ait telefon kartı satılan ve çakmak gazı doldurulan kulübeye hırsızlık amacıyla gelen Şeyhmuz Bayar, kapıyı açarak içeri girdi. 
     Etrafı karıştırırken farkında olmadan yerdeki piknik tipi LPG tüpünü deviren Bayar, karanlık nedeniyle etrafını göremeyince cebindeki çakmağını da yaktı. 
     Bu sırada, yere düşen tüpün vanasının açılması nedeniyle sızan gaz patlamaya neden oldu. Tamamen parçalanan büfeden dışarı fırlayan Bayar, başından hafif şekilde yaralandı. 
     Ardından yaya olarak kaçmaya çalışan Bayar, büfenin yakınından geçerken patlamayı duyunca olay yerine yönelen polis ekibinin önüne çıktı. 
     Polislerce yakalanan Bayar, ilk ifadesinde, patlama olan büfenin yanındaki ankesörlü telefonla konuştuğunu, olayla ilgisi olmadığını ve 2 kişinin kulübe yakınından kaçtığını anlattı. 
     Bayar'ın ifadesi doğrultusunda araştırma başlatan polis, durumları şüpheli görülen 2 kişiyi inceledi fakat bu kişilerin olayla ilgileri olmadığı anlaşıldı. 
     Polisin kulübede kan izlerine rastlaması üzerine suçunu itiraf eden Bayar, gözaltına alındı ve tedavisi için Haydarpaşa Numune Hastanesi'ne kaldırıldı. 
     Bu kişinin, hırsızlık suçundan sabıkası bulunduğu da belirtildi. 
     
</TEXT>
</DOC>
