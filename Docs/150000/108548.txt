<DOC>
<DOCNO> 108548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur21.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten Derviş'e taş ''Siyasete heveslendi'' 
</HEADLINE>
<TEXT>

     Başbakan Bülent Ecevit, partisinde, ''kim veya kimler başa geçecek, etkin duruma gelecek'' konularında hiçbir kaygısının olmadığını belirterek, ''DSP'nin geleceğine güvenle bakıyorum. Yeter ki bu konuda milletimiz bize gereken desteği versin'' dedi. 
     Ecevit, CNN Türk'te canlı yayınlanan ekonomi programında soruları yanıtladı. 
     Kemal Derviş'in bakanlık görevinden ayrılmasından sonra ekonomideki gidişatın nasıl olduğunun sorulması üzerine Ecevit, Derviş'in, görevinin son aylarında, olumsuz anlamda bir ''siyasetçilik hevesine'' kapıldığını söyledi. 
     Ecevit, ''Umarım siyasette başarılı olur. Ekonomide bugün hükümetimiz çok daha verimli çalışır duruma gelmiştir. Özellikle Sayın Masum Türker'in bakan olmasından sonra, hükümetimizin çok daha aktif çalışır hale geldiği bellidir. Sayın Derviş, katkı sürecinin ikinci aşamasında, özel sektörü, KOBİ'leri, tarımı destekleme konusunda yeterli ve sağlıklı adımlar atmamıştır benim gördüğüm kadarıyla'' diye konuştu. 
     Seçimlerden sonra siyaseti bırakmayı düşünüp düşünmediğine ilişkin bir soru üzerine Ecevit, yaşanan ayrılmalardan sonra DSP'nin çok daha sağlıklı çalışır duruma geldiğini söyledi. 
     ''Tabii hepimiz faniyiz'' diyen Ecevit, sağlık durumu elverdiği ölçüde elinden geleni yapacağını ifade etti. Ecevit, şöyle konuştu 
     ''DSP'de kim veya kimler başa geçecektir, etkin duruma gelecektir. Bu konuda benim hiçbir kaygım yok. DSP çok verimli çalışacak duruma gelmiştir. Son birkaç ayda yapılan atılımlar bile, bu partinin ne kadar verimli çalışır durumda olduğunu göstermektedir. Bundan sonraki dönemde ben iktidarın başında kalmışım veya kalmamışım bu hiç önemli değil, çünkü DSP, çalışma sürecinde büyük atılımlar yapıyor ve parti içinde çok büyük gelişmeler yer alıyor. DSP'nin geleceğine güvenle bakıyorum. Yeter ki bu konuda milletimiz bize gereken desteği versin.'' Bir soru üzerine, ''Erken seçim gündeme gelince, politikacının doğasında vardır, koalisyon ortakları arasında, sıkıntılar doğuracak ilişkilere girilmiştir'' diyen Ecevit, Türkiye'de en uzun süreli koalisyon hükümetini gerçekleştirdiklerini ifade etti. 
     Ecevit, demokrasisi gelişmiş kuzey ülkelerinde bile koalisyonların bu kadar uzun sürmediğini kaydederek, ''İyi bir sınav verdik. Önümüzdeki dönemde yetki verilirse, bu koalisyon anlayışımızı sürdürmek için elimizden geleni yapacağız'' dedi. Ecevit, ''Seçim öncesi yapılan anketlere güveniyor musunuz '' sorusu üzerine, hiçbir zaman anketlere güvenmediğini söyledi. 
     ''Kaç partili bir Meclis bekliyorsunuz '' sorusunu yanıtlarken de Ecevit, şunları kaydetti 
     ''O belli değil. Türkiye, kaypak bir siyasi ortama girdi son aylarda... Seçim sisteminin de birtakım olumsuzlukları var... Onun için şimdiden kehanetlerde, tahminlerde bulunmak mümkün değil. Seçim sistemi ile ilgili bazı değişikliklerin de yapılması zorunlu.'' 
     





</TEXT>
</DOC>
