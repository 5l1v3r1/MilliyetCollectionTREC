<DOC>
<DOCNO> 105586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/guncel/agun.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin sesi olduk 
</HEADLINE>
<TEXT>

Milliyet TIR’ı yuvaya döndü. Türkiye genelinde 36 noktada gerçekleşen buluşmada, seçimden çok geçim konuşuldu. En büyük sorun işsizlikti 
     MUSTAFA BAKACAK İstanbul 

     "Size geliyoruz" sloganıyla bir yıl aradan sonra 1 Ağustos’ta tekrar yola çıkan Milliyet TIR’ı, Türkiye turunu tamamladı. Milliyet’in usta kalemleri binlerce vatandaşla buluşurken çaresiz, unutulmuş, dertli, seçimden seçime hatırlanan sessiz çoğunluğun sesini duyurmasına aracılık etti, ayrıca yaklaşan seçim öncesi nabızlar tutuldu. 
     
     Seçim değil geçim 
     Türkiye genelinde 36 noktada gerçekleşen buluşmada, seçimden çok geçim konuşulurken, en büyük sorun olarak işsizlik karşımıza çıktı. Geçen yıla oranla işsizler ordusunun kat kat arttığı görüldü. Üstelik çalışanlar da durumlarından şik yetçiydi. Çiftçi ektiğinin karşılığını alamamaktan, esnaf siftahsız kepenk kapatmaktan yakındı. 
     
     Yoklar şehri Kilis - Batman 
     Milliyet kervanının uğradığı şehirler arasında Kilis ve Batman’ın ayrı bir yeri vardı. İkisi de, diğerlerine oranla "iflas etmiş" görünümdeydi. Yoksulluğun tüm sınırları aştığı Kilis’te, 1 milyar liralık borcunu ödeyemeyen belediyenin telefonu kesilirken, vatandaş 100 bin liranın bile hesabını yapıyordu. Yazarımız Nail Güreli, tanık olduğu bu durumu yazısında şöyle aktardı "7 çocuk babası Kilisli Mehmet, bardağı 100 bine limonata ve meyan kökü şurubu satıyor. İçmek isteyip de fiyatın 100 bin lira olduğunu öğrenince içmeden gidenler var." 
     İşsizliğin had safhaya ulaştığı Batman da ise adeta herkes seyyar satıcılık yapıyor. Okullar tatil olunca çocuklar da seyyar satıcılar ordusuna katılıyor. Elektrik faturalarının ödenemediği Batman’da, hırsızlık da patlamış. 
     
     Siyasilere büyük öfke var 
     Milliyet TIR’ı ve yazarlarına, dertlerin, sorunların, istek ve şik yetlerin yağmur gibi yağdığı buluşmalarda, insanlar içinde bulundukları durumdan siyasileri sorumlu tutuyordu. Özellikle de hükümet ortaklarına tepki vardı. Seçimden seçime hatırlanmaktan şik yet edilirken, artık "çantacı" diye adlandırdıkları kişilere oy vermek istemediklerini ifade edenlerin sayısı da çoğunluktaydı. 
     
"Böyle gazeteye selam durulur"      Milliyet TIR’ını Adana’da görünce duygulanan emekli postacı İbrahim Özcanlı, "İşte habercilik, işte Milliyet" adlı bir şiir yazmış. İşte birkaç dörtlük 
     Yurdum insanına rehber oluyor 
     Bütün çiçeklerden polen alıyor 
     Hizmetler şu gönlüme doluyor 
     İşte habercilik işte Milliyet 
     Ne mola verir ne de yorulur 
     Kasaba köy Milliyet’ten sorulur 
     Böyle gazeteye selam durulur 
     İşte habercilik işte Milliyet 
     Yazarlar da hizmet için yarıştı 
     Sayenizde küskünler barıştı 
     Yeter postacının aklı karıştı 
     İşte benim şiir işte Milliyet. 
     

</TEXT>
</DOC>
