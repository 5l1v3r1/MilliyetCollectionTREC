<DOC>
<DOCNO> 139181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko29.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze meyve fiyatlarında astronomik artışlar... 
</HEADLINE>
<TEXT>

     Kar yağışı sonrası mal sevkiyatının azaldığı İstanbul'da sebze ve meyve fiyatlarında astronomik artışlar gözleniyor. 
     Hallerde son bir hafta içinde fiyatı en fazla artan ürün yüzde 78.6 ile çeri domatesi oldu. 19 Şubat Çarşamba günü İstanbul Büyükşehir Belediyesi Haller Müdürlüğü'nde en fazla 2 milyon 800 bin liradan satılan çeri domatesinin kilosu, bugün 5 milyon liradan alıcı buldu. 
     Hallerde geçen hafta 4-5 milyon lira arasında satılan marul salata 5-8 milyon lira, 6-10 milyon lira arasında satılan çileğin kutusu 9-14 milyon lira ve 750 bin-2 milyon lira arasında satılan ayva da 600 bin-2 milyon 300 bin liraya çıktı. 900 bin-1 milyon 800 bin lira olan nar da, 1 milyon 200 bin-2 milyon 500 bin liradan satıldı. 
     Hal fiyatlarındaki artış, sebze ve meyvelerin perakende fiyatlarına da yansıdı. 
     Domates 1 milyon 490 bin lira, çeri domatesi 6 milyon 250 bin lira, kıvırcık salata 5 milyon 700 bin lira, taze fasulyenin kilosu ise 8 milyon 700 bin lira düzeyine çıktı. 
     İstanbul Büyükşehir Belediyesi Haller Müdürü Selami Günaydın, soğuk havanın yanı sıra olası Irak savaşı nedeniyle de fiyatların yükseldiğini, satışların düştüğünü söyledi. 
     Günaydın, hallere gelen mal miktarının da azaldığını belirterek, havaların düzelmesiyle fiyatların düşeceği görüşünü dile getirdi. 
     





</TEXT>
</DOC>
