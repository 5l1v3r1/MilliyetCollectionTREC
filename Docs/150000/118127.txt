<DOC>
<DOCNO> 118127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sontur10.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer'den, Erdoğan'a üstü kapalı mesaj... 
</HEADLINE>
<TEXT>

     Cumhurbaşkanı Ahmet Necdet Sezer, Anayasa değişikliği ile Erdoğan'a Başbakanlık yolunu açmaya çalışan AKP'yi üstü kapalı uyardı. Cumhurbaşkanı Sezer, Recep Tayyip Erdoğan'ın da katıldığı Türk Dil Kurumu'ndaki Atatürk'ü anma töreninde yaptığı konuşmada, kişiye özgü düzenlemelerle hukuku siyasallaştırmak yerine, siyasetin hukuka uyması gerektiğini belirtti. 
     Büyük Önder'in ebediyete intikalinin 64. yılı dolayısıyla Atatürk Kültür, Dil ve Tarih Yüksek Kurumu başkanlığı tarafından Türk Dil Kurumu'nda bir anma toplantısı düzenlendi. 
     Atatürk ve silah arkadaşları için bir dakikalık saygı duruşunda bulunulması ve İstiklal Marşı'nın okunmasıyla başlayan törene, Anayasa Mahkemesi Başkanı Mustafa Bumin, AK Parti Genel Başkanı Recep Tayyip Erdoğan, MHP Genel Başkanı, Devlet Bakanı ve Başbakan Yardımcısı Devlet Bahçeli, Adalet Bakanı Aysel Çelikel, Milli Savunma Bakanı Sabahattin Çakmakoğlu, Milli Eğitim Bakanı Necdet Tekin, Sağlık Bakanı Osman Durmuş, Bayındırlık ve İskan Bakanı Abdülkadir Akcan, MGK Genel Sekreteri Tuncer Kılınç, Ankara Valisi Yahya Gür ile çok sayıda davetli katıldı. 
     Cumhurbaşkanı Sezer, konuşmasına ''Bağımsızlık ve özgürlük savaşımının önderi, çağdaş Türkiye Cumhuriyeti'nin kurucusu, ulusumuzun kurtarıcısı, büyük komutan, devlet adamı Atatürkümüzün aramızdan ayrılışının 64. yılında, yüksek anısı önünde saygıyla eğiliyorum'' diyerek başladı. 
     Bugün, Atatürk'e olan özlemin, bağlılığın ve sevginin ortak düşünce ve duygularla dile getirildiğini söyleyen Sezer, ''Ölümsüz önderimizi gönül borcu duyarak, özlemle anıyoruz'' diye konuştu. 
     Atatürk'ün ölümsüzlüğe uğurlandığı günün yıldönümünde, ülkenin her köşesinde yükselen ortak sesin, Cumhuriyet'in tüm değerleriyle korunarak geleceğe taşınacağının güvencesi ve yurttaşların bu konudaki kararlılığının önemli göstergesi olduğunu vurgulayan Sezer, ''Geride bıraktığımız 64 yılda Ulusumuz, Yüce Atası'na gönülden bağlılığını, O'nun ülkülerini, düşüncelerini, ilke ve devrimlerini ödünsüzce yaşatarak kanıtlamış, bu kararlılığını kuşaktan kuşağa aktararak sürdürmüştür'' dedi. 
     Atatürk'ün, başarıları, eserleri ve geleceğe dönük yüksek öngörüleriyle Türk milletinin yazgısını ve tarihin akışını değiştirdiğini ifade eden Sezer, O'nun insanlığın yetiştirdiği büyük kişilikler arasındaki unutulmaz yerini aldığını söyledi. Sezer, ''Dünyada kendisine böylesine saygı duyulan ve övgülerle anılan çok az önder vardır. Türk Ulusu olarak, tarihe ve insanlığa malolmuş Yüce Atamızla övünüyor ve kıvanç duyuyoruz'' diye konuştu. 
     
     ''HAKLI BAŞKALDIRININ ÖYKÜSÜ'' 

     Cumhurbaşkanı Sezer, Yüce Atatürk'ün ülkenin içinde bulunduğu yokluklara ve yaşanan güçlüklere karşın zaferle sonuçlandırdığı Kurtuluş Savaşı'nın, Ulusun özgürlük ve bağımsızlık istenci ile ülkesini parçalamak isteyenlere karşı haklı başkaldırısının öyküsü olduğuna işaret etti. Sezer, şöyle devam etti 
     ''Genç-yaşlı, kadın-erkek demeden tüm yurttaşlarımızın hiçbir özveriden kaçınmadan, birlik ve dayanışma içinde katıldıkları Kurtuluş Savaşı, Atatürk'ün ülkesi için düşlediği aydınlık geleceğin ilk adımını oluşturmaktadır. 
     Kurtuluş sürecinde ulusal birliği sağlayarak sönmek üzere olan umutları yeniden canlandıran, ulusumuzun bağımsızlık ve özgürlük tutkusunu askeri dehasıyla birleştirerek zafere dönüştüren Atatürk, dağılan imparatorluktan, ulus egemenliğini temel alan çağdaş bir devlet yaratmıştır. 
     Gerçekleştirdiği savaşımı, tüm ezilmiş ulusların davası olarak gören Yüce Atatürk, en güç koşullar altında insanımıza güvenilmesi, umudun hiçbir zaman yitirilmemesi gerektiğini bizlere öğretmiş, Ulusumuzun bağımsızlığı ve özgürlüğü söz konusu olduğunda nelerin başarılabileceğini herkese göstermiştir. 
     Bağımsızlık Savaşı'nın kazanılmasının ardından, tarihimizin en büyük aydınlanma ve çağdaşlaşma hareketini başlatan Atatürk, askeri zaferini, kurduğu Cumhuriyet ve yaşama geçirdiği devrimlerle taçlandırmıştır.'' Yüce Önder'in, Cumhuriyet'le, ''akılcı ve yaratıcı düşünen, kendine güvenen ve sorumluluk sahibi'' özgür bireylerin oluşturduğu çağdaş bir toplum yaratmayı amaçladığına işaret eden Sezer, ''Dinsel kurallarla yönetilen devletten, ulus egemenliğine dayanan yeni bir yönetime geçişi anlatan Cumhuriyet, toplumumuzu ümmet anlayışından kurtararak, ulus olma bilincine kavuşturmuş, hak ve özgürlükleri genişleterek, yurttaşlarımızı ülkenin gerçek sahibi yapmıştır'' dedi. Sezer, bireyi yurttaş konumuna yükselten Cumhuriyet rejiminin, yurttaşlar arasında eşitliği sağlayarak, herkese ülke yönetimine katılma ve ülkenin geleceğini belirleme hakkını verdiğini anlattı. Sezer, ''Cumhuriyet, getirdiği özgürlükçü ortam ve sağladığı kazanımlar ile yurttaşlarımıza insan olmanın onurunu ve erdemini yaşatmıştır'' diye konuştu. 
     Cumhuriyet'le birlikte, ekonomik, siyasal, toplumsal ve kültürel alanlarda gerçekleştirilen atılımların, Türkiye'nin çağdaş dünyayla bütünleşme sürecine hız kazandırdığını kaydeden Sezer, Atatürk devrimlerinin, laik bir devlet ve hukuk sisteminin oluşturulması ve ''çağdaş devlet, çağdaş toplum, çağdaş yurttaş'' ereğine ulaşılması sürecinde belirleyici rol oynadığını ifade etti. 
     Sezer, Cumhuriyet yönetiminin, ulusu demokrasi, laiklik, hukuk devleti, temel hak ve özgürlükler gibi evrensel değerlerle tanıştırdığına işaret ederek, bu yapısal dönüşüm sürecinin başarıya ulaşmasında, laiklik ilkesinin yaşamsal rol oynadığına dikkati çekti. 
     
     ERDOĞAN'A ÜSTÜ KAPALI UYARI 

     Demokratik bir yönetim biçiminin en önemli güvencesi olan laiklik ilkesinin, devlet, hukuk ve öğretim sistemlerinde aşama aşama yaşama geçirilerek, çağdışı kurum ve kuralların kaldırıldığını, hukuk devleti ilkesinin egemen kılındığını belirten Sezer, şöyle devam etti 
     ''Atatürkçü düşüncede laiklik, yalnız din ve devlet işlerinin ayrılması değil, aynı zamanda özgürlüklerin, bu bağlamda vicdan, ibadet ve inanç özgürlüğünün güvencesi olarak kabul edilmiştir. Laiklik ilkesinin yerleşmesi, demokrasinin gelişmesini, aklı, düşüncesi ve vicdanı özgür kuşakların yetiştirilmesini sağlamıştır. 
     Çağdaş ve uygar bir toplum olmak, laikliğin yalnızca yazılı kurallarda kalmayıp, yaşamın her alanında benimsenmesi ve yaşam biçimine dönüştürülmesiyle olanaklıdır. 
     Bir yandan bu amaç doğrultusunda çabalar sürdürülürken, öte yandan da demokratik ve laik Cumhuriyetimizi yıkmayı, toplumumuzun Cumhuriyet döneminde elde ettiği çağdaş kazanımları yok etmeyi amaçlayan tüm hareketlere kararlılıkla karşı konulacağını vurgulamak istiyorum. 
     Bugün öncelikli konularımızdan biri de, demokrasi ve hukuk devleti ilkeleriyle bağdaşmayacak kişiye özgü düzenlemelerden kaçınarak, hukuku siyasallaştırmak yerine, siyaseti hukuk kurallarına uygun biçimde yapmaya özen göstermek olmalıdır.'' 
     
     YURTTAŞLARA UYARI 

     ''Cumhuriyet'le birlikte temelleri atılan toplumsal düzenin korunmasında, Devletin kararlılığı yanında, yurttaşlarımızın duyarlılığı da büyük önem taşımaktadır'' diyen Sezer, demokratik toplum düzeninin, bireye sağladığı haklar yanında, yüklediği görev ve sorumluluklar da bulunduğunu vurguladı. Sezer, ''Yurttaşlarımızı bu konuda daha duyarlı olmaya çağırıyorum'' dedi. 
     Cumhurbaşkanı Sezer, şunları kaydetti 
     ''Türk Ulusu, Büyük Kurtarıcısını 64 yıl önce sonsuzluğa uğurlamış olsa da, O, her an bizimledir. Her geçen günün ardından yeniden doğmakta, düşünceleri ve ülküleri ile yüreklerde ve zihinlerde yaşamaktadır. 
     O'nu ölümsüz kılan, yalnızca kısa yaşamına sığdırdığı başarılar değil, günümüzde de geçerliliğini koruyan, akılcılık ve bilimselliğe dayanan evrensel düşünce yöntemidir. Atatürkçü düşünce, Türk Bağımsızlık Hareketi'nin ve Türk Devrimi'nin temelini oluşturmaktadır. 
     Yüce Atatürk, aydınlık yarınlara ulaşmak, Türkiye'yi gelişen, yeniliklere ve değişime açık güçlü bir ülke konumuna yükseltmek için, çağdaşlaşma çabalarının sürdürülmesini Türk toplumuna erek olarak göstermiştir. Başarıya ulaşmanın anahtarı olarak da, akıl, mantık ve bilim kavramlarını öngörmüştür. 
     Bugün Türk Ulusu olarak yapmamız gereken, Yüce Önderimizin yaşamını, düşünce sisteminin temel ögelerini, ilke ve devrimlerini tüm yönleriyle çocuk ve gençlerimize öğretmek, genç kuşakları Atatürkçü düşüncenin gerekleri doğrultusunda çağdaş bir eğitimle geleceğe hazırlamaktır.'' 
     
     ''GELECEĞİN SAĞLAM TEMELLER ÜZERİNDE BİÇİMLENMESİ'' 

     Cumhurbaşkanı Sezer, Atatürk'ü daha iyi tanımak, düşüncelerini, ülkülerini, ilke ve devrimlerini daha iyi anlamak için, genç kuşaklara yol gösterebilecek en önemli kaynağın Nutuk olduğunu söyledi. 
     Sezer, yeni kuşakların, Türkiye Cumhuriyeti'nin kuruluş öyküsü yanında, Atatürk'ün yüksek öngörülerini, yarınları aydınlatan düşüncelerini öğrenmelerinin, kendilerine emanet edilen Cumhuriyet'in anlam ve değerini iyi bilmelerinin, geleceğin sağlam temeller üzerinde biçimlenmesinin yolunu açacağını vurguladı. 
     Türkiye'nin, Cumhuriyet'in kurulmasından bugüne uygarlık yolunda önemli ilerlemeler kaydettiğini, geleceğine güvenle bakan bir ülke durumuna geldiğini söyleyen Sezer, Atatürk'ün, ''Benim naçiz vücudum birgün elbet toprak olacaktır fakat Türkiye Cumhuriyeti sonsuza dek yaşayacaktır. Ve Türk Ulusu güven ve mutluluğunun kefili olan ilkelerle, uygarlık yolunda, tereddütsüz yürümeye devam edecektir'' sözü ile tüm yurttaşlara anlamlı bir mesaj verdiğini, önemli bir görev yüklediğini de bildirdi. 
     Sezer, ''Ulus olarak hepimize düşen en büyük görev Atatürk'ü ve en büyük eseri Cumhuriyet'i anlamak, Cumhuriyet'in temel niteliklerini ve kazanımlarını her koşulda korumak, Atatürkçü düşünceyi benimsemek, ülkemizin dünyanın güçlü demokratik ülkeleri arasında yer almasını sağlamaktır'' diye konuştu. 
     Bunun için, dünyada yaşanan gelişmelerin yakından izlenmesi gerektiğini vurgulayan Sezer, ''Kendimizi çağdaş dönüşümlere göre yenileyebilmeli, hukuk devleti, demokratikleşme ve insan hakları alanlarındaki gelişmemizi hızlandırmalı, yurttaşlarımızın gönenç ve mutluluğunu artırmak için çaba göstermeliyiz'' dedi. 
     
     ''ATATÜRKÇÜ DÜŞÜNCE YOLUMUZU AYDINLATMAYI SÜRDÜRECEK'' 

     Cumhurbaşkanı Ahmet Necdet Sezer, sözlerini şöyle tamamladı 
     ''Türk Ulusu, Yüce Atası'nın açtığı yolda ilerleyerek, gösterdiği ereklere ulaşmak için çabalarını sürdürecek, demokratik ve laik Cumhuriyetimize sağduyuyla sahip çıkacak, Cumhuriyetimizi yeni eserlerle yücelterek tüm kurum ve kurallarıyla sonsuza değin yaşatacaktır. 
     Atatürkçü düşünce ve Atatürk ilke ve devrimleri, bu çabalarımızda yolumuzu aydınlatmayı sürdürecektir. 
     Çağdaş Türkiye Cumhuriyeti'nin kurucusu, aydınlık Türkiye'nin sembolü, büyük devrimci ve düşünce adamı Yüce Atatürk'ün, Ulusumuzun gönlündeki erişilmez yeri, hiçbir zaman değişmeyecektir.'' 

     
</TEXT>
</DOC>
