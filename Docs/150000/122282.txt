<DOC>
<DOCNO> 122282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko19.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Coşkun Rekabet gücü yükseltilmeli 
</HEADLINE>
<TEXT>

     Sanayi ve Ticaret Bakanı Ali Coşkun, uygulanmakta olan ekonomik programın, IMF ile ülke gerçekleri dile getirilerek revize edilebileceğini söyledi. 
     Bakan Coşkun, Milli Prodüktivite Merkezi MPM Başkanı Güngör Yener ve beraberindeki heyeti makamında kabul ederek, bir süre görüştü. 
     Coşkun, görüşmenin basına açık bölümünde yaptığı konuşmada, Güngör Yener ile daha önce Odalar Birliği çatısı altında beraber olduklarını hatırlattı. 
     Geçen asrın sonlarında başlayan küreselleşmenin günümüzde de devam etmekte olduğunu belirten Bakan Coşkun, bu sürecin gümrük duvarlarını yıktığını, ekonomik sınırları da kaldırdığını ifade etti. 
     Dünya Ticaret Örgütü'nün aldığı kararlar dolayısıyla, 2005 yılında ekonomik sınırların daha da kalkacağını bildiren Coşkun, şunları söyledi 
     ''Özellikle AB ile ekonomik entegrasyon sağlandığı için siyasi sınırlar da kaldırılacak. Bir konfederatif devlet yapısına doğru gidilmektedir. Bunun doğurduğu tek bir olay vardır. O da dünyada rekabettir. Türkiye'nin varolmasında en önemli unsur, rekabet gücünün yükseltilmesidir. Bu da üretimle olur. Öyle ise Türkiye'nin kaliteye, verimliliğe önem vermesi gerekmektedir.'' 
     
     SORULAR 
     Daha sonra bir soruyu cevaplandıran Bakan Coşkun, IMF heyetinin kendisiyle değil, Ekonomiden Sorumlu Devlet Bakanı Ali Babacan ile görüşeceklerini kaydetti. Coşkun, IMF ile görüşmeleri yürütmekle Babacan'ın sorumlu olduğunu hatırlattı. 
     Coşkun, IMF ile uygulanan ekonomik programın sosyal boyutunun görüşülüp görüşülmeyeceğinin sorulması üzerine de, şunları kaydetti 
     ''Programın sosyal ve üretim boyutuna ilişkin görüşlerimizi biz sayın Başbakan'a sunduk. Ülkenin şartları her an değişiyor. Bu değişen şartlara göre durağan bir anlaşma olmaz. Dolayısıyla biz bunu seçimlerden sonra hükümet programına da koyduk. Uygulanmakta olan ekonomik program, IMF ile ülke gerçekleri dile getirilerek revize edilebilir.'' Öte yandan MPM Başkanı Güngör Yener de, kurumlarının özellik arzeden bir kuruluş olduğunu, ekonomik ve sosyal verimliliği artıran önlemleri almakta olduklarını ifade etti. 
     Yener, seçimlerle birlikte bir siyasi otoritenin güçlü olarak iktidara gelmesinin, büyüme ve kalkınmada verimlilik sağlayacağına inandıklarını sözlerine ekledi. 
     





</TEXT>
</DOC>
