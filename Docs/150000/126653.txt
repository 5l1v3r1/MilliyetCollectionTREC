<DOC>
<DOCNO> 126653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur36.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani, Kuzey Irak'a Türk askeri gönderilmesine nasıl bakıyor 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Türkiye'nin Irak'a düzenlenecek olası bir saldırı için oluşturulacak uluslararası koalisyon dışında Kuzey Irak'a asker göndereceğini düşünmediğini söyledi. 
     Talabani, Ankara'daki temasları çerçevesinde Dışişleri Bakanlığı Müsteşarı Büyükelçi Uğur Ziyal ve üst düzey diplomatlarla yaklaşık 1 saat süren bir görüşme yaptı. 
     Görüşmesinin ardından basın mensuplarının sorularını yanıtlayan Talabani, Türkiye'nin uluslararası koalisyonla koordinasyon halinde Irak'a asker göndermesini memnuniyetle karşılayacaklarını söyledi. 
     Türk yetkililerle verimli bir görüşme yaptığını ve Londra'daki Irak rejimi muhalifleri toplantısına ilişkin bilgi aktardığını kaydeden Talabani, ''Türk dostlarımızla daha sıkı işbirliği içinde olmayı kararlaştırdık. Türkiye ile daha çok işbirliği barındıran yeni bir döneme girdiğimizi umuyorum'' dedi. 
     Irak'ta Saddam Hüseyin sonrası oluşturulması planlanan yeni devletin, İslam devleti olacağına ilişkin iddiaların hatırlatılması üzerine Talabani, bunları reddederek, İslam'ın yeni anayasanın kaynaklarından sadece biri olduğunu söyledi. Talabani, ''Yeni Irak İslam cumhuriyeti olmayacak'' diye konuştu. 
     Talabani, bağımsız bir Kürdistan kurma niyetinde olmadıklarını tekrarlayarak, birleşmiş demokratik bir Irak istediklerini vurguladı. Türkmenlerin, eskiden azınlık olarak kabul edilirken, yeni önerilerinde devleti oluşturan ayrı bir halk olarak kabullenildiğini belirten Talabani, Türkmenlerin yeni dönemde her türlü haktan yararlanabileceklerini bildirdi. 
     Talabani, Kuzey Irak'ta çok sayıda Türk askerinin bulunduğuna ilişkin yabancı basında çıkan haberlerin hatırlatılması üzerine de, bölgede sadece küçük oranda Türk birimleri bulunduğunu kaydetti. 
     Kuzey Irak'a Türk askerinin girmesine nasıl bakacağının sorulması üzerine Talabani, ''Irak'a asker gönderme ya da göndermeme kararı Türkiye'nin kendisine aittir. Ama eğer Türkiye uluslararası koalisyonla koordinasyon halinde bunu yaparsa memnuniyetle karşılarız'' dedi. 
     Talabani, Türkiye'yi ve Türk askerlerini dost ve müttefik olarak gördüklerini de ifade ederek, ''Türkiye'den ve Türk askerlerinden korkmuyoruz'' diye konuştu. 
     Uluslararası koalisyon dışında Türk askerlerinin Irak'a girmesi hakkında ne düşündüğünün sorulması üzerine Talabani, ''Bunun olacağını sanmıyorum. Türkiye'nin uluslararası koalisyon dışında Irak'a asker göndereceğini düşünmüyorum'' yanıtını verdi. 
     Irak Kürdistan Demokratik Partisi IKDP lideri Mesut Barzani'nin ziyaretinin ertelenme nedenine ilişkin bir soru üzerine de Talabani, ''İnanın bana Barzani çok hasta. Şiddetli bir grip geçiriyor. Hatta şimdi yatakta'' dedi. 
     





</TEXT>
</DOC>
