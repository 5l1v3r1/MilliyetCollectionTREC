<DOC>
<DOCNO> 117966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sondun10.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato Genel Sekreteri Hollanda'yı eleştirdi... 
</HEADLINE>
<TEXT>

     Hollanda Hükümeti'nin, dört yıl içinde savunma harcamalarında 800 milyon euronun üzerinde tasarruf yapma planı, NATO Genel Sekreteri Lord Robertson'ın tepkisine yol açtı. 
     Genel Sekreter Robertson, NRC Handelsblad gazetesinde yer alan demecinde, Hollanda Hükümeti'nin tasarruf planını şiddetle eleştirdi ve bu görüşlerini, Başbakan Jan Peter Balkenende ile Dışişleri Bakanı'na da ilettiğini bildirdi. 
     Robertson, iki hafta sonra Çek Cumhuriyeti'nin başkenti Prag'da yapılacak NATO zirvesinde, üye ülkelerden daha iyi ve daha çok savunma harcaması yapmalarının istenceği bir sırada, Hollanda'nın böyle bir tasarrufa yönelmesini doğru bulmadığını belirtti. 
     Robertson, tasarruf önlemlerine ekonomide yaşanan sıkıntıların gerekçe gösterilmesinin anlayışla karşılanabileceğini, ancak bu tasarrufun savunma harcamaları yerine başka alanlarda yapılabileceğini söyledi. Üstelik bu gerekçenin, aynı ekonomik sıkıntıları yaşayan diğer ülkeler için de geçerli olduğunu belirten Robertson, ''insanları ve barışı korumak istiyorsan, savunmaya, daha iyi ve daha çok para ayırmalısın'' dedi. 
     Hollanda Hükümeti'nin daha önce açıklanan tasarruf planına göre, gelecek dört yıl içinde orduda bazı birlikler kaldırılacak, 3 ila 3 bin 500 arasında memur işten çıkarılacak ve böylece savunma harcamalarında toplam 816 milyon euro tasarruf sağlanacak. 
     





</TEXT>
</DOC>
