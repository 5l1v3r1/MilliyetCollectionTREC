<DOC>
<DOCNO> 146376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sondun22.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Alman basınına konuştu "Irak'ı işgal etmek istemiyoruz" 
</HEADLINE>
<TEXT>

     Başbakan Recep Tayyip Erdoğan, Türkiye'nin Kuzey Irak'ı işgal etme niyetinde olmadığını söyledi. 
     Erdoğan, Alman Bild am Sonntag gazetesine verdiği demeçte, Türkiye'nin Kuzey Irak'ta birlik bulundurma yönünde kesin bir kararın verilmediğini belirterek, ''Ancak, hemen yanı başımızda gittikçe şiddetlenen bir savaşın sürdüğü unutulmamalıdır. Türk Silahlı Kuvvetleri, Irak'ta, ülkemizin güvenliğini tehlikeye sokacak olası gelişmelere karşı önlemler almıştır. Gelişmeleri büyük bir dikkatle izliyoruz'' dedi. 
     Başbakan Erdoğan, Kuzey Irak'ta büyük çapta mülteci göçü ve çeşitli silahlı gruplar arasında çatışmalar yaşanması ya da terör örgütü PKK'nın bölgedeki iktidar boşluğundan faydalanarak kendi emelleri peşinde koşması durumunda Türkiye'nin buna karşı önlemler alacağını ifade etti. Erdoğan, ''Amerikan birliklerinin bu olumsuz gelişmeleri önleyememesi durumunda, Türk Silahlı Kuvvetleri'nin sınırlı bir birlikle sınırlı bir bölgede görev yapması mümkün olabilir'' diye konuştu. 
     Böyle bir durumda Türk birliklerinin ABD ile koordinasyon içinde ve bölgedeki grupların bilgisi dahilinde hareket edeceklerini kaydeden Erdoğan, ''Bu konuda Türkiye karar verecektir. Hiç kimsenin Türk Silahlı Kuvvetleri'nden çekinmemesi gerekir. Tüm taraflar Türkiye'nin, bölgede güvenlik ve istikrarın sağlanması için 12 yıldan bu yana gösterdiği çabaları bilmektedir. Türkiye'nin hiçbir zaman işgal niyeti olmamıştır. Türkiye'nin Kuzey Irak'la ilgili gizli planları yoktur. Bu nedenle, işgal iddiaları asılsız ve yersizdir'' dedi. 
     Irak'tan Türkiye'ye yönelik doğrudan bir tehdit olmadığını belirten Başbakan Erdoğan, ''Bizim Irak halkıyla çok eskilere dayanan dostane ilişkilerimiz vardır. Halklarımız arasında bir sorun yoktur. Ancak hiç kimse Irak yönetiminin savaşın gidişatı içinde nasıl kararlar alacağını bilmiyor. Bu nedenle, Irak'taki gelişmelerin bizi belirli bir endişeye sevk ettiği doğrudur'' şeklinde konuştu. 
     Erdoğan, ''Endişeleriniz neler '' şeklindeki bir soruya karşılık da, ''Türkiye'ye yönelik 1991 yılında yaşadığımız büyük göç dalgasının yeniden ortaya çıkması. sivil halkın savaştan zarar görmesi. Irak'ın bölünmesi ve tüm bölgenin istikrarsız hale gelmesi. Geçmişte olduğu gibi Türkmenlere katliam yapılması. Ve terörist grupların bölgedeki güç boşluğundan istifade etmeleri. Ayrıca Irak'taki kitle imha silahlarının yok edilmesini istiyoruz. Devletler Topluluğu gibi Türkiye de, savaştan sonra Irak'ta barışın ve özgür, demokratik bir hükümetin tesis edilmesini istiyor'' dedi. 
     Irak'a yönelik yaptırımlardan en fazla etkilenen ülkenin de Türkiye olduğuna işaret eden Erdoğan, ''Türkiye, bu yaptırımlardan dolayı en önemli ikinci ticaret ortağını kaybetmiştir. Bu, Almanya'nın ABD ile ticaret yapmamak gibi bir şey. Bu savaşın etkileri büyük olacak. Ancak, bu etkilerin yıkıcı olmaması için tüm gerekli önlemleri alıyoruz'' diye konuştu. 
     





</TEXT>
</DOC>
