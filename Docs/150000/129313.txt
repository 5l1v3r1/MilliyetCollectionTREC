<DOC>
<DOCNO> 129313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sonspo01.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor, ara transferden vazgeçti... 
</HEADLINE>
<TEXT>

     İkinci Futbol Ligi A Kategorisi takımlarından Yimpaş Yozgatspor'da ara transferden vazgeçildi. 
     Ara transferdeki yüksek maliyetten yakınan kırmızı siyahlı ekibin başkanı Tevfik Çankaya, ''Astronomik maliyetli futbolcular transfer edip, mali bütçemizdeki dengeyi kaybedersek, sonumuz hüsran olur'' dedi. 
     Antalya Manavgat'ta ikinci yarı hazırlıklarını sürdüren ekibin teknik direktörü Uğur Tütüneker de bu koşullarda ara transfer yapmanın getirisinden çok, takıma zararı dokunacağını söyledi. Tütüneker, ''Yönetimimizle de görüştük. Mevcut kadromuzdaki futbolcularımızın bir maliyeti var. Bu maliyetin üzerinde bir transfer yaptığımız zaman, işin içerisinden çıkamayız, huzur bozulur. Mevcutla yetinip, eksikliklerimizi çok çalışarak kapatacağız'' diye konuştu. 
     Bu arada, kırmızı siyahlı ekibin Manavgat kampında hazırlık maçları programı da belli oldu. Çarşamba günü Belçika ligi takımlarından Lommel ile karşılaşacak Yimpaş Yozgatspor, 14 Ocak'ta Vestel Manisaspor, 17 Ocak'ta ise Büyükşehir Belediye Ankaraspor ile maç yapacak. 
     





</TEXT>
</DOC>
