<DOC>
<DOCNO> 131564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/dunya/dun02.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Biz dememiş miydik 
</HEADLINE>
<TEXT>

Kimyasal başlıklar tartışma yarattı 
     DIŞ HABERLER SERVİSİ 

     Beyaz Saray, BM silah denetçilerinin Irak’ta boş kimyasal başlıklar bulmasını "rahatsız edici ve ciddi" olarak nitelendirirken, Rusya ve İngiltere Bağdat’ın silahsızlanma yükümlülüğünü ihlal ettiği kanısına varmak için henüz erken olduğunu açıkladı. 
     Beyaz Saray Sözcüsü Ari Fleischer, "Irak’ın, BM’nin mükemmel durumda olduğunu belirttiği, bildirimde bulunulmamış silahlara sahip olduğu gerçeği, rahatsızlık verici ve ciddidir. BM kararlarına göre Saddam silahsızlanma yükümlülüğü altındadır. Saddam’ın bunu yapmadığı giderek daha açık şekilde görülmektedir" diye konuştu. Rusya Dışişleri Bakanlığı’ndan yapılan açıklamada, başlıkların bulunmasının denetimlerin ilk meyvelerini vermeye başladığını gösterdiği belirtildi. Irak konusunda ABD’nin en yakın müttefiki olan İngiltere Dışişleri Bakanlığı’ysa konuya temkinli yaklaşarak, "henüz bir yargıya varmanın erken olduğunu" bildirdi. Önceki gün Bağdat’ın 170 km. güneyinde 11 boş kimyasal başlık bulunduğu, bir başlığın da halen incelendiği açıklanmıştı. 
     



 DÜNYA 













</TEXT>
</DOC>
