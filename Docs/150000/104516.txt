<DOC>
<DOCNO> 104516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/guncel/gun08.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfus cüzdanında din belirtilmeli mi 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Üzeyir Garih’in ölümünün birinci yılında yayımlanan "Dr. Üzeyir Garih" adlı kitapta, ünlü işadamı hakkındaki ilginç ayrıntılara yer veriliyor. Garih, bir röportajında, nüfus k ğıtlarında dinin belirtilmesini çağdışı bulduğunu ifade ederek, "Müslüman olsam, bunu kimseye açıklama gereği duymam. Nüfus k ğıdımdaki Musevi ibaresini de sildirmem" diyordu. Nüfus k ğıtlarında din hanesi olmalı mı Yanıtlar şöyle 
     
     Prof. Dr. İzzettin Doğan Cem Vakfı Başkanı 
Temel haklara aykırı      Din hanesinin doldurulmasının istenmesi, uluslararası hukuk, hak ve özgürlüklere aykırı, çağdışı. Çünkü inanç özgürlüğü, hem pozitif hem negatif manada bir özgürlüğü ifade ediyor. Yukarıdan konmuş bir kuralın gereği olarak insanlar, kendi iradelerine dayanmaksızın din beyan etmek zorunda bırakılıyorsa bu inanç özgürlüğüne bir saygısızlık, müdahaledir. Bir kimsenin iradesi dışında kendi dinini beyan etmeye zorlanmaması, Avrupa Birliği hukukunda da yer almaktadır. Ama 11 Eylül’den sonra, İslamın batılılar açısından bir tehdit oluşturduğu düşüncesi önemli ölçüde ivme kazandığından, nüfus cüzdanlarına böyle bir hanenin eklenmesi tavsiye ve telkin ediliyor. 
     
     Prof. Dr. Yunus Vehbi Yavuz İlahiyatçı 
Dinen zorunlu değil      Bu tamamen devlet yöneticilerinin ve toplumun iradesine bırakılmış bir husustur. Toplum farklı din mensuplarına zalimce davranıyorsa, o zaman yazılmasının çağdışı olabileceği düşünülebilir. Ancak, dinen yazılmasının bir mecburiyeti yoktur. Ne peygamberimiz zamanında, ne de daha sonraki dönemlerde "Bu adam Müslümandır" diye bir kayıt tutulmamıştır. İslami açıdan bakıldığında kişilerin davranışları önemlidir. İnsan zaten Müslüman olduğunu gösterecek davranışlarda bulunur. Belki siyasi, sosyal, askeri bakımdan önemli olabilir. İslam dünyası açısından bir problem olduğunu düşünmüyorum. Tarih boyunca Müslümanlar azınlıklara ayrı bir muamelede bulunmadılar. 
     
     Mehmet Nuri Yılmaz Diyanet İşleri Başkanı 
İnancın bilinmesi önemli      1587 sayılı Nüfus Kanunu’nun 43. maddesine göre, nüfus cüzdanlarında din hanesinin bulunması yasal bir zorunluluktur. İslam dinine göre kişinin kimliğinde, din hanesinin belirtilmesi hususunda bir kayıt bulunmamakla birlikte, sosyal hareketliliğin hız kazandığı, kültürlerin birbirinden etkilendiği günümüzde, fertlerin inancına gereken saygının gösterilmesi, rencide edilmelerinin önlenmesi, kişinin öldüğünde dini inançlarına göre defnedilmesi için, şahsın inancının bilinmesi önem arz etmektedir. Bunun en kısa yolu da nüfus cüzdanlarında din hanesinin bulunmasıdır. 
     
     Suat Küçük Nüfus İşlemleri Daire Başkanı 
Vatandaş istiyor      Türkiye laik bir ülke. Kişi istediği dini özgürce seçme hakkına sahip. Nüfus Kanunu’nda aile kütüklerine hangi bilgilerin yazılacağı belirtilmiştir. Bu bilgiler içinde "din" bilgisine de yer verilmiştir. Nüfus cüzdanları da nüfus aile kütüklerinin bir örneğidir. Kimliğin kanıtlanmasını sağlar. Kamu veya özel kuruluşlarda yapılan birçok işlemde temel belge nüfus cüzdanıdır. Yapılan işlemlerde gerektiğinde din bilgisine de başvurulmaktadır. Örneğin azınlıkların Lozan Antlaşması gereği kendi okullarına kaydolması gibi. Burada amaç vatandaşın yaşamını kolaylaştırmak. Kişi dinini seçmekte özgür olduğuna göre, çağdışılık ibaresine katılmıyorum. Bunun sosyal boyutları var. Türkiye’nin yüzde 99’u İslam dinine mensup. Vatandaş din ibaresinin yazılmasını talep ediyor. 
     



 GÜNCEL 















</TEXT>
</DOC>
