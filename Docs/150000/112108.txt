<DOC>
<DOCNO> 112108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/ekonomi/aeko.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sekiz sektör krizi aştı 
</HEADLINE>
<TEXT>

Yılın ilk sekiz ayında gerçekleşen üretim rakamlarına göre sekiz sektör 2000 yılı düzeyini yakaladı, bazıları aştı bile. Ancak 14 imalatçı sektörde kriz henüz aşılamadı 
     Sanayide sekiz sektör, 2000 yılı üretim rakamlarını yakalayarak krizi aştı. 14 sektör ise 2000 yılı seviyesini henüz yakalayamadı. Bunlardan 7’sinde üretim rakamları kriz yılı 2001’in de altında kaldı. 
     Devlet İstatistik Enstitüsü’nün DİE 1997 yılındaki ortalama üretim seviyesini 100 kabul ederek hazırladığı sanayi üretim endeksinin bu yılın ilk sekiz ayındaki ortalaması 97.5 olarak gerçekleşti. Söz konusu rakam, krizin sanayi sektörü üretimini en derinden etkilediği 2001 yılının aynı döneminde 90.2’ye kadar gerilemişti. 
     
     2000 yılını geçti 
     Bu yılın ilk sekiz ayındaki yüzde 8’lik üretim artışıyla sadece sanayi sektörü üretim seviyesi 2000 yılı düzeyine çıktı. İmalat sanayiinin 2000 yılının ilk sekiz ayında ortalama 95.5 olan üretim endeksi rakamı, geçen yıl 87.7’ye inmişti. Bu yıl ise 95.8’e yükseldi. Krizi aşan sektörler içinde 2000’e göre en yüksek üretim artışı ağaç ve mantar ürünleri, kokkömürü - akaryakıt ve radyo - TV haberleşme cihazları üretiminde oldu. 
     
     7 sektör sırada 
     Gıda ve içecek, kimya, metal eşya, makina ve teçhizat, büro - muhasebe, tıbbi ve hassas aletler ile taşıt araçları sektörlerinde üretim 2001’in üzerine çıkmakla birlikte henüz 2000 yılı düzeyine ulaşamadı. 
     
En büyük kan kaybı otomotivde Sektörler Üretimindeki değişim 
2000 yılına göre KRİZİ AŞANLAR ---- Tütün ürünleri 7.2 Tekstil 7.4 Giyim eşyası 12.1 Ağaç ve mantar ürn. 33.7 Kokkömürü - akaryakıt 25.9 Plastik - kaucuk 12.2 Metalik olmayan minr. 1.6 Radyo - Tv haber. chz. 23.9 2001'e göre üretimini artırıp, ancak 2000'in gerisinde kalanlar. ---- Gıda - içecek -6.4 Basım - yayın -30.9 Kimya -4.8 Metal eşya -12.4 Makina ve teçhizat -3.7 Büro - muhasebe mkn. -56.9 Tıbbi ve hassas alet. -5.2 Üretimleri 2001'in de gerisinde kalanlar ---- Taşıt araçları -33.0 Diğer ulaşım arçl. -42.8 Mobilya -14.9 Deri -22.0 Kağıt -9.2 Elektrikli makina -2.5 Ana metal -8.5      
     
     Yüzde 44.5’i atlattı 
     Üretimleri 2001’in de gerisinde kalan sektörler içinde, taşıt araçları ve diğer ulaşım araçları, kan kaybının en yüksek oranlarda yaşandığı sektörler olarak dikkat çekti. Krizi aşan sektörlerin toplam imalat sanayi içindeki ağırlıkları yüzde 44.5, aşamayanların ise yüzde 55.5 düzeyine ulaşıyor. 
     Madencilik sektörünün 2000 yılında 92.6 olan üretim endeksi, 2001 yılında 89.9’a, bu yıl da 81.45’e geriledi. 
     
Tüketici alışverişe çıktı      EKONOMİ SERVİSİ 

     Kriz yüzünden geçen yıl iyice azalan tüketici kredileri ve kredi kartı kullanımında patlama oldu. Bu yılın ikinci üç aylık döneminde, geçen yıl aynı döneme göre kredi kullanan kişi sayısı yüzde 147, kredi miktarı da yüzde 358 arttı. 
     Türkiye Bankalar Birliği, tüketici kredisi kullandıran 20 bankanın ikinci üç aylık verilerini yayımladı. Buna göre söz konusu Nisan - Haziran 2002 döneminde, 403 bin 86 kişiye, 919 trilyon lira kredi kullandırıldı. Kredi kullandırılan kişi sayısı geçen yılın aynı dönemine göre yüzde 147, bir önceki üç aylık döneme göre yüzde 62 arttı. Kullandırılan kredi miktarı ise bir önceki yılın aynı dönemine göre yüzde 358, bir önceki üç aylık döneme göre de yüzde 137 artış kaydetti. 
     
     En fazla konut, taşıt 
     2001 Nisan - Haziran’ına göre taşıt kredileri yüzde 412, konut kredileri yüzde 875 arttı. Bankaların, Haziran 2002 itibariyle kullandırdıkları tüketici kredilerinin toplam bakiyesi 2.3 katrilyon lira, bankalardan tüketici kredisi alanların sayısı da 1 milyon 568 bin 267 oldu. 
     Tüketici kredisi borcu bulunan kişi sayısı Haziran 2001’deki toplam bakiyeye göre yüzde 23, Mart 2002’deki toplam bakiyeye göre binde 6 azaldı. Kredi bakiyesi ise Haziran 2001’e göre yüzde 16 azalırken, Mart 2002 sonundaki düzeyine göre yüzde 18 oranında arttı. 
     
Çok iyi toparladınız’Ajay Chhibber Kötümserler yanıldı. Türkiye kendisini bir hayli toparladı 
     EKONOMİ SERVİSİ 

     Dünya Bankası Türkiye Direktörü Ajay Chhibber, dış pazarlardaki zorluklar ve bölgesel belirsizliklere rağmen Türkiye’nin kendisini bir hayli toparladığını’ söyledi 
     Stratejik Teknik Ekonomik Araştırmalar Merkezi’nin düzenlediği Telekomünikasyon Arenası’nda konuşan Chhibber, "Program işlemez, ekonomi kendine gelmez diyen kötümser görüşlerin yanlışlığı ortaya çıktı. Ekonomik düzelme gözle görülenden daha iyi. Hedefler gerçekleşecek. Türkiye’nin durumu iyi" dedi. 
     Chhibber, telekomünikasyon sektörü ile ilgili olarak da şunları söyledi "Türk Telekom’un performansında iyileşme oldu. 2 milyar dolar kazanç sağladı. Bu, rekordur. Cep telofonu pazarı potansiyeli yüksek. Çocuklar bile cep telefonu istiyor. Yalnız vergiler, belki de dünyada en yüksek vergiler." 
     



 EKONOMİ 















</TEXT>
</DOC>
