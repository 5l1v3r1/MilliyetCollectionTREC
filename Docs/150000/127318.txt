<DOC>
<DOCNO> 127318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur21.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Akif Ersoy'un 66. ölüm yıldönümü... 
</HEADLINE>
<TEXT>

     Başbakan Abdullah Gül, Mehmet Akif Ersoy'un, Türk milletinin uğrunda savaştığı ve savaşacağı değerleri ölümsüz mısralarla edebileştirdiğini söyledi. 
     Gül, Türkiye Yazarlar Birliği'ne gönderdiği mesajda, Mehmet Akif Ersoy'un milletin yüreğinde seçkin bir yeri olduğunu bildirdi. Mehmet Akif Ersoy'un yüksek seciyeli bir insan olduğunu kaydeden Gül, Türkiye Yazarlar Birliği tarafından düzenlenen anma törenine arzu etmesine rağmen katılamadığını belirtti. 
     Başbakan Gül, Mehmet Akif'in İstiklal Savaşı'nın manevi cephesini hazırlayanlara öncülük ettiğini, Türk milletinin uğrunda savaştığı ve savaşacağı değerleri ölümsüz mısralarla edebileştirdiğini ifade etti. ''Bize İstiklal Marşı gibi bir milli bilinç hazinesi bırakan büyük şairimizi yıldönümü vesilesiyle rahmet ve minnetle anıyorum'' diyen Gül, mesajını şöyle tamamladı 
     ''Mehmet Akif'in Ankara'da ikamet ettiği ve İstiklal Marşımızı kaleme aldığı Tacettin Dergahı onu genç kuşaklara daha iyi tanıtabilmek için milletçe sahip olduğumuz çok değerli bir mekandır. İstiklal Marşı şairimizin bu mekanda anılmasını tarihe ve milli kültüre bir vefa telakki ediyorum. Bu kültürel mekanın korunması, çevresinin Mehmet Akif'in hatırasına uygun bir görünümle düzenlenip tarihi ve kültürel dokunun yasaların öngördüğü hale getirilmesi, hükümetimizin dikkatlerinin çevrildiği bir konu olacaktır.'' 
     





</TEXT>
</DOC>
