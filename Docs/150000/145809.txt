<DOC>
<DOCNO> 145809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sontur18.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlülerin uyuşturucu davasında karar... 
</HEADLINE>
<TEXT>

     Magazin dünyasının tanınmış isimleri Yasemin Kozanoğlu ile dansöz Zümre olarak tanınan Ayşe Sarıkavak'ın da aralarında bulunduğu 4 sanık hakkında ''uyuşturucu kullandıkları'' gerekçesiyle açılan dava sonuçlandı. 
     Beykoz Asliye Ceza Mahkemesi'ndeki duruşmaya tutuksuz sanıklar Ayşe Sarıkavak, Ağa Cantürk, Yasemin Kozanoğlu ile Tunç Kökkaya katılmadı. 
     Duruşmada, avukat İbrahim Halil Uzunca, sanık Ağa Cantürk hakkında yeterli delil bulunmadığını belirterek müvekkilinin beraatini istedi. 
     Ayşe Sarıkavak'ın avukatı Elif Önal Uzun da, müvekkilinin yakalandıktan sonra Narkotik Şube Müdürlüğü'ndeki ifadesinde olayı kabul ettiğini ve diğer sanıkların yakalanmasına yardımcı olduğunu ifade ederek, bu olayda ilk kez uyuşturucu kullandığını söyledi. 
     Daha sonra kararını açıklayan mahkeme, sanık Ayşe Sarıkavak'ın evinde yapılan operasyonda, Tunç Kökkaya ve Ayşe Sarıkavak'ın kokain kullandığı suçlarını kabul ettiklerini ve uyuşturucunun Ağa Cantürk tarafından getirildiğini söylediklerini belirtti. 
     Ağa Cantürk'ün uyuşturucu kullandığının Adli Tıp Kurumu raporuyla belirlendiği kaydedilen kararda, sanıkların uyuşturucu bağımlısı olmadığı ifade edildi. 
     Sanık Yasemin Kozanoğlu'nun 6 yıl önce uyuşturucu kullandığını kabul etmesi nedeniyle açılan kamu davasının TCK'nın 102 4. maddesine göre zaman aşımından kaldırılmasına karar veren mahkeme, Ayşe Sarıkavak, Tunç Kökkaya ve Ağa Cantürk'ü TCK'nin 404 2. maddesine göre 1 yıl hapis cezasına çarptırdı. 
     Sanıkların cezasını iyi halden 10 aya indiren mahkeme, sanıkları ayrıca 1 milyar 423 milyon 656 lira para cezasına çarptırdı. 
     Mahkeme, sanık Ağa Cantürk hakkında TCK'nın 403. maddesine göre ''uyuşturucu ticareti'' yapmaktan Beykoz Cumhuriyet Savcılığı'na müzekkere yazılmasına da karar verdi. 
     Avukat İbrahim Halil Uzunca, duruşma sonrasında yaptığı açıklamada kararla ilgili temyize başvuracaklarını söyledi. 
     




</TEXT>
</DOC>
