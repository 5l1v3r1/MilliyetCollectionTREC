<DOC>
<DOCNO> 144546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun69.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC havasahası, havaalanları ve limanlarını açtı... 
</HEADLINE>
<TEXT>

     KKTC hava sahası, havaalanları ve limanları, Irak savaşında insani ihtiyaçların gecikmeden karşılanabilmesi amacıyla, savaşa katılan yabancı silahlı kuvvetlerin kullanımına açıldı. 
     KKTC Bakanlar Kurulu, akşam saatlerinde Başbakan Derviş Eroğlu başkanlığında olağanüstü toplanarak, bu yöndeki kararı aldı. 
     Toplantıdan sonra açıklama yapan Bakanlar Kurulu Sözcüsü, Bayındırlık ve Ulaştırma Bakanı Salih Miroğlu, Ortadoğu'da süren Irak savaşının değerlendirildiğini, KKTC'nin aynı bölgede olması nedeniyle bazı kararlar almak üzere bu toplantıyı yaptıklarını söyledi. 
     Miroğlu, KKTC hükümeti ve halkının savaşın çok fazla uzamamasını dilediğini kaydederek, alınan kararı şöyle açıkladı 
     ''Bakanlar Kurulu, Irak konusunda yaşanan hızlı gelişmeler ve bu ülkeye yönelik başlatılan askeri harekat çerçevesinde, KKTC'nin harekatın yürütüldüğü bölgeye yakınlığı da dikkate alınarak, ortaya çıkabilecek insani ihtiyaçların gecikmeden karşılanabilmesini teminen, harekata iştirak eden yabancı silahlı kuvvetlere mensup hava ve deniz unsurlarının acil durumlar gerektirdiğinde, kapsamı ve süresi gelişmelere göre değerlendirilmek üzere, KKTC hava sahasını kullanmaları ve KKTC havaalanları ile limanlarından yararlanılması için gerekli tertiplerin alınması ve aynı zamanda söz konusu unsurların KKTC arama kurtarma sahasında ihtiyaç duyabilecekleri SAR arama kurtarma hizmetleri için gerekli kolaylıkların sağlanmasını kararlaştırmıştır.'' Miroğlu, soruları yanıtlarken, hava sahası, havaalanları ve limanların insani ihtiyaçlara dönük kullanılabileceğini kaydetti. 
     KKTC'nin arama kurtarma ekiplerinin halihazırda Gazimağusa ve Girne limanlarında konuşlandığını ifade eden Miroğlu, geçen yıl bunun tatbikatının da yapıldığını hatırlattı. Miroğlu, KKTC SAR teşkilatının gelişmiş bir örgüt olduğunu, Rum kesiminde örneği olmadığını, sadece İngiliz üslerinde daha az donanımlı ekipler bulunduğunu ve Rumlara devredildiğini, ama bunların yeterli olmadığını anlattı. 
     





</TEXT>
</DOC>
