<DOC>
<DOCNO> 141035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo11.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de, Washington'a kimse yetişemedi... 
</HEADLINE>
<TEXT>

     Fenerbahçe'de, sağlık sorunları nedeniyle ligin 14. haftasından sonra forma giyemeyen Brezilyalı futbolcu Washington'a, gol sayısında halen sarı-lacivertli takımdaki hiçbir futbolcu yetişemedi. 
     Kalp damarlarından birinin tıkanması nedeniyle uzun bir süre takımdan ayrı kalan ve 3 aylık bir ayrılığın ardından dün gece geç saatlerde İstanbul'a dönen Brezilyalı futbolcu, halen sarı-lacivertli takımın en golcü oyuncusu. 
     Birinci Süper Lig'de forma giydiği 12 maçta sarı-lacivertli takım adına 9 gol kaydeden Stecanelo Washington, eleştirilen performansına karşın henüz geçilemedi. 
     Ligde son olarak 14. haftadaki Kocaelispor maçında forma giyen ve bir de gol atan Washington'un gol sayısına, yokluğunda geride kalan 8 maçta hiçbir futbolcu ulaşamadı. 
     
     EN YAKIN TAKİPÇİSİ TUNCAY 

     Brezilyalı oyuncunun sarı-lacivertli takımda en yakın takipçisi 7 golü bulunan Tuncay. 
     Washington, sağlık sorunu nedeniyle takımdan ayrılırken, lig maçlarında 3 golü bulunan Tuncay, 7 maçlık dönemde 4 gol atarak Brezilyalı oyuncuya yetişmeye çalıştı. 
     Tuncay'ın ardından, sakatlığı nedeniyle birçok maçta forma giyemeyen Serhat ve Fenerbahçe ile henüz resmi olarak bağları kopmayan Ortega da 5'er golle 3. sırada yer alıyor. 
     
     SON 8 MAÇTA 9 GOL 

     Performansı eleştirilmesine karşın, Brezilyalı oyuncunun yokluğunda gol yollarında büyük sıkıntı çeken sarı-lacivertli takım, Washington'suz yaptığı son 8 lig maçında rakip filelere yalnızca 9 gol atabildi. 
     Ligde şu anda toplam 43 golü bulunan sarı-lacivertli takım, İstanbulspor, Gaziantepspor ve Malatyaspor'a 2'şer, Trabzonspor'a da 3 gol attı, Diyarbakırspor, Göztepe, Beşiktaş ve Ankaragücü maçlarında ise gol sevinci yaşayamadı. 
     
     WASHINGTON'UN GOLLERİ 

     Ligde forma giydiği 12 maçta 9 golü bulunan Brezilyalı oyuncu, 2 maçta ''hat-trick'' yaparak dikkat çekti. 
     Denizlispor ve Bursaspor maçlarında takımı adına rakip filelere 3'er gol gönderen Washington, Ankaragücü, Gençlerbirliği ve Kocaelispor maçlarında da 1'er gol kaydetti. 

     
</TEXT>
</DOC>
