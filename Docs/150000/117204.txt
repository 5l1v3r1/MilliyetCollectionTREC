<DOC>
<DOCNO> 117204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo26.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetimden, Lorant'a destek... 
</HEADLINE>
<TEXT>

     Fenerbahçe Kulübü Başkanı Aziz Yıldırım, istikrar sağlanması halinde başarı elde edilebileceğini söyledi. 
     Yıldırım, Sakarya Üniversitesi Genç Yöneticiler ve Fenerbahçeliler Derneği'nce düzenlenen ''Büyük Fenerbahçe'yi geleceğe hazırlamak'' konulu konferansta yaptığı konuşmada, sezon sonunda şampiyon olup Avrupa kupalarında özlenen başarıyı yakalayacaklarını kaydetti. 
     Kulüplerin en önemli gelirlerinin stat ve televizyon gelirleri olduğunu ifade eden Yıldırım, şunları kaydetti 
     ''Galatasaray'ın ortaya koyduğu stat projesini biz gerçekleştirip 3 yeni tribün yaptık. Sezon sonuna kadar da diğer tribün yapılacak ve stat 55 bin kişilik olacak. Buradan her yıl 30 milyon dolar gelir bekliyoruz. Bu da istikrarlı bir gelecek demektir. Amacımız, önce istikrarı sağlamaktır. Çünkü, istikrar sağlanırsa başarı elde edilir.'' Yıldırım, teknik direktör Werner Lorant'ın durumuna da değinerek, ''Lorant, aleyhinde yazılanlar nedeniyle sürekli kuşkuda kalıyor ve başarılı olamıyor. Lorant'la ilgili haksız eleştiriler yapılıyor'' dedi. 
     Fenerbahçe Kulübü'nde, kongrenin 2 yıl sonra yapılacağını da anımsatan Yıldırım, şöyle devam etti 
     ''Bu dönem içinde göreve devam edeceğim. Medya bütün kulüplerde, özellikle de Fenerbahçe'de kendi istediklerini dayatıyor. Takıma destek dışında başka amaçları var. Oysa Fenerbahçeliler, sadece takımın başarı için çalışır, herhangi bir kişisel çıkarı olmaz. Eğer varsa, o zaman çıkarlar çakışır. Biz kötü günlerde arkadaşlara sahip çıkmalıyız ki, daha iyi hizmetler yapılsın.'' Aziz Yıldırım, Galatasaray ile oynanacak derbi maçını kazanacaklarını da sözlerine ekledi. 
     
     BASIN SÖZCÜSÜ KIYAT'IN KONUŞMASI 
     Fenerbahçe Kulübü Basın Sözcüsü Atilla Kıyat da, Fenerbahçe'nin geleceğini hazırladıklarını söyledi. 
     Yönetim Kurulu'nun ve takımın futbolda başarısız olduğunun ifade edildiğini anımsatan Kıyat, şöyle konuştu 
     ''Biz, Fenerbahçe'nin geleceğini hazırlıyoruz. Galatasaray'ın 4 yıl üstüste lig ve UEFA şampiyonu olduğu bir dönemde yönetime geldik. Bizi Galatasaray'la değil, önceki yönetimlerle kıyaslayın. Takım sezon başında sıkıntılı günler yaşadı, ancak bunlar aşıldı. Başarılı olduğunuzda etrafınızda çok sayıda insan olur ama başarısız olursanız kimseyi bulamazsınız.'' Atilla Kıyat, temel hedeflerinden birinin tribün anarşizmine son vermek olduğunu, ancak yasaklarla organizasyonlar yapmanın ise mümkün olmadığını kaydetti. 
     Yıldırım ve Kıyat'a, konuşmalarının ardından Rektör Prof. Dr. İsmail Çallı tarafından birer plaket verildi. 
     





</TEXT>
</DOC>
