<DOC>
<DOCNO> 108104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sonspo02.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 8. kez Şampiyonlar Ligi'nde... 
</HEADLINE>
<TEXT>

     Galatasaray, 11 kez düzenlenen Avrupa Şampiyonlar Ligi'ne 8. kez katılarak, bu alanda büyük bir başarıya imza atarken, bugüne kadar 2 kez eleme turunu geçip, 1 kez çeyrek final oynadı. 
     ''Aslanlar'', 7 kez katıldıkları Şampiyonlar Ligi'nde toplam 56 maç oynarken, sarı-kırmızılılar 60 puan topladılar. Galatasaray, Şampiyonlar Ligi'nde bugüne kadar 15 galibiyet elde ederken, 25 maçta sahadan yenik ayrıldı. Sarı-kırmızılılar 16 maçta ise eşitliği bozamadı. 
     Oynadığı karşılaşmalarda rakip fileleri 55 kez havalandıran Galatasaray, kalesinde ise 85 gol gördü. 
     
     GRUPLARDA HİÇ LİDERLİĞİ YOK 

     Galatasaray, Avrupa Şampiyonlar Ligi'nde bugüne kadar yer aldığı 9 eleme grubunu hiç lider bitiremedi. 
     Galatasaray, gruplarını 4 kez ikinci, 4 kez sonuncu, 1 kez de üçüncü sırada tamamladı. 
     
     RUS TAKIMLARI KARŞISINDA GALİBİYETİMİZ YOK 

     Avrupa Kupaları'nda son sezonlarda oldukça başarılı grafik çizen Galatasaray, bugüne kadar Rus takımlarıyla yaptığı maçlarda varlık gösteremedi. 
     ''Cimbom'', geçmişte 4'ü SSCB takımlarıyla olmak üzere Rus takımlarıyla toplam 6 maç oynarken, hiç galibiyet elde edemedi. 
     Sarı-kırmızılılar, bu maçlarda 4 kez rakiplerine yenilirken, sadece 2 beraberlik alabildi. 
     Galatasaray, 1971-72 sezonunda Şampiyon Kulüpler Kupası'nda SSCB'nin CSKA Moskova takımıyla 1. turda karşılaştı. İlk maçta kendi sahasında rakibiyle 1-1 berabere kalan ''Aslan'', deplasmanda da rakibine 3-0 yenilerek elenmekten kurtulamadı. 
     1975-76 sezonunda UEFA Kupası 2. turunda SSCB'nin Torpedo takımıyla eşleşen Galatasaray, iki maçta da rakibine 4-2 ve 3-0'lık sonuçlarla mağlup olarak elendi. 
     Şampiyonlar Ligi'nde bugüne kadar Rus takımlarıyla bir kez karşılaşan sarı-kırmızılılar, Spartak Moskova takımı ile grupta yaptığı maçlarda ilk maçta deplasmanda 0-0 berabere kalmasına rağmen, kendi sahasında 2-1'lik yenilgi aldı. 
     Galatasaray, böylece Rus takımlarına 4 gol atıp, filelerinde 13 gol gördü. 
     





</TEXT>
</DOC>
