<DOC>
<DOCNO> 103435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur31.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara paketindeki cami silueti kalkıyor... 
</HEADLINE>
<TEXT>

     Philip Morris firması, paketindeki cami silueti nedeniyle çeşitli çevre ve kuruluşlarda rahatsızlık yaratan Chesterfield marka sigaranın paket tasarımını tüm dünyada değiştirme kararı aldı. 
     Firma tarafından yapılan yazılı açıklamada, 1912 yılından bu yana üretilen Chesterfield'in Diyanet İşleri Başkanlığı'nın bildirdiği hassasiyet üzerine dünya çapında paket değişikliğine gideceği belirtildi. 
     Diyanet İşleri Başkanlığı'nın 15 Şubat 2002 tarihinde sigarayı Türkiye'de üreten Philip Morris Sabancı firmasına gönderdiği yazıda hassasiyetini bildirdiği ifade edilen açıklamada, ''Philip Morris, sadece Türkiye'de değil halen Chesterfield'in tescilli olduğu 111 ülkede tasarımlarında değişiklik yapma kararı aldı'' denildi. 
     Philip Morris SA Genel Müdürü Kürşat Koçdağ, yaptığı açıklamada, ürünün imalatında kullanılan malzeme satın alımlarının derhal durdurulduğunu ve en kısa süre içerisinde yeni paket tasarımı ile üretime geçileceğini ifade ederek, ''1 Ekim 2002 tarihinden itibaren Chesterfield markalı ürünlerimiz yeni paket tasarımı ile üretilecek'' dedi. 
     Philip Morris SA Yönetim Kurulu üyeleri hakkında, Müstakil Tüketiciler Birliği Genel Başkanı Bülent Deniz ve bir grup dernek üyesince de, ''din tarafından kutsal sayılan unsurlara hakaret, tahkir ve tezyif'' fiilini içeren ve 6 aydan 3 yıla kadar hapis cezasını öngören TCK'nın 175 ve 176. maddelerine aykırılık iddiasıyla İstanbul Cumhuriyet Savcılığı'na suç duyurusunda bulunulmuştu. 
     





</TEXT>
</DOC>
