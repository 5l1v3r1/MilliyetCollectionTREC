<DOC>
<DOCNO> 123465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/spor/spo08.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜCÜR, ÇOK BÜYÜK’ 
</HEADLINE>
<TEXT>

İtalyan medyası, Inter’in mağlubiyetten kurtaran Emre Belözoğlu’nu göklere çıkardı. Spor yazarları, milli oyuncumuz için "Maradona’nın hamurundan" dediler 
     LAZİO deplasmanında Inter’i 3 - 3’lük skora ulaştıran iki golün sahibi Emre Belözoğlu, İtalyan basını tarafından kahraman ilan edildi. Ülkenin en yüksek tirajlı spor gazetesi La Gazzetta dello Sport, dünkü manşetinde "Inter’in kalbi Emre" başlığını kullandı. "Onu Diego diye çağırıyorlar ve bir rastlantı değil" diyen gazete, iç sayfasında da "Bücür, çok büyük" başlığını attı. 
     LA Gazetta’nın başyazarı Candido Cannavo ise yazısında, "Emre’yi takım arkadaşları Diego Armando diye çağırıyorlar. Biliyorum azizleri rahat bırakmak gerekir, ama deha Emre ölümsüz Maradona’nın hamurundan" dedi. Corriere dello Sport Gazetesi de, "Lopez - Emre mükemmel gece" başlığını kullanarak, genç futbolcunun "antolojiye geçecek iki gol attığını" kaydetti. 
     CORRİERE ayrıca okuyucularına, Lazio’nun sezon başında Cristiano Zanetti’yi istemesini Inter’in ise yerine Emre’yi önermesini, ancak Lazio’nun bunu hemen reddetmesini hatırlattı. Gazete ayrıca, "İlk yarı Lopez, ikinci yarı ise Emre vardı. Klasının ve yönetmenliğinin işaretini yine verdi. O olağanüstü bir futbolcu. İlki Maradona’lık, iki mükemmel gol attı" yorumunu yaptı. 
     
İlk gol şaheserdi’Emre yine mütevazi demeçler verirken, Teknik Direktör Cuper "İkinci yarıyı tek başına ele aldı" dedi 
     EMRE mütevazı tavrını sürdürerek, İtalyanlar’ın takdirini almaya devam ediyor. Lazio karşısında maçı değiştiren isim olarak Recoba’yı gösteren süper star, ikinci gol için de, "O şutu çektim, çünkü sol ayağıma güvenim var" dedi. Emre "İki gol elbette ki önemli olabilir, ama Inter gibi bir takımda yerini garanti edemez. Diğerlerinin ulaştığı yere varmak için çok çalışmalıyım" diye konuştu. 
     TEKNİK Direktör Hector Cuper ise "Emre büyüleciydi" ifadesini kullandı. Cuper, genç futbolcusu için şu açıklamayı yaptı "Bence maçta son noktayı koyan isim Emre oldu. İkinci yarıda takımın kontrolünü tek başına eline aldı. İlk attığı gol bir futbol şahaseri ve akıllılıktı. Teknik ve taktik açıdan çok güçlü. Sahanın yarısındayken, ileriye gitmeye karar veriyor ve onu durdurmak çok zor." 
     



 SPOR 







































</TEXT>
</DOC>
