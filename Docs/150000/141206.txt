<DOC>
<DOCNO> 141206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun11.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lefkoşa'da mitingli gün... 
</HEADLINE>
<TEXT>

     KKTC'de ''Ulusal Dayanışma Komitesi''nin düzenlediği ''Egemenlik ve Varoluş'' mitingi başladı. 
     Lefkoşa Atatürk Meydanı'nda düzenlenen mitinge katılanlar, yeniden göçmen olmak istemediklerini ve içlerine Rum istemediklerini belirterek, Türkiye'nin etkin ve fiili garantisinden vazgeçmeyeceklerini vurguluyor. 
     Elerinde Türk ve KKTC bayrakları ile miting alanına gelenlerin taşıdıkları pankartlarda, egemenlikten taviz verilmeyeceği dile getiriliyor. 
     Taşınan pankart ve dövizlerin bazılarında şunlar yazıyor 
     ''Egemenliğimizi pazarlık konusu yapmıyoruz'', ''Toprak namustur verilmez'', Barışın temeli egemenliktir'', ''Güzelyurt'u vatan bildik, vatan verilmez'', ''Egemenliğimizin ve barışın simgesi KKTC'', ''Kıbrıs'ı asla Girit yaptırmayacağız'', ''İçimize Rum istemiyoruz'', ''Bosna, Filistin, şimdi de Kıbrıs mı '', ''Geçmişi unutanlar yeniden yaşarlar'', ''Bu devleti biz kurduk biz yaşatacağız'', ''Global mal mülk değişimi esastır.'' Ankara'dan dönen Cumhurbaşkanı Rauf Denktaş ve Başbakan Derviş Eroğlu da mitinge katılarak bir konuşma yapacak. 
     Mitingde, ''Denktaş nerede biz oradayız'', ''Egemenlik parayla satın alınmaz'', ''Şehitler ölmez vatan bölünmez'', ''Azınlık olmaz istemiyoruz'' sloganları atılıyor. 
     Bu arada, ''Avrupa Birliği ve Çözüm'' mitinglerini yapan ''Ortak Vizyon'' ve ''Bu memleket bizim platformu'' adı altında toplanan bazı siyasi parti ve sendikalar da, öğleden sonra Cumhuriyet Meclisi'nin Kıbrıs'ta referandum konusunu görüşeceği saatlerde greve gidecek. 
     ''Referandum için kararlılık eylemi'' adı altında yapılacak eylemde, saat 14.00'ten itibaren işyerlerinde iş bırakma ve greve gidilecek. Eylemciler, daha sonra Meclis önüne yürüyecek. 
     





</TEXT>
</DOC>
