<DOC>
<DOCNO> 120959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo13.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu Lee Sakatlığım geçti, herşey daha iyi olacak... 
</HEADLINE>
<TEXT>

     Trabzonspor'un Güney Koreli futbolcusu Eul Yong Lee, sakatlığının geçtiğini ve artık daha iyi performans gösterebileceğini söyledi. 
     Ayağındaki sakatlığı nedeniyle bugüne kadar istediği performansı gösteremediğini dile getiren Yong Lee, ''Ayağımdan rahatsızdım ve iyi oynayamadım. Ancak artık iyileştim ve yavaş yavaş kendime geldim. Bundan sonra her şey daha iyi olacak'' dedi. 
     Eul Yong Lee, önceleri Türkiye'nin yemeklerine uyum sağlayamadığını ve sıkıntı yaşadığını ifade ederek, şöyle konuştu 
     ''İlk önce yemeklere alışamamıştım, ancak şimdi yemekleri çok seviyorum. Herhangi bir sorunum yok. Ayrıca, takım arkadaşlarımla aram da çok iyi. Bana çok nazik ve iyi davranıyorlar.'' Trabzonspor'un dünkü antrenmanına katılmadığı için ceza alacağı şeklindeki haberlere de açıklık getiren Yong Lee, kendisine tahsis edilen otomobilin teslim töreni için izin alarak İstanbul'a geldiğini sözlerine ekledi. 
     
     OTOMOBİL TAHSİS EDİLDİ 
     Hyundai Assan Firması, Eul Yong Lee'ye Türkiye'de kullanması için lüks bir otomobil tahsis etti. 
     Hyundai Bayraktar Otomotiv'de düzenlenen anahtar teslim töreninde konuşan Hyundai Assan Yönetim Kurulu Başkanı Ali Kibar, firmalarının dünyada futbola büyük katkı yaptığını belirterek, ''2002 Dünya Kupası'nda Türk Milli Takımı'nı destekleyen Kore halkına şükranlarımızı sunmak amacıyla Yong Lee'ye bir araç tahsis etme kararı aldık'' dedi. 
     





</TEXT>
</DOC>
