<DOC>
<DOCNO> 129044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sondun06.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te yıldırım virüs saldırılarından endişe ediliyor... 
</HEADLINE>
<TEXT>

     Bilgisayar virüsleri açısından 2002 yılının fazla hareketli geçmemesini ''fırtınadan önceki sessizlik'' olarak niteleyen uzmanlar, 2003 yılında ortaya çıkacak yeni kuşak virüslerden endişe ediyor. 
     ''F-Secure'' adlı virüsle mücadele şirketi müdürü Mikko Hypponen, yeni tekniklerin virüs programı yazan kişilere büyük olanaklar sağladığına dikkat çekti ve ''bazı kişilerin bu teknikleri kullanmaya kalkmaları, zaman meselesi'' diye konuştu. 
     Hypponen'e göre ''Warhol kurdu'' gibi virüsler 15 dakika içinde, ''Flash kurdu'' gibi virüsler 15 saniye içinde milyonlarca bilgisayarı etkileyebilecek. 
     ''Bir virüse karşı savunma düzeni hazırlayabilmek için en az 2-3 saate ihtiyaç olduğunu'' vurgulayan Hypponen, ''15 dakika içinde etkisini gösteren bir virüse karşı hiçbir şey yapılamayacağını'' sözlerine ekledi. 
     Bu arada, bilgisayar virüsleri açısından 2001'in en kötü yıl olduğunu belirten uzmanlar, 2001 yılında 1. dereceden 9 saldırı, 2. dereceden ise 43 saldırı saptandığını kaydettiler. Uzmanlar en tehlikeli 10 virüsten 7'sinin de yine 2001 yılında ortaya çıktığını ifade ettiler. 
     Uzmanlar, şimdiye kadar bir virüsün bilgisayara bulaşması için bir programın çalıştırılmasının şart olduğunu anımsattılar, ancak yeni kuşak virüsler açısından böyle bir zorunluluk bulunmadığını söylediler. 
     





</TEXT>
</DOC>
