<DOC>
<DOCNO> 143824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun01.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika Cruise füzeleri ile vuruyor 
</HEADLINE>
<TEXT>

     Irak'ın başkenti Bağdat'ta, ilk saldırının başlamasından yaklaşık 100 dakika sonra, bir dizi yeni patlama duyuldu. 
     Kentteki gazeteciler, bu kez kent semalarında savaş uçağı görülmediğini, patlamaların füze saldırısından kaynaklandığını belirttiler. 
     Amerikan yetkilileri, ilk saldırı dalgasında Basra Körfezi'ndeki savaş gemilerinden atılan Cruise füzelerinin yanı sıra F-117A Stealth savaş uçaklarının kullanıldığını, ilk harekatın sınırlı olduğunu, büyük hava saldırısının başlamadığını ve bunun gelecek günlerde başlayacağını belirttiler. 
     Bağdat'ta uçak savar ateşi dururken, uçak savar bataryalarının da hedef alındığının sanıldığı bildirildi. 
     İsminin açıklanmasını istemeyen Amerikalı bir yetkili, saldırıda, Bağdat yakınlarındaki Iraklı üst düzey yetkililerin hedef alındığını doğrularken, Bağdat'a, Körfez'in çeşitli bölgelerinden, 40'tan fazla cruise füzesi fırlatıldığı belirtildi. 
     Öte yandan, Iraklı bir askeri yetkili, radyodan yaptığı açıklamada, "zaferden emin olduklarını" söyledi. 
     





</TEXT>
</DOC>
