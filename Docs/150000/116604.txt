<DOC>
<DOCNO> 116604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sontur22.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hukuk Fakültesi'ni kazanan mahkum kayıt yaptıramadı 
</HEADLINE>
<TEXT>

     Erzurum E Tipi Kapalı Ceza ve Tutukevi'nde hükümlü Namık Kemal Anıl, bu yıl kazandığı hukuk fakültesine kayıt yaptıramadı. 
     Adam yaralama suçundan 13 yıla mahkum olan Anıl, işlediği suçun pişmanlığıyla, bir yandan cezasını çekiyor, diğer yandan da üniversite sınavlarına giriyor. 
     Aynı zamanda Atatürk Üniversitesi İktisat Fakültesi 3. sınıf öğrencisi olan, buradaki öğrenimini donduran Anıl, bu yıl girdiği üniversite sınavında Maltepe Üniversitesi Hukuk Fakültesi'ni kazandı. 
     Ancak Anıl, ilgili Bakanlık ve kuruluşlara dilekçe vermesine rağmen, yasalar ve cezası gereği bu fakülteye kayıt yaptıramadı. 
     Cezaevinde kütüphane bölümünde de görev alan Anıl, şimdi 2003 yılındaki üniversite sınavına hazırlanıyor. 
     Cezasının 2,5 yılını yatan, 3,5 yıl daha yatacağını belirten Anıl, şunları söyledi 
     "İşlediğim suça çok pişmanım. Cezamı çekeceğim. Bu arada üniversiteye yoğun bir şekilde hazırlanıyorum. Bu kez gireceğim sınavda, ilk bin aday arasında olmayı hedefledim. Bunu başaracağıma inanıyorum. Bu azmim ve çalışmamla, başka arkadaşlarıma da iyi örnek olduğum kanısındayım." 
     





</TEXT>
</DOC>
