<DOC>
<DOCNO> 137000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/ekonomi/eko08.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur 1 kilo et için 2.5 saat çalışıyor 
</HEADLINE>
<TEXT>

     ANKARA Milliyet 

     Memur, 1 kilogram et satın alabilmek için 2 saat 36 dakika, bir çift ayakkabı için ise 26 saat 32 dakika çalışıyor. 4 kişilik bir ailenin yoksulluk sınırı ise 1 milyar 377 milyon liraya yükseldi. Kamu - Sen’in araştırmasına göre, 1963’te ortalama 776 lira maaşla çalışan bir memur 1 kilogram dana eti satın alabilmek için 1 saat 48 dakika çalışırken, Şubat 2003’te ise 424 milyon lira maaşı olan bir memurun aynı miktarda et satın alabilmek için 2 saat 36 dakika çalışması gerekiyor. 
     
     16 saat çalışırsa... 
     Araştırmada, 4 kişilik bir ailenin yoksulluk sınırının 1 milyar 377 milyon liraya ulaştığı vurgulanarak, bir memurun bugünkü aldığı maaşla bu sınırı yakalayabilmesi için "cumartesi ve pazar günleri de dahil günde 16 saat" çalışması gerektiği bildirildi. 
     Araştırmaya göre, 1963’te memur 44 dakika çalışarak 1 kilogram kurufasulye alırken, Şubat 2003’te 1 kilogram kurufasulye için 1 saat 10 dakika çalışıyor. 1963’te 1 saat 9 dakika çalışarak 1 kilogram zeytin satın alabilen memur, bugün aynı miktarda zeytin için 1 saat 40 dakika çalışıyor. 
     



 EKONOMİ 



















</TEXT>
</DOC>
