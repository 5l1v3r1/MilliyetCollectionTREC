<DOC>
<DOCNO> 111804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun25.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Birliği, Gazze'de sivillere karşı saldırıyı kınadı 
</HEADLINE>
<TEXT>

     Arap Birliği, İsrail'in Gazze Şeridi'ndeki Han Yunus mülteci kampına saldırısını ''barbarlık'' olarak nitelendirdi. 
     Merkezi Kahire'de bulunan Arap Birliği'nden yapılan açıklamada, ''Arap Birliği, masum insanları öldüren İsrail'in Han Yunus mülteci kampına barbarca saldırısını şiddetle kınamaktadır'' denildi. 
     Açıklamada, Filistinlileri yaşama hakkından yoksun bırakan İsrail'in şiddet eylemlerinin uluslararası alanda engellenemeyişinin de şaşkınlıkla karşılandığı belirtildi. 
     İsrail helikopterinden atılan füzenin bir cami etrafındaki kalabalığın üzerine düşmesiyle ölen 10 kişi dahil toplam 14 sivilin yaşamını yitirdiği Han Yunus mülteci kampı saldırısında, yaklaşık 100 Filistinli de yaralanmıştı. 
     İsrail Başbakanı Ariel Şaron, Gazze Şeridi'ndeki saldırıyı övmüş ve bunun Hamas'a yönelik başarılı bir operasyon olduğunu söylemişti. Şaron, gelecekte de Gazze'de bu tür operasyonlar düzenleneceğini belirtmişti. 
     





</TEXT>
</DOC>
