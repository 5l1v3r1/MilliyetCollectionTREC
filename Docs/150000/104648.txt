<DOC>
<DOCNO> 104648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/soneko28.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD ''Seçim ertelenmemeli'' 
</HEADLINE>
<TEXT>

     Türk Sanayicileri ve İşadamları Derneği TÜSİAD , seçimlerin ertelenmemesini istedi. 
     TÜSİAD'dan yapılan yazılı açıklamada, Mayıs ayından itibaren mali piyasalarda gözlenen dalgalanmanın bu yılın büyüme perspektifini olumsuz etkileyecek boyutlara ulaşmasının asıl nedeninin, artan siyasi belirsizlik olduğu belirtildi. 
     Başbakan Bülent Ecevit'in sağlık durumunun bozulması, erken seçim tartışmalarıyla beraber Avrupa Birliği'ne AB uyum konusunda hükümet içinde beliren görüş ayrılığının mali piyasalarda risk primlerinin yükselmesine neden olduğuna dikkat çekilen açıklamada, seçimlerin ertelenmemesi gerektiği kaydedilerek, şöyle denildi 
     ''Uygulanan ekonomik program açısından siyasi belirsizliklerin piyasaya hakim olmasının en önemli sonucu, ekonomide ortaya çıkan canlanma beklentilerinin ertelenmiş olmasıdır. Mali piyasalarda istikrarın daha fazla bozulmaması için siyasi belirsizliklerin ortadan kalkması gerekmekteydi. Sayın Başbakan'ın sağlığında gözlenen iyileşme, AB uyum paketinin Meclis'ten geçmiş olması ve erken seçim kararının alınmış olması bu belirsizlikleri azaltmıştır. 
     Erken seçim kararı, mali piyasalarda kabul görmüş ve dalgalanmalarda gözle görülür bir istikrar sağlanmıştır. Bu nedenle 3 Kasım seçimlerinin ertelenmesi yeni bir belirsizlik ortamı yaratacak ve ekonomideki canlanma sürecini olumsuz etkileyerek 2003 yılı büyüme performansını da tehlikeye atabilecektir. '' 
     





</TEXT>
</DOC>
