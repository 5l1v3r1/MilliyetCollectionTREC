<DOC>
<DOCNO> 124585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/yasam/yas01.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avşar marka mı 
</HEADLINE>
<TEXT>

Marka Konferansı’nda ilginç polemik. Devlet eski Bakanı Titiz, "Tarkan henüz marka olmadı" deyince Hülya Avşar öfkelendi "Tarkan da ben de bir markayım" 
     EVRİM ERGİN 

     MARKA Konferansı’nın ikinci gününde, Tarkan markadır, değildir’ tartışması yaşandı. Konferansta konuşan eski Devlet Bakanı Tınaz Titiz, "Brezilya Milli Takımı bir markadır, Türk Milli Takımı henüz değildir. Galatasaray ve Tarkan da öyledir. İyi bir noktadadırlar ama henüz marka değildirler" dedi. Daha sonra gazetecilere açıklamalar yapan Hülya Avşar, "Titiz’in bu sözünü duyduğum anda gerildim" dedi. 
     
     Titiz’i severim ama..’ 
     Titiz’i çok sevdiğini belirten Avşar, "Fazla konuşmak istemiyorum. Tarkan markadır. Ben marka olduğuma inanıyorum. Her şeyi 10 yıldır planlayarak yaptım" dedi. Hülya Avşar konferanstaki konuşmasında "Bir marka olduğumu düşünüyorum. Bunda en büyük faktör de spora genç yaşta başlamam. Disiplin, saygı ve rekabeti öğrendim. Son 10 yıldır planlı bir biçimde kendimi marka yapmaya çalıştım" dedi. 
     
     Kendi adıma ürün çıkaracağım’ 
     AVŞAR şöyle devam etti "Hamile kaldım, bebek bezi reklamında oynadım. Tenis turnuvaları düzenledim. Sinema ise zaten toplumsal bir sektör. Kadınlarla olan iletişimimden dolayı bir dergi çıkardım. Bir ay içinde kendi adımla ürün çıkaracağım." Konferans kapsamında Marka 2002 ödülleri de sahiplerini buldu. Birincilik ödülü Mavi Jeans’a, ikincilik Pınar’a, üçüncülük Vestel’e verildi. 
     



 YAŞAM 

















</TEXT>
</DOC>
