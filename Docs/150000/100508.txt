<DOC>
<DOCNO> 100508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun19.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Dışişleri Bakan Yardımcısı O'Brien Trablus'ta... 
</HEADLINE>
<TEXT>

     İngiltere Dışişleri Bakan Yardımcısı Mike O'Brien, Libya lideri Muammer Kaddafi için, ''Kaddafi Saddam Hüseyin gibi değil. O uluslararası hukuka uymak istiyor'' dedi. 
     Kaddafi ile görüşmek üzere Trablus'ta bulunan O'Brien, BBC'ye verdiği demeçte, ''Kaddafi eskiden terör faaliyetlerine karışmadı değil, ama yıllardır bu taraklarda bezi olmadığı anlaşılıyor'' diye konuştu. 
     Kaddafi'nin komşularını tehdit etmediğini söyleyen İngiliz bakan yardımcısı, insan hakları ve dış politika bakımından eleştirilecek yönleri bulunmakla birlikte Trablus yönetiminin, ''kanunsuz devlet'' olmaktan çıkmaya çalıştığını, Batı'yla ve uluslararası toplumla yeniden ilişki kurmak istediğini belirtti. 
     O'Brien, ''Saddam kendi halkını zehirli gazla öldürüyor, komşularını tehdit ediyor, BM kararlarını çiğniyor, uluslararası hukuktan uzaklaşıyor. Kaddafi uluslararası hukuka yaklaşırken diğeri uzaklaşıyor'' dedi. 
     İngiliz bakan yardımcısının Trablus'ta bugün Kaddafi ile görüşmesi bekleniyor. İngiltere, bu ziyaretle Libya liderini ''terörle mücadeleye katılmaya'' ikna etmek istiyor. 
     İngiltere ile Libya arasındaki diplomatik ilişkiler, 1984 yılında kesilmiş, 1999'da yeniden kurulmuştu. O'Brien, 20 yıl içinde Libya'ya giden üst düzeydeki ilk İngiliz yetkili oluyor. 
     





</TEXT>
</DOC>
