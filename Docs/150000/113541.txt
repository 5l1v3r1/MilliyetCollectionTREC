<DOC>
<DOCNO> 113541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur38.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TV'den propaganda kuraları çekildi, Uzan konuşma yapmıyor 
</HEADLINE>
<TEXT>

     YSK'nın belirlediği seçim takvimine göre, seçime katılacak siyasi partilerin temsilcileri YSK Başkanı Tufan Algan ve üyelerin katılımıyla propaganda sıralarını belirlediler. 
     Genç Parti, propaganda hakkını kullanmayacağını ve kuraya katılmayacağına ilişkin bir dilekçeyi YSK'ya gönderdi. 
     Algan, seçim takvimine göre seçim iş ve işlemlerinin eksiksiz olarak devam ettiğini söyledi. Algan, bugün de yasa gereği siyasi partilerin radyo ve televizyonlarda yapacakları propaganda konuşmalarının gün ve sıralarının belirleneceğini söyledi. 
     Daha sonra yapılan kura çekimi sonucunda bütün partilerin 27 Ekim Pazar ve 2 Kasım Cumartesi günü yapacakları 10'ar dakikalık konuşmaların sıraları belirlendi. 
     Buna göre, 27 Ekim'de ilk konuşmayı yapacak olan MHP, 2 Kasım Cumartesi günü de son konuşmayı yapacak olan siyasi parti oldu. 
     MHP, YTP, DSP, YP, ÖDP, CHP, DEHAP, İP, BTP, Millet Partisi, ANAP, LDP, SP, BBP, AK Parti, DYP ve TKP 27 Ekim Pazar günü 10'ar dakikalık ilk konuşmaların bu sıraya göre yapacaklar. 
     2 Kasım Cumartesi günü ise sırasıyla YTP, ANAP, SP, TKP, BBP, DSP, CHP, İP, DYP, YP, ÖDP, BTP, Millet Partisi, DEHAP, LDP, AK Parti ve MHP son 10'ar dakikalık konuşma haklarını kullanacaklar. 
     Daha sonra TBMM'de Grubu bulunan 7 siyasi partinin temsilcileri görüntülü propaganda hakkını kullanmak için bildirdikleri günlerin çakışanları için kura çektiler. 
     TBMM'de gurubu bulunan MHP, ANAP, DSP, DYP, AK Parti, SP ve YTP'nin 20 dakikaya ek olarak 10'ar dakikalık konuşma hakları daha bulunuyor. Anamuhalefet partisi DYP 40 dakika propaganda yapacak. 
     İktidarın büyük ortağı MHP'nin toplam 50 dakika, koalisyonun diğer ortakları ANAP ve DSP'nin de toplam 45'er dakikalık konuşma hakları var. 
     TRT'nin radyo ve televizyonlarında yayınlanacak olan konuşmaları isteyen özel radyo ve televizyonlar da aynı saatte ve aynı koşullarda yayınlayabilecekler. 
     





</TEXT>
</DOC>
