<DOC>
<DOCNO> 149577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sonspo03.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Samsunspor'un oynayarak galip geldiğini söyleyemeyiz 
</HEADLINE>
<TEXT>

     Denizlispor Kulübü Başkanı Mustafa Baysal, ''Samsunspor'un oynayarak galip geldiğini söyleyemeyiz'' dedi. 
     Mustafa Baysal, yaptığı açıklamada, Samsunspor ile dün yaptıkları karşılaşmada çok sayıda gol fırsatını değerlendiremediklerini ve beklemedikleri anda yedikleri golle yenildiklerini dile getirdi. 
     ''Samsunspor'un, oynayarak galip geldiğini söyleyemeyiz'' diye konuşan Baysal, ''Biz de iyi oynamadık. Futbol bir sonuç oyunu. Maçı alsaydık, Fenerbahçe karşısına moralli çıkacaktık. Artık bu maçı unutup, Fenerbahçe maçına konsantre olmamız gerekiyor'' dedi. 
     Futbolcuların ve teknik heyetin yapılan yanlışlar konusunda düşünmesi gerektiğini de belirten Baysal, sözlerini şöyle sürdürdü 
     ''Futbolcularla yaptığım görüşmelerde, Profesyonelseniz, profesyonelce hareket edin dedim. Transfer görüşmelerinin yeri ve zamanı vardır. Mücadelemiz bitmiş değil. Hedefimiz ligi bitirebildiğimiz en üst sırada tamamlamak istiyoruz. Bunun için herkesin elinden geleni yapması gerekir.'' Öte yandan yeşil-siyahlılar, 16 Nisan Çarşamba günü Fenerbahçe ile yapacakları erteleme maçının hazırlıklarına başladı. Karşılaşmanın bilet fiyatları ise, maraton ve kale arkası tribün için 10, kapalı alt tribün için 20, kapalı üst tribün için ise 30 milyon lira olarak belirlendi. 
     





</TEXT>
</DOC>
