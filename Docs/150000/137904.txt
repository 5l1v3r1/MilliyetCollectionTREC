<DOC>
<DOCNO> 137904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun03.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da düşen askeri uçakta 302 ölü... 
</HEADLINE>
<TEXT>

     İran'da bugün düşen askeri uçakta ölenlerin sayısının 302'ye yükseldiği bildirildi. 
     İran Haber Ajansı İRNA , bugün Kirman kentine yaklaşık 35 kilometre mesafedeki Sirec bölgesinde dağlık kesime düşen uçağın İlyuşin tipi olduğunu ve uçakta 18'i mürettebat 302 kişinin öldüğünü, ölenlerin tamamının Devrim Muhafızları personeli olduğunu belirtti. 
     Haberde, uçağın Devrim Muhafızları personelini Pakistan sınırındaki Sistan ve Belucistan eyaletinin başkenti Zahedan'dan, Kirman eyaletinin başkenti Kirman'a götürdüğü kaydedildi. Uçağın pilotunun, Kirman havaalanıyla temas kesilmeden önce hava trafik kontrolörlerine şiddetli rüzgar ve kötü hava koşullarını rapor ettiği ifade edildi. Devrim Muhafızları personelinin Sistan Ve Belucistan eyaletinde imam Ali taburunda görev yaptığı bildirildi. 
     Bu arada İran kabinesi, kazada ölenlerin ailelerine ve İran halkına kaza nedeniyle başsağlığı diledi. 
     İran'da geçen yıl 23 Aralık'ta Ukrayna'ya ait Antonov-140 tipi uçak ülkenin orta kesimindeki İsfahan kentine inmeye hazırlanırken yere çakılmış, uçakta bulunan 46 Ukraynalı ve Rus bilim adamı ölmüştü. 
     İran'da geçen yıl Şubat ayında da başkent Tahran'ın 370 kilometre güneybatısındaki Hürremabad kentinde İran Havayolları'na ait Rus yapımı Tupolev-154 tipi uçak düşmüş, kazada 119 yolcu ve mürettebat ölmüştü. 
     Rus yapımı Yakolev-40 tipi uçağın 17 Mayıs 2001 tarihinde kuzey İran'da düştüğü kazada da aralarında Ulaştırma Bakanı Rahman Dadman ve 7 milletvekilinin de bulunduğu 30 kişi ölmüştü. 
     





</TEXT>
</DOC>
