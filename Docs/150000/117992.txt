<DOC>
<DOCNO> 117992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sontur04.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP ile DYP arasında ilk görüşmeler... 
</HEADLINE>
<TEXT>

     Seçim sonuçlarının ardından ANAP ve DYP arasında aynı çatı altında birleşme sesleri yükselirken, taraflar arasında ilk görüşmeler de başladı. ANAP'ın eski Grup Başkanvekili Beyhan Aslan, DYP Genel Başkan Yardımcısı İsmet Atilla ve eski grup başkanvekili Nevzat Ercan ile görüştü. 
     Seçim yenilgisinden sonra merkez sağda yeniden yapılanmayı savunan bazı ANAP ve DYP'liler, Mesut Yılmaz ve Tansu Çiller'in çekilecekleri yönündeki açıklamaların ardından iki partinin birleşmesini savunuyor. Bu siyasetçilerden ANAP'ın eski Grup Başkanvekili Beyhan Aslan, seçim sonuçlarının ardından Tansu Çiller'e karşı ilk sert çıkışı yapan DYP'nin Seçim İşlerinden Sorumlu Genel Başkan Yardımcısı İsmet Atilla'yı aradı. Aslan, TBMM'de uzun yıllardır birlikte çalıştıkları DYP'nin eski Grup Başkanvekili Nevzat Ercan'ı da telefonla arayarak görüştü. 
     Beyhan Aslan, Atilla ve Ercan'ı iki merkez sağ partinin birleşmesi yolundaki açıklamalarından dolayı arayarak kutladığını söyledi. Aslan, iki partinin DYP ve ANAP dışında başka bir partinin çatısı altında birleşmesi gerektiğini belirterek, "İki partide kilometreyi sıfarlayarak bir araya gelmeli. Bu bir şanstır. Ancak bakalım Tansu Çiller çekilecek mi DYP'lilerin önce bu sorunu halletmeleri lazım. 
     Biz hazırız. İki parti ANAYOL, AP veya DP çatısı altında biraya gelebilir. Yani yeni oluşumda iki partinin de hükmü şahsiyetleri olmayacak" dedi. 
     
     METAL YORGUNU 
     Beyhan Aslan, ANAP'ın zorlu ülke sorunlarıyla boğuştuğunu ve bu nedenle iktidar yıpranmasına uğradığını öne sürdü. Aslan, ANAP ve DYP'nin seçim başarısızlığını değerlendirirken, Dev metaller bile zamanla yorulur. Sayın Yılmaz da Sayın Çiller'de de metal yorgunluğu oldu" şeklinde konuştu. 
     Seçim sonuçlarının merkez sağda birleşme zorunluluğunu gösterdiğini belirten Aslan, "ANAP ve DYP ne yapıp yapmalı ve birleşmeli, merkez sağın geleceği buna bağlı" dedi. 
     Aslan, DYP Genel Başkanı Tansu Çiller'in birleşmenin DYP çatısı altında olması gerektiği açıklamasına karşın ise, "Bu olmaz. Biz bunu tabanımıza anlatamayız. O zaman biz ANAP içinde yeniden bir yapılanmaya gideriz. Yeni bir isimle, yeni bir liderle yola devam ederiz" diye konuştu. 
     





</TEXT>
</DOC>
