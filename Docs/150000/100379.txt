<DOC>
<DOCNO> 100379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur19.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavasoğlu "Ben Ecevit'in Veliahtı değilim" 
</HEADLINE>
<TEXT>

     Alman Sosyal Demokrat Partisi'nin etkin üyelerinden ve Sosyal Demokrat Lider Willy Brandt'ın çalışma arkadaşı Nazmi Kavasoğlu, Başbakan Bülent Ecevit'in "veliahtı" olmadığını açıkladı. 
     Kavasoğlu, uzun bir süreden beri, gerek iç gerekse dış basında kendisi hakkında Başbakan Bülent Ecevit'in "veliahtı" olduğuna dair yayınlar yapıldığını anımsattı. 
     Medyanın, bu savlarını iki somut veriye dayandırdığını belirten Kavasoğlu, "Birincisi, bundan önceki seçimlerde, DSP için yapmış olduğum kamuoyu ve medya çalışmalarıyla, DSP nin yüzde 25 oy oranıyla iktidara gelmesinde önemli bir rol oynadığım, medyanın malumu olmasıdır. İkinci neden ise Sayın Ecevit'in, 50 yıllık politika yaşamında hiçbir zaman, hiçbir kişi hakkında Eğer bana demokratik solu, sosyal demokrasiyi sorsaydınız, bu felsefelerin özelliklerini, derinlik ve güzelliklerini anlat deseydiniz, Sayın Nazmi Kavasoğlu kadar güzel anlatamazdım deyip şahsımı sahneye çağırıp konuya yönelik konuşma yapmamı istemiş olmasıdır" dedi. Bu konuyla ilgili kasetin kendisinde mevcut olduğunu kaydeden Kavasoğlu, şöyle devam etti 
     "İşte,halkımız ve medyamız, bu somut verilerden hareketle, benim doğal olarak DSP nin başına geçip, DSP nin oylarını yeniden yüzde 25'lere çıkaracağımdan emin oldukları için, benim Ecevit'in veliahtı olduğum konusunda fikir birliğine varmıştır. Bu konuda benim fikrim sorulacak olursa ben hiç kimsenin velahtı değilim. Geldiğim yerlere hep kendi emeğimle geldim, DSP nin yüzde 25 olan oylarını, yurdumun kanat takması için, hangi partiye gitmesi konularında önümüzdeki günlerde inandırıcı argümanlar ile medyamıza, halkımıza anlatacağım. Bazı DSP yöneticileri partiyi oldugu gibi, yüzde 25 DSP seçmenini de mezara götüreceklerini sanıyorlar. Onların nasıl büyük bir yanılgı içinde olduklarını, kendilerine kanıtlamam gerekir." 32 yıldan bu yana sosyal demokrasi konularında ve 
     gazeteci-yazar olarak Almanya'da yaptığı çalışmalardan ötürü, Alman Cumhurbaskanı Büyük Ödülü'nü alacak olan Kavasoğlu'nun yazdığı kitaplar uzun yıllardan bu yana Almanya'da ders kitabı olarak okutuluyor. 1985 yılında da Almanya Cumhurbaşkanı Richard von Weizsaecker'den "Üstün Başarı Gösteren Gazeteci" ödülünü alan Kavasoğlu, Almanya'nın birleşme çalışmalarında önemli danışmanlık görevi üstlenmişti. 
     





</TEXT>
</DOC>
