<DOC>
<DOCNO> 103014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/ekonomi/eko01.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura, seçim öncesi ücret adaleti’ sözü 
</HEADLINE>
<TEXT>

Bakan İçli, kamuda ücret adaletini sağlamak amacıyla çıkartılan kararnameden alt iki kademenin de yararlanması için bakanların çalışma başlattığını söyledi 
     ANKARA Milliyet 

     Devlet Bakanı Tayfun İçli, kamu çalışanları arasındaki ücret dengesizliğini gidermek için alt kademedeki memurlara yönelik bir çalışma yapıldığını belirterek, "Bütçe olanakları çerçevesinde memurlara müjde vermeyi düşünüyoruz" dedi. 
     Kamu - Sen Başkanı Bircan Akyıldız, dün Başbakan Bülent Ecevit ile bir araya geldi. Görüşmeye Devlet Personel Dairesi’nden Sorumlu Devlet Bakanı İçli de katıldı. Akyıldız, görüşmenin ardından yaptığı açıklamada, Ecevit’e ilk defa yapılan toplu görüşmeler için teşekkür ettiklerini söyledi. Başbakan’dan aynı zamanda üst düzeydeki memurların maaşlarını düzenleyen 631 sayılı Kanun Hükmünde Kararname KHK kapsamına tüm çalışanların girmesini istediklerini belirten Akyıldız, "Ecevit, kriz ortamında bu talebin nasıl karşılanacağı konusunda endişeli olduklarını ancak kamu çalışanlarının sevindirilmesi için hükümetin böyle bir eğilim içinde olduğunu söyledi" diye konuştu. 
     
     Kamu - Sen 250 milyon istedi 
     Akyıldız, görüşmede, kamu çalışanlarına zamla ilgili bir rakamdan söz edip etmediklerine ilişkin bir soru üzerine, Başbakan Ecevit’e net bir rakam söylemediklerini ifade etti. 631 sayılı kararname uyarınca Şubat 2002’de üst düzey bürokratlara 250 milyon lira ile 450 milyon lira arasında zam yapıldığını anımsatan Akyıldız, bu doğrultuda Türkiye Kamu - Sen’in bütün memurlar için seyyanen 250 milyon lira talep ettiğini bildirdi. 
     İçli de 57. Hükümet’in iş dünyası alanında yaptığı çalışmalara değinerek, bütçe olanakları zorlanarak kamu çalışanlarına hak ettikleri ekonomik kazanımlarının verilmesini görüştüklerini açıkladı. 
     Erken seçim kararı alınmasaydı hükümetin bu konuda bir çalışma yapabileceğini ifade eden İçli, "Bütçe olanakları çerçevesinde memurların üst iki kademesinin sorunları çözüldü. Diğer iki kademe üzerinde de bakan arkadaşlar çalışıyor. Bütçe çerçevesinde müjde vermeyi düşünüyoruz" diye konuştu. 
     
Bakanlar Kurulu ek kaynak arayacak      ELÇİN ERGÜN Ankara 

     Hükümetle memur sendikaları arasında geçen hafta başlayan toplu görüşmeler Bakanlar Kurulu gündemine taşınıyor. Memur sendikaları hükümetin teklif ettiği yüzde 20’lik artışa isyan edince, bugün toplanacak Bakanlar Kurulu’nda ek kaynak arayışları değerlendirilecek. 
     Kamu - Sen ve KESK’e bağlı 11 sendikanın katılımıyla başlayan toplu görüşmelerin dün yapılan alt komisyon toplantısı "tartışmalı" geçti. 
     Edinilen bilgiye göre, toplantıya hükümet adına katılan bürokratlar en fazla yüzde 20’lik bir artış verilebileceğini ifade etti. Bu oran için sendikalar ise "tartışalacak bir şey bırakmadınız. En düşük maaş alan memurun asgari 637 milyon lira alması gerekiyor" diyerek tepkilerini dile getirdi. Talebin karşılanmasının zor olduğunu söyleyen bürokratlar, "sizin bu talebinizi karşılamak için ya işçiden keseceğiz, ya vergi koyacağız ya da dış borç alacağız" dedi. 
     Uzlaşma sağlanamayan toplantıda gündeme gelen ek kaynak arayışlarının bugün toplanacak Bakanlar Kurulu’na taşınacağı ifade edildi. 
     



 EKONOMİ 






















</TEXT>
</DOC>
