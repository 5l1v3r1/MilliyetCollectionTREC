<DOC>
<DOCNO> 119088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo13.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Erkekler Avrupa Ligi'nde 6. hafta maçları sona erdi... 
</HEADLINE>
<TEXT>

     Basketbolda Erkekler Avrupa Ligi'nde 6. hafta maçları da geride kalırken, haftayı 1'er galibiyet ve yenilgiyle kapayan Türk takımlarından Efes Pilsen, 9 puan ve averajla A Grubu'nda 3., Ülkerspor da C Grubu'nda 10 puanla 2. sıradaki yerlerini korudu. 
     Ligde haftanın maçlarının ardından A Grubu'nda, şampiyonluğun en büyük adaylarından biri olarak gösterilen İspanya'nın FC Barcelona takımı, ilk yenilgisini deplasmanda Hırvatistan'ın KK Cibona VIP Zagreb takımına karşı aldı. B Grubu'nda İspanya temsilcisi TAU Ceramica Vitoria liderliğe yükselirken, C Grubu'nda da Rusya'nın USH CSKA Moskova takımı, liderliğini sürdürdü. 
     Bu arada B Grubu'nda İsrail'in Maccabi Elite Tel Aviv takımının, evinde Yugoslav KK Buducnost Podgorica'yı 107-86 yendiği maçta, İsrail ekibinde Hüseyin Beşok, 23 dakika oynadı ve 12 sayı, 7 ribaunt, 2 top çalmayla maçı tamamladı. 
     Ergin Ataman'ın çalıştırdığı İtalyan Montepaschi Siena'nın evinde Sloven Union Olimpija Ljubljana'yı 86-79 yendiği maçta ise Mirsad Türkcan, 34 dakika oynamasına karşın 2 sayı, 10 ribaunt, 2 asist ve 1 top çalma performansı gösterdi. 
     





</TEXT>
</DOC>
