<DOC>
<DOCNO> 122855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/soneko02.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan ilginç rapor "Beşikten mezara yaşamın çelişkileri" 
</HEADLINE>
<TEXT>

     Ankara Ticaret Odası ATO , ''Beşikten Mezara Dolaylı Yaşamın Çelişkileri'' konulu yaptığı çalışmada, aynı nitelikteki ürünlere farklı KDV oranı uygulandığını ortaya koydu. 
     ATO'dan yapılan açıklamaya göre, KDV ve Özel Tüketim Vergisi'nin ÖTV toplam vergiler içindeki payının çok yüksek olduğu belirtilen çalışmada, vatandaşın dolaylı vergilere ilişkin karşılaştığı sorunlar, günlük yaşamdan örneklerle anlatılıyor. Bir kişinin beşikten mezara, bir ailenin sabahtan akşama kadar, KDV'de yaşadığı çelişkilerin altı çizilen çalışmada, şu örneklere yer verildi 
     ''Hastanede doğan bir çocuk, doğduğu anda girdiği kuvöz ve yattığı yatağın ücreti içinde, ailesine yüzde 18 KDV ödeterek ''dolaylı''yaşamla tanışıyor. Aynı şekilde, normal bir hasta da, yine yatak ücreti, kan, serum, tahlil, ilaç için yüzde 18 KDV ödüyor. 
     Diğer yandan, yaşamı boyunca her sabah yüzde 18 KDV ödeyerek musluğundaki suyla yüzünü yıkayıp, 200 bin liralık ekmeğe yüzde 1 KDV ödeyerek kahvaltıya hazırlanan bir başka vatandaş, bir simit aldığında da yüzde 18 KDV ödüyor. 
     Özel okul ve dershanelerde yüzde 8 KDV alıyor. Sinema, tiyatro ve bale bileti için de yüzde 8, maç için yüzde 18 KDV ödüyor.'' KDV oranlarındaki farklılığın, esnafı da zor duruma düşürdüğü belirtilen raporda, bir lokantacının kullandığı malzemeler için yüzde 8 KDV ödediği ifade edilerek, hazırladığı ürünlere ise yüzde 18 KDV oranı uygulamak durumunda kaldığı belirtildi. 
     
     AYGÜN'ÜN YORUMU 
     ATO Başkanı Aygün, yapılan çalışma sonunda ortaya, ÖTV ile yapılan düzenlemelere karşılık KDV'de zengin-Fakir dengesinin kurulamadığını bildirdi. Halkın geçimini, eğitimini ve sağlığını ilgilendiren ürünlerde oranların çok yüksek olduğunu kaydederek, ''Vergilerdeki oranlar, yasanın kendisiyle ve yaşamın gerçekleriyle çelişiyor'' dedi. 
     Aygün, mevcut yasanın dar gelirliyi korumadığını, dolaylı vergi takviminin, dar gelirli aleyhine işlediğini belirterek, dolaylı vergilerin en adaletsiz vergi olduğunu bildirdi. 
     Aygün, KDV'nin toplam vergiler içindeki payının OECD ülkelerinde yüzde 18 iken, Türkiye'de, bu oranın yüzde 30 olduğunu da açıklamasına ekledi. 
     





</TEXT>
</DOC>
