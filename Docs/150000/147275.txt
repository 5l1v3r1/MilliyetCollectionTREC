<DOC>
<DOCNO> 147275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko26.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TGSD Başkanı Hükümetten, ülke yöneticilerinden destek bekliyoruz 
</HEADLINE>
<TEXT>

     Türkiye Giyim Sanayicileri Derneği TGSD ve Dünya Hazır Giyim Federasyonu IAF Başkanı Umut Oran, IAF'ın 24-25 Haziran'da İstanbul'da yapılacak kongresinin iptal edilmediğini belirterek, ''IAF Kongresi'ne ev sahipliği yapmayı ulusal dava olarak değerlendiriyoruz ve hazırlıklarımızı tüm gücümüzle sürdürüyoruz'' dedi. 
     Oran, düzenlediği basın toplantısında yaptığı konuşmada, Türk hazır giyim sektörünün fasonculuktan markalaşmaya doğru büyük bir atılım yaptığını, 9.5 milyar dolara yaklaşan ihracatıyla Çin ve Hong Kong ile İtalya'nın ardından dünyanın en büyük 3. giyim ihracatçısı olduğunu hatırlattı. 
     Bu yılın ilk 3 ayında savaşa ve ekonomik zorluklara rağmen sektörün ihracatını yüzde 28.6 oranında artırdığına dikkat çeken Oran, ''Rakip ülkelerde yüzde 1 artışların konuşulduğu bir ortamda, Türk hazır giyim sektörünün yüzde 28.6 büyüme göstermesi büyük başarıdır'' diye konuştu. 
     Savaş nedeniyle IAF Kongresi'nin ertelenmesini önerenler bulunduğunu, ancak tüm olumsuz koşullara rağmen bu kongreyi yapmayı görev bildiklerini vurgulayan Oran, ''Türkiye'nin riskli bir bölgede yer aldığı, ekonomik krizler nedeniyle istikrarsız bir ülke olduğu gibi düşünceleri zihinlerden silme yolu IAF Kongresi'ni söylediğimiz tarihte yapmaktır. Böyle bir kongreye ev sahipliği yapmayı ulusal dava olarak değerlendiriyoruz ve hazırlıklarımızı tüm gücümüzle sürdürüyoruz'' dedi. 
     Umut Oran, IAF Kongresi'ne birçok ülkeden ünlü marka temsilcilerinin, sanayicilerin, tasarımcı ve öğretim üyelerinin katılarak sektörün geleceğini tartışacağını anlatarak, kongrenin, Türkiye'ye yabancı yatırımcıların gelmesi, yeni iş imkanları, yeni pazarlar, yeni ortaklıklar sağlanması ve ülke tanıtımı açısından ulusal dava niteliği taşıdığını kaydetti. 
     Kongrenin Türkiye için bir fırsat olduğuna işaret eden Oran, şöyle devam etti 
     ''Kongre, sektörümüze büyük avantajlar sağlayacak. Markalaşma hedefimiz için bir sıçrama noktası olacak. Türkiye dünya ticaretinde son derece serbest, adil ve etik ticaret yapıyor. Bunun tanıtılması açısından da önemli. 2010 yılı için hedefimiz, 35 milyar dolarlık ihracat ve İstanbul'u moda merkezi yapmak. IAF Kongresi, bizi 2010 hedeflerimize taşıyacak bir dönüm noktası.'' 
     
     ''ANKARA'DAN MANEVİ DESTEK BEKLİYORUZ'' 
     TGSD Başkanı Oran, beklentilerinin birlik, beraberlik ve destek verilmesi olduğunu dile getirerek, ''Hükümetimizden, ülkenin yöneticilerinden, meslek ve sivil toplum örgütlerinden, bürokrasiden ve basından destek bekliyoruz. Böyle bir ortamda ulusal dava niteliği taşıyan bu kongreyi gerçekleştirmek için beraberliğe ihtiyacımız var'' şeklinde konuştu. 
     Kongrenin başarılı olması durumunda ihracatın artacağını, bunun daha çok ''iş ve aş'' demek olduğunu vurgulayan Oran, ''Türkiye savaşın eşiğinde değil. İstanbul, Irak ve Bağdat'a bir Avrupa şehri kadar uzakta. Doğru mesajlar vererek ve birbirimizi motive ederek, umut ediyorum ki bu kongrenin başarıyla üstesinden geleceğiz'' dedi. 
     Umut Oran, Irak savaşını bir kenara bırakarak ülke içindeki ekonomik bağımsızlığın sağlanması gerektiğini belirterek, ''Savaşı fırsat olarak değerlendirmemek lazım. Ama şu anda bizim alıcılarımız, en büyük rakibimiz olan Uzakdoğu'ya gitmiyorlar'' diye konuştu. 
     Soruları da yanıtlayan Oran, olağanüstü bir gelişme olmadığı sürece IAF Kongresi'ni ertelemeyeceklerini bildirdi. 
     Önceki kongrenin 350 katılımcıyla Amsterdam'da gerçekleştirildiğini hatırlatan Oran, İstanbul'daki kongreye en az 500 katılımcı beklediklerini söyledi. 
     Umut Oran, kongrenin açılışına Cumhurbaşkanı Ahmet Necdet Sezer ve Başbakan Recep Tayyip Erdoğan'ın katılarak manevi olarak yanlarında bulunmalarını istediklerini ifade etti. 
     
     İĞNE OYALI LOGO 
     TGSD Genel Sekreteri Esin Benöz'ün verdiği bilgiye göre, 24-25 Haziran'da Çırağan Sarayı'nda gerçekleştirilecek IAF Kongresi'nin ana teması ''Geleceği Tasarlamak - Başarı Matrixi'' ve logosu iğne oyası olarak belirlendi. ''2005 öncesi ve sonrası, işlevsel mükemmeliyet, insan kaynakları ve sosyal sorumluluk, teknoloji ve yenilikler, moda ve marka'' konularının ele alınacağı kongreye katılacak olanlar, çeşitli tesisleri ziyaretin yanısıra Bodrum'da da 2-3 gün tatil yapacaklar. 
     Kongrenin davetli konuşmacıları arasında AB Komisyonu'nun ticaretten sorumlu üyesi Pascal Lamy'nin yanısıra, dünyaya açılan ilk Japon kadın modacısı Hanae Mori, Ece Ege, Dice Kayek ile uluslararası perakende zincirleri Wall Mart, Marks Spencer, GAP gibi şirketlerin temsilcileri bulunuyor. 
     Tüm dünyada hazır giyim sanayicileri ve sektörüyle ilgili firmaları temsil eden en büyük federasyon olan IAF'da, 27 ülkeden 130 bini aşkın firma temsil ediliyor. 
     





</TEXT>
</DOC>
