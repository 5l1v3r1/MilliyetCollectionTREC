<DOC>
<DOCNO> 117392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sonspo04.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, transfer çalışmalarına erken başladı... 
</HEADLINE>
<TEXT>

     Bursaspor Kulübü yönetimi, gelecek sezon yapılacak transferlerle çalışmayı erken başlatarak, altyapı menajeri Sinan Bür'ü araştırma için Brezilya'ya gönderme kararı aldı. 
     Bursaspor'un Brezilyalı futbolcusu Neres Junior'un bağlı bulunduğu menajerlik şirketinin çağrısı üzerine Brezilya'ya gidecek olan Sinan Bür'ün, teknik direktör Nejat Biyediç'in raporu doğrultusunda Rio Ligi'nde 10 gün süreyle önerilen futbolcuları izleyeceği bildirildi. 
     Bursaspor Kulübü Teknik Asbaşkanı Erkan Körüstan, gelecek yılın çalışmalarına başladıklarını, yalnızca Brezilya'da değil, değişik ülkelerde birçok futbolcuyu yakın takibe aldıklarını söyledi. 
     Yabancı oyuncu arayışlarında Bursaspor'un gelecek yıl UEFA Kupası'nda oynayacağı düşüncesiyle hareket ettiklerini anlatan Körüstan, ''Gelecek yıl UEFA Kupası'na katılmak istiyoruz. Bu nedenle transfer çalışmalarına erken başladık. Amacımız, hem Türkiye Ligi'nde hem de Avrupa'da başarılı olacak bir kadro oluşturmak'' dedi. 
     
     ARA TRANSFER 
     Körüstan, yabancı oyuncu arayışlarının 1 Ocak 2003'te başlayacak ara transferle ilgisi olmadığını kaydetti. 
     Bursaspor'un, ligin en güçlü kadroya sahip 3-4 takımı arasında olduğu iddiasını yineleyen Körüstan, ''Kadromuz, belirlediğimiz hedeflere ulaşmamız için yeterli. O nedenle ara transferde oyuncu almayı düşünmüyoruz. Ancak çok iyi, takım için uzun vadede yararlı olacak ve fiyatı kulübün bütçesine uygun bir futbolcu çıkarsa, transfer edebiliriz'' diye konuştu. 
     Körüstan, teknik direktör Nejat Biyediç'in ara transferde futbolcu alınması yönünde yönetimden bir talebinin olmadığını da sözlerine ekledi. 
     





</TEXT>
</DOC>
