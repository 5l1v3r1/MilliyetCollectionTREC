<DOC>
<DOCNO> 117416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur07.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SP karıştı... İki Genel Başkan Yardımcısı istifa etti... 
</HEADLINE>
<TEXT>

     Saadet Partisi SP Genel Başkan Yardımcıları Mehmet Bekaroğlu ile Numan Kurtulmuş, bu görevlerinden istifa ettiler. 
     Bekaroğlu, Kurtulmuş ile parti genel merkezinde düzenlediği basın toplantısında, hazırladıkları ortak metni gazetecilere okudu. 
     SP'nin 3 Kasım seçimlerinde aldığı sonucun bütün sorumluluğunun genel merkeze ait olduğunu belirten Bekaroğlu, ''Alınan bu sonucun sağlıklı değerlendirilebilmesi ve gerekli tedbirlerin alınabilmesi için Genel Başkan dahil, Başkanlık Divanı'nın istifa etmesi gerekmektedir'' diye konuştu. 
     Bekaroğlu, dün yapılan Başkanlık Divanı toplantısında, bu istifanın gerçekleşmesi için gösterdikleri çabaların sonuçsuz kaldığını ifade ederek, şunları söyledi 
     ''Hiçbir şey olmamış gibi davranmamız mümkün olmadığından, genel başkan yardımcılığından ayrılmaya karar verdik. Amacımız, karar organlarımıza sağlıklı müzakere imkanı tanımak ve milletimizin, teşkilatlarımızın hukukunu korumaktır. 
     Bugüne kadar savunduklarımızın haklılığına inancımız tamdır. Kurucular ve Genel İdare Kurulu üyeliğimiz devam etmektedir. Hak, adalet ve özgürlük mücadelesi için siyaset yapan partimizde, teşkilatlarımızla birlikte olmaya devam edeceğiz. 
     Bu parti, bu uğurda yıllarca hiçbir çıkar gözetmeden çalışan teşkilat mensuplarımızındır. Teşkilat mensuplarımız, 3 Kasım seçimlerinde alınan milli görüş tarihinin bu en kötü sonucunu elbette sorgulayacaklardır. Özveri ile çalışan ve zor günlerde sağlam durarak kendilerini kanıtlamış olan dava arkadaşlarımıza kimsenin kapıyı gösterme hakkı yoktur.'' Bekaroğlu, Oğuzhan Asıltürk'ü de eleştirerek, Asıltürk'ün dün yaptığı ''Genel Başkan'ı ve yönetimi beğenmeyen gider'' açıklamasını, ''bir talihsizlik'' olarak değerlendirdiklerini söyledi. Bekaroğlu, ''Bu davada hiç kimse layusel değildir. Herkes kendine çekidüzen vermek zorundadır'' dedi. 
     
</TEXT>
</DOC>
