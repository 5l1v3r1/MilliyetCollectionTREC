<DOC>
<DOCNO> 114181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/yazar/congar.html </URL>
<DATE> 2002/10/21/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Tetik çekme hakkına karşı 
</HEADLINE>
<TEXT>

     Korkunun ecele de faydası yok, hayata da... Güya biliyoruz ya bunu, 2 Ekim’den beri ABD başkentinin çevresinde dört dönen katilin silahından çıkacak kurşunun beni, seni, onu bulma olasılığının aslında ne kadar düşük olduğunu söyleyip duruyoruz birbirimize. 
     David Ropeik, dünkü "Washington Post" gazetesinde, bu çevrede yaşayan herbirimiz için, nişancının hedefi olma olasılığının "517 bin 422’de bir" olduğunu yazmıştı örneğin. Ropeik, Harvard Üniversitesi Risk Analizi Merkezi’nde yöneticilik yapıyor ve neyin gerçekten tehlikeli, neyin gerçekten güvenli olduğu konusunda karar vermeye yardımcı bir kılavuz niteliğindeki "Risk" kitabının yazarlarından. 
     Eh, işin ehli, "Merak etmeyin, tık diye vurulup ölme riskiniz düşük" diyorsa, düşüktür tabii. Yine de, örneğin bir bankta oturup dinlenirken ya da alışveriş torbalarını arabaya yerleştirdiğimiz sırada ya da okul kapısında bir an oyalandığımızda ya da lokanta çıkışında biraz yavaş hareket ediyorsak ya da depoya benzin dolmasını beklerken, nişancı kurşununa kurban gitme olasılığımızın, ne bileyim, örneğin, gripten ölmemiz riskinden daha az olduğunu bilmek, korkuya deva değil. 
     Üç hafta içinde, Washington çevresinde, toplam 12 kişiye ateş edip, bunlardan dokuzunu tek kurşunla öldüren seri katil yakalanmadıkça da, için için korkacağız herhalde. Öğrenciler, ders aralarında okul binası dışına çıkmalarının yasak olmasına alışacaklar otoparkların, anayola yakın bölümleri bomboş duracak benzin alırken arabasının yanına çömelip gizlenenleri gördüğümüzde şaşırmayacağız. Nişancının kurbanlarını, kadın - erkek, çocuk - ihtiyar, siyah - beyaz ayrımı yapmadan, tamamen rastgele seçmesi, her kurşunda "Ben de olabilirdim, bu" duygusunu besleyecek ister istemez. Günlük hayatın en sıradan, en masum anları, teröre teslim olacak. 
     
     Silahların parmak izi... 
     Washington ve çevresini terörize eden saldırganın, .223 - kalibrelik kurşun kullanan, uzun namlulu bir silahı var bunu biliyoruz. Ve Amerikan özgürlüğünün temel ölçütlerden birinin, "silah serbestiyesi" olması sayesinde de, işte ancak bu kadarını biliyoruz. 
     Kolay değil Amerikan Anayasası’nın 1791’de kabul edilen ve dört başı mamur bir Temel Haklar Beyannamesi niteliğindeki Bill of Rights ilk on değişiklik maddesinden ikincisi, "milislerin" özgür bir ülkenin güvenliği için önemini vurgular ve Amerikalılar’ın silah alma ve taşıma hakkını güvenceye alır. 
     İşte ABD’de ne zaman siyasi bir suikast gerçekleşse, ne zaman ufacık çocuklar babalarının silahını aşırıp okullarını kana bulasalar ya da şimdi olduğu gibi, ne zaman bir katil, peşindeki polis gücüyle alay edercesine, cinayet üzerine cinayet işlese gündeme gelen "silahlara denetim" talebi de, karşısında hep bu Anayasa’nın ikinci değişiklik maddesine sırtını yaslayan silah lobisini bulur. 
     Esrarengiz nişancının, Amerikan gündemine yeniden soktuğu "balistik parmak izi" tartışması da aynı kaderi paylaşıyor. 
     Balistik parmak izi, hangi kurşunun hangi silahtan çıktığını belirlemeye yönelik bir tür görsel tarama sisteminin adı. Her silahın namlusundan geçen kurşunun kovanına sadece kendisine özgü bir iz bırakmasına dayanan bu sistem, sözkonusu izlerin ülke çapında bir veri bankasında toplanması halinde, ABD’nin herhangi bir yerinde sıkılan bir kurşunun hangi silahtan çıktığının anında saptanmasına yarayacak. 
     Dahası eğer veri bankası, gerektiği gibi işlerse, yani her ruhsatlı silah satıcısı, sattığı her silahın, üretici firma tarafından hazırlanmış yedek kovanını ve silahı sattığı kişinin silah ruhsatı örneği ile ek kimlik bilgilerini, bağlı olduğu eyaletin polis idaresine iletmek zorunda tutulursa, kurşun ile kurşunu atan silahın sahibi arasında doğrudan bir ilişki kurmak da kolaylaşacak. 
     
     Silah demek, oy demek... 
     Balistik parmak izi uygulamasını, ABD’de, özellikle de bu ideal haliyle hayata geçirmek hemen hemen imkansız. Zira Amerikan federal yasaları, halihazırda, silah alanlar hakkındaki sicil kayıt belgelerinin en fazla 90 gün veri bankasında tutulduktan sonra silinmesini öngörüyor. Başka deyişle, yasal yoldan aldığınız silahla birilerine saldırmak için üç ay bekleyecek olursanız, silahınızın balistik parmak izinin olup olmaması sizi pek de ırgalamayabilir. Üstelik Adalet Bakanı John Ashcroft, bu sicil kaydı saklama süresinin 24 saate indirilmesinden yana 
     Sınırlı da olsa, ülke çapında sadece, "liberal" ve büyük harfle "Demokrat" yani ağırlıklı olarak Demokratik Parti’ye oy veren olmakla tanınan iki doğu kıyısı eyaleti, New York ve Maryland, bir süredir silahlarının parmak izini tutuyor. 
     Bu sistemin, ülke çapında uygulanmasını isteyenler ise, silah denetimi yanlısı gruplar ile onların etkileyebildiği, Demokratik Parti’nin en "sol" kanadındaki, az sayıdaki siyasetçiden ibaret. Tabii, tetik çekme hakkına karşı söylenen her söz, karşısında hemen Cumhuriyetçi Parti’yi ve bu partiye büyük maddi destek sağlayan Ulusal Silah Derneği’ni NRA buluyor. 
     Silah serbestiyesi, ABD’nin ideolojik fay hatlarından. Geleneksel olarak, bireysel özgürlükler üzerinde devletin düzenleme yapmasına karşı çizgideki Cumhuriyetçiler, bu ideolojik miras kadar, NRA ile olan organik bağları sayesinde de silah serbestiyesinin baş savunucusular. Bu cephenin temsilcisi olan Bush Beyaz Sarayı, Washington nişancısıyla ilgili olarak, sorunun "denetim değil, değerler meselesi" olduğunu buyurdu geçen gün 
     ABD’nin "silah kültürünün" daha yaygın olduğu güney ve batı eyaletlerinden oy alma derdindeki Demokratlar da, silah denetimi için seslerini pek çıkarmıyorlar. Denetimi hararetle savunanların ağırlığını, kuzey ve doğu eyaletlerinde yaşayan, kentli kadınların oluşturduğu bir grup zaten kendilerini desteklediğini düşünerek, "tetik çekme özgürlüğünden yana" çıkışlarla, kendilerine daha mesafeli, kırsal ve çoğunlukla da erkek seçmenlere erişebilme hesabı yapıyorlar. Bu hesaplar sürdükçe de, nişancı korkusunun, ABD’yi "balistik parmak izi" uygulamasına yaklaştırması pek kolay değil. Ne de olsa, çocuklarını, aspirin kutusu açmaktan koruyan özel ilaç kapağı yasalarına sahip, silahlarının tetiğine "çocuk kilidi" vurmayı ise "özgürlük" adına reddeden bir ülke burası 
     
     







Babalar ve oğullar 


ABD ve Kuzey Irak’a mesaj 


Tetik çekme hakkına karşı 


2003 bütçesi umutlu ama temkinli 


Bush, Saddam, generaller 


Beni al, beni al Onu alma 


Piyasalar iyi senaryoya inanmak istiyor ama... 


Leona Helmsley’in ABD’de hayatı kaydı Türkiye’de olsa yaşardı... 


</TEXT>
</DOC>
