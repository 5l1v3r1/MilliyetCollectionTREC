<DOC>
<DOCNO> 137965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko37.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Akşit İnşallah turizmdeki KDV oranının inişini birlikte göreceğiz. 
</HEADLINE>
<TEXT>

     Turizm Bakanı Güldal Akşit, turizm sektöründeki yüzde 18'lik KDV'nin sektörü rakip ülkelerle rekabet edemeyecek bir konuma taşıdığını belirterek, ''İnşallah benim bakanlığım döneminde turizmdeki KDV oranının yavaş yavaş inmeye başladığını birlikte yaşayacağız diyorum. Bunu müjdelemek istiyorum'' dedi Tüyap Beylikdüzü'nde düzenlenen 16. Otel ve Lokanta Ekipmanları Fuarı'nın açılışında konuşan Bakan Akşit, İstanbul'un her alandaki potansiyeli ile Türkiye'nin dünyaya açılan penceresi olma özelliğini her geçen gün pekiştirdiğini söyledi. 
     Akşit, bu nedenle Turizm Bakanı olarak İstanbul'u Türkiye'nin turizm sektörünün dinamosu olacak bir aşamaya taşımaya kararlı olduğunu, İstanbul'un dünya turizminin de başkenti olacağını belirtti. İçerde ve dışarıda gerçekleştirdikleri çalışmalarda ve temaslarda Türkiye'nin turizmde bir marka olmaya başladığını memnuniyetle gözlemlediklerini anlatan Akşit, ''Ancak, bu yeterli değil. Tesisinden mutfağına kadar turizmin her alanında markalar oluşturulması şarttır. Bu markalar oluştuğu oranda bir turizm ülkesi olma konumunu sürdürülebilir kılmak mümkün olacaktır'' dedi. 
     Fuar süresince gerçekleştirilecek etkinlik ve çalışmaların turizmin bir endüstri ve öncelikli sektör olarak algılanmaya başlandığını göstereceğini belirten Akşit, iyi bir ürüne sahip olmak kadar bu ürünü geliştirip bir marka haline getirmek ve iyi bir ambalajlamayla da pazarlamanın önemli olduğunu vurguladı. 
     
     İKİNCİ ATILIM DÖNEMİ 
     Bakan Akşit, şunları kaydetti. 
     ''Elimizdeki ürün son derece ayrıcalıklı ve değerli üründür. Bakanlık olarak aralıksız devam ettiğimiz dış satım çalışmalarımıza paralel olarak turizm sektörümüze ikinci atılım dönemini gerçekleştirebilmek amacıyla yapısal reformları da içeren yasal düzenlemelere ilişkin kanun tasarıları sektör temsilcileri ile tekrar gözden geçirilerek çok kısa sürede TBMM'ye sevk edilecektir. Böylelikle bir taraftan tanıtım ve reklam faaliyetleri ile talep yönüne ilişkin çalışmaları hızlandırırken diğer taraftan turizmin arzının dizaynına yönelik çalışmaları başlatmayı planlıyoruz. '' Güldal Akşit, Türkiye'nin böylelikle başta yabancı yatırımcı olmak üzere tüm yatırımcılar açısından bir cazibe merkezi haline getirileceğini belirtti. Akşit, ''bunları yaparken en büyük inancımız sektörün dinamik yapısıdır. İnanıyorum ki turizm sektörü istikrar ortamında gelişme hızını artırarak sürdürecek'' dedi. 
     
     KDV ORANI 
     Turizm sektöründeki yüzde 18'lik KDV oranının sektörü rakip ülkelerle rekabet edemeyecek bir konuma taşıdığına işaret eden Akşit, şunları belirtti 
     ''Turizm ile ekonomisini götüren ülkelerde bu oran yüzde 5-10 civarındadır. Ancak, Türkiye için bugün yüzde 5-10'unu telaffuz etmek biraz hayalcilik olacaktır. Fakat ben kendilerine şu müjdeyi vermek istiyorum. Sayın Maliye Bakanımız ile bu konuyu ilk görevi başladığım günlerde görüştüm. Ve ısrarla en azından turizm sektörünün teşviki adına bu oranın bir anda rekabet edebilecek seviyeye çekilmese de teşvik mahiyetinde olabilecek seviyeye çekilmesini rica ettim. Kendisi bu konuya son derece sıcak bakmaktadır. Ancak takdir edersiniz ki Türkiye'nin son dönemde tek gelir kaynağı da vergilerdir. Onun için bu dönemi, zorlukları hep birlikte aşacağız ve inşallah bu dönemde benim bakanlığım döneminde turizmdeki KDV oranının yavaş yavaş inmeye başladığını birlikte yaşacağız diyorum. Bunu müjdelemek istiyorum.'' Turizm Bakanı'nın bu sözleri fuarın katılımcılarından alkış aldı. Güldal Akşit, pekçok ülkenin sanayi devrimi ile gelişmesini tamamladığını hatırlatarak, ''Türkiye de çağının en önemli endüstrisi olma yolunda hızla ilerleyen turizm sayesinde gelişmesini tamamlayacaktır'' dedi. 
     Turizmin bugün artık iş ve aş anlamına geldiğini belirten Akşit, turizmin Türk ekonomisinin göz ardı edilemeyecek lokomotif sektörü olma yolunda hızla ilerlediğini kaydetti. 
     
     REZERVASYON İPTALİ YOK 
     Gazetecilerin olası Irak operasyonunun turizm sektörüne etkilerine ilişkin sorularını da yanıtlayan Akşit, ''Şu anda çıkan bir karar yok. Şu an için ne bir savaş ortamındayız, ne de bu savaş bizim savaşımız. Biz turizm açısından gerekeni yapıyoruz'' dedi. 
     Dün akşam Milano'daki fuardan döndüğünü anımsatan Akşit, ''Türkiye'ye yaklaşımlar son derece iyi, ama biz eğer böyle kendi kendimizi baltalamaya devam edersek turizm asıl o zaman zarar görecek'' dedi. 
     Turizm Bakanı Güldal Akşit, önlemlere ilişkin soruya da şu yanıtı verdi 
     ''Fuarlar açıyoruz. Biz faaliyetlerimize devam ediyoruz. Ülkemizin tanıtımına devam ediyoruz. Önemli olan doğabilecek zararlardan en az zararla, etkiyle kurtulabilmek. Biz normal faaliyetlerimizi sürdürüyoruz. Şu anda dışardaki tepkiler de tamamen bu yönde. Hiçbir rezervasyon iptalimiz yok. Sadece biraz rezervasyonlarda yavaşlama var. Dışardan bakışla şu anda Türkiye'de bu kadar büyük bir olumsuzluk da görünmüyor. Biz içeriden kendi kendimizi daha çok yiyoruz.'' 
     





</TEXT>
</DOC>
