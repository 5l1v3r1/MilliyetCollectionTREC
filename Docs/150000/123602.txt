<DOC>
<DOCNO> 123602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur18.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Kopenhag'a gitmiyor... 
</HEADLINE>
<TEXT>

     Cumhurbaşkanı Ahmet Necdet Sezer, AB'nin Kopenhag Zirvesi'nde Türkiye'ye tarih vereceğini ummadığını belirterek, ''Bu nedenle de Kopenhag'a gitmeyi düşünmüyorum'' dedi. 
     Sezer, Belarus Büyükelçisi Natalia Zhlevich'i Çankaya Köşkü'nde kabul etti. 
     Zhlevich, Cumhurbaşkanı Sezer'e güven mektubu sundu. 
     Cumhurbaşkanı Sezer, kabulden önce, gazetecilerin 12 Aralık'ta Kopenhag'ta yapılacak AB Zirvesi'ne ilişkin sorularını yanıtladı. 
     Sezer, ''Zirve öncesinde Danimarka'dan Türkiye'ye tarih verilmeyeceği konusunda olumsuz sinyaller geldi. Bunu nasıl değerlendiriyorsunuz '' sorusuna şu yanıtı verdi 
     ''Olumsuz sinyal sadece Danimarka'dan değil, başka ülkelerden de geldi. 12 Aralık'ta tarih verileceğini ummuyorum. Bu nedenle de Kopenhag'a gitmeyi düşünmüyorum.'' 
     
     FİKRİNİ NİYE DEĞİŞTİRDİ 

     Cumhurbaşkanı Ahmet Necdet Sezer'in Kopenhag zirvesi için Danimarka'ya gitmeme kararında, AB dönem başkanı Danimarka Başbakanı Anders Fogh Rasmussen ve diğer AB yetkililerinin olumsuz açıklamaları etkili oldu. 
     Edinilen bilgiye göre, Sezer, Başbakan Abdullah Gül ve CHP Genel Başkanı Deniz Baykal ile Kopenhag'a giderek, Türkiye'nin AB üyeliği konusunda iktidarı ve muhalefeti ile ortak kararlılığını vurgulamayı planlıyordu. Ancak AB'den gelen olumsuz açıklamalar Sezer'in bugün fikrini değiştirmesine neden oldu. 
     Cumhurbaşkanı Sezer, bugün Belarus Büyükelçisi Natalia Zhlevich'i Çankaya Köşkü'nde kabulünden önce gazetecilerin sorusu üzerine, ''Olumsuz sinyal sadece Danimarka'dan değil, başka ülkelerden de geldi. 12 Aralık'ta tarih verileceğini umuyorum. Bu nedenle de Kopenhag'a gitmeyi düşünmüyorum'' dedi. 
     Sezer, Yunanistan Büyükelçisi Mihail Hristides'i Çankaya Köşkü'nde kabulünden önce de gazetecilerin soruları üzerine, AB ülkelerinin ve AB yetkililerinin bir süredir ''Kopenhag siyasal ölçütlerini yerine getirdiğinde Türkiye'ye görüşme tarihi verileceği'' yönünde sözler söylediklerini, Türkiye'nin de uyum için yasal düzenlemeler yaptığını belirterek, ''Tabii, önce bunu söyleyen AB üyesi ülkeler 12 Aralık'ta bir sınavdan geçecekler, sözlerinin içten olup olmadığı yönündeki bir sınavdan'' diye konuştu. 
     Danimarka Başbakanı Rasmussen, Almanya'da yayınlanan Welt am Sonntag gazetesine yaptığı açıklamada, üyelik müzakerelerine başlanması için Türkiye'ye Kopenhag zirvesinde takvim verilmeyeceğini söylemişti. 
     
</TEXT>
</DOC>
