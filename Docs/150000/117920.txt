<DOC>
<DOCNO> 117920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/spor/spo02.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TARİH UNTMAYACAK 
</HEADLINE>
<TEXT>

Fenerbahçe’nin başarılı file bekçisi Rüştü, Galatasaray karşılaşmasında kimsenin böyle bir skor beklemediğini söyledi, "Ancak çok şanssız sonuçlar aldık. Sonunda derbide patladık" dedi 
     YALÇIN TÜRK 

     Galatasaray karşısında yaptığı kritik kurtarışlarla farklı galibiyetin belki de yaratıcısı olan Fenerbahçe kalecisi Rüştü sahada yaşadıkları, gelecekle ilgili düşüncelerini en ince ayrıntısına kadar MİLLİYET’e anlattı. Milli kaleciye biz sorduk, o müthiş atmosferde yaşananların cevabını tek tek aldık. 
     - 6 - 0 için ne diyeceksin 
     "Kimse böyle bir skor beklemiyordu. Futbol bu yüzden çok seviliyor. Umulmadık sonuçlar bir anda doğabiliyor. Şanssız maçlar sonrası bir patlama yapacaktık ve bu Galatasaray maçına denk geldi. Tarih bu skoru unutmayacak. Yıllar sonra böyle bir ilk yaşadığımız için bizler de çok mutluyuz." 
     
     - Lorant çok eleştirildi. Sence bunları hak ediyor mu 
     "Eleştiri doğal. Hele büyük camianın başında teknik patronsanız bu her zaman olacak. Bana göre Lorant’ın hep negatif yönleri yazıldı. İyi yönleri nedense teğet geçildi. Lorant çok yönlü bir hoca. Asla pes etmiyor. Her hocanın bir sistemi vardır. Bu kimine göre doğru, kimine göre yanlıştır. Lorant’ın Galatasaray maçı öncesinde verdiği taktiğe bakılırsa ya farklı kazanacaktık, ya da farklı kaybedecektik. Onun söylediklerini yaptık, farkı yakaladık. 
     
     - Panathinaikos maçı için neler söyleyeceksin 
     "Şampiyonlar Ligi’ne kalıp, iyi işler yapmak sezon başındaki hedefimizdi. Kamuoyu da bizden çok şey bekliyordu. Ama olmadı. Yeni hedef UEFA Kupası. Büyük hedefler koymak, bence çok iyi. Yalnız insanları şartlandırmamak gerekir. Bana göre Atina’daki maç İstanbul’dakinden çok daha kolay geçecek." 
     
     - Herkes ilk maçtaki golü konuşuyor. 
     "Aslında o şutu bekliyordum. Ama topun gelişi beni yanılttı. Yine de hazırlıklı olmam gerekirdi. O golü unutmak için büyük çaba sarfediyorum. Asla yenilecek bir gol değildi. Ayakla bile çıkartabilirdim." 
     
     - Sakatlığın ne durumda 
     "Ağrılarım var. Zaman zaman iyi çalışmalar yapıyorum. Ancak bazen tempom düşüyor. Aslında bir ay dinlenebilsem kolay kolay gol yiyeceğimi sanmıyorum." 
     
     - Fenerbahçe neden bir türlü beklenen oyununu sergileyemiyor 
     "Dünya Kupası’ndan dönen hiçbir oyuncu kendini maalesef lige veremiyor. Orada yaşadığımız stres, üzüntü ve beyin yorulması bizleri çok yıprattı. Galatasaray’daki arkadaşlarım da öyle. Fenerbahçe’nin ve Galatasaray’ın istenen tempoyu yakalayamamasını ben buna bağlıyorum." 
     
     - Fenerbahçe seyircisinin tavrını nasıl değerlendiriyorsun 
     "Yapılan hiç hoş değil. Tabii bunları tüm camiaya mal etmek yanlış olur. Dünya Kupası’ndaki ortamı gördük. Bizim taraftarlarımızın da bunlardan örnek alıp, aynı şeyleri yapacağını umduk. Ama maalesef olmadı. Bu sorun kökünden çözülmeli. Yoksa ülke olarak başımız çok ağrıyacak. 
     
Revivo’dan rest      YUSUF KOBAL 

     GALATASARAY maçında şans bulamayan ve bu duruma çok sinirlenen Revivo’nun, sakatlığını bahane ederek ülkesine gittiği belirtildi. Teknik Direktör Lorant’ın İsrailli yıldıza, karşılaşmanın ortalarına doğru "Hazırlanmaya başlan. Washington’un yerine gireceksin" dediği ve ısınmaya yolladığı öğrenildi. Ancak oyuna giremeyen Revivo’nun büyük hayal kırıklığı yaşadığı ve tepki olarak "Sakatım. Tedaviye gidiyorum. Sonra da milli maç var. 10 gün sonra dönerim" restini çekerek İsrail’in yolunu tuttuğu ifade edildi. 
     
Muhteşem ikili      GALATASARAY maçının iki kahramanı Tuncay ve Serhat, Milliyet’e özel açıklamalar yaptılar. Attığı golle gerçek bir Fenerbahçeli olduğunu söyleyen Tuncay, "Rüştü, Ogün, Ortega, Revivo gibi yıldızlarla nasıl oynarım diye hep düşünüyordum. Bugün yaşadıklarıma inanamıyorum. Gol sonrası kendimi kaybettim, tribünlere çıkabilirdim" dedi. 
     SERHAT ise kritik bir döneme girdiklerini söyledi, "Samsun maçını geçer, Panathinaikos’u da elersek bizi kimse tutamaz. Farklı galibiyet sonrası havaya girmedik, ayaklarımız yerde. Kazanmamız gerekiyordu, kazandık. Üç kupada da gözümüz var. Özellikle 19 yıldır kazanılamayan Türkiye Kupası’nı bu sene alacağız" diye konuştu. 
     
Atina’da kuş uçmayacak      YORGO KIRBAKİ - ATİNA 

     YUNAN polisi, Panathinaikos - Fenerbahçe maçı ile ilgili alacağı güvenlik önlemlerini açıkladı. Atina Emniyet Müdürlüğü karşılaşma günü 3500 polisin görev yapacağını bildirdi. Polis refakatinde stada gelecek ve ayrılacak Fenerbahçe taraftarları stadın 6 numaralı tribününde oturacaklar. Bu tribünün iki yanındaki 5 ve 7 numaraları tribünlere seyirci alınmayacak. 
     UEFA Disiplin Komitesi Başkanı Peter Linacher ise Fenerbahçe Kulübü’ne, Panathinaikos’la oynanan ilk maçta çıkan olaylarla ilgili her türlü yorum ve delili, 13 Kasım’a kadar gönderebileceğini bildirdi. Avusturyalı UEFA Delegesi Gerhard Kapl de komiteye ılımlı bir rapor sundu, karşılıklı provakasyonla bazı olayların çıktığını ancak polisin taşkınlıkları çabuk önlediğini belirtti. 
     
Ceyhun ilk onbirde      KIRMIZI kart cezası nedeniyle Samsunspor maçında görev alamayacak olan Ortega’nın yerine Lorant, Ceyhun’a şans verecek. Hazırlıklıkları dün yaptığı tek idmanla sürdüren Sarı - Lacivertli takımda Fatih’in yerine de genç Erman’ın oynayabileceği belirtildi. 
     
Aydın başkan      FENERBAHÇELİ Sporcular Yardımlaşma Derneği’nin yapılan Genel Kurulu’nda başkanlığına yeniden Eşref Aydın getirildi. Yönetim kurulu ise şu isimlerden oluştu Ogün Altıparmak 2.Başkan , Ünal Uyguç Genel Sekreter , Tahir Perek, Erol Pekelman, Hüseyin Yıldırım, Tahsin Albayrak, Selçuk Yula, İzzet Işıldar 
     



 SPOR 

























</TEXT>
</DOC>
