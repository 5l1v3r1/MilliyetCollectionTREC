<DOC>
<DOCNO> 135100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur23.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nehir donunca oyun sahası oldu... 
</HEADLINE>
<TEXT>

     Ağrı'da, soğuk nedeniyle donan ve üzeri tamamen buzla kaplanan Murat Nehri, çocukların oyun alanı oldu. 
     Bölgede, kış mevsiminin en ağır yaşandığı illerden biri olan Ağrı'da, yaz mevsiminde taşkınlıklarıyla anımsanan Murat Nehri dondu. Üzeri tamamen buzla kaplı olan nehir, özellikle oyun alanı bulmakta sıkıntı çeken çocukları sevindirdi. 
     Yüzüncü Yıl Mahallesi'nde Murat Nehri'ni futbol sahası olarak kullanmaya başlayan çocuklar, kendilerini oyuna kaptırdıktan sonra, bir nehrin üzerinde olduklarını unutuyorlar. Oyun sırasında terleyen çocuklar, su ihtiyaçlarını da yine yer yer buz kırıklarının olduğu nehirden su içerek gideriyorlar. 
     Bu arada, gün içinde hava sıcaklığının yükselmesiyle birlikte nehrin üzerindeki buz tabakasında meydana gelen incelme ise Murat Nehri'ni tehlikeli bir oyun sahası haline getiriyor. 
     





</TEXT>
</DOC>
