<DOC>
<DOCNO> 119499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sondun01.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek "AB, Türkiye şansını tepmek üzere" 
</HEADLINE>
<TEXT>

     Amerikan haftalık haber dergisi Newsweek, AB'nin Türkiye'yi üyeliğe alarak ''enerjik bir Avrupa'' yaratma fırsatına sahip olduğunu, ancak ''bu fırsatı tepmek üzere'' olduğunu yazdı. 
     Newsweek'in uluslararası versiyonunda derginin yöneticilerinden Fareed Zakaria imzasıyla yayımlanan yorumda, ''AB, Türkiye'yi dönüştürebilir, daha geniş ve enerjik bir Avrupa yaratabilir ve İslam dünyasında radikallerle ılımlılar arasındaki dengeyi olumlu yönde büyük ölçüde değiştirebilir. Avrupa'nın buna gücü var. Gereken sadece vizyon ve irade'' denildi. 
     Yorumda buna karşılık, görünen işaretlerden, AB'nin bu fırsatı kullanamamak üzere olduğuna dikkat çekildi. 
     Newsweek'in yorumunda şu ifadeler yer aldı 
     ''Avrupalılar, sık sık ABD'nin terörle savaşta stratejisinin tek boyutlu olduğundan şikayet ediyor ve Müslüman ülkelerin refaha ulaşmasını sağlayamamamız durumunda, F-16'lar ve diğer silahlarla terörün gelişmesini önleyemeyeceğimizi savunuyor. Bu geçerli bir eleştiri, ancak gelişmeleri olumlu yöne çekebilecek en önemli adım, ABD'nin değil, Avrupa'nın elinde. Ve AB, bu fırsatı tepmek üzere. AB, Aralık ayındaki zirvesinde muhtemelen Türkiye'nin birliğe katılma umutlarını yine geciktirecek ve kandırma yoluna gidecek.'' Derginin yorumunda, Türkiye'nin Ağustos ayında çok önemli reformlar gerçekleştirdiği, ancak AB'nin bunların tamamına bir kulp taktığı, Almanya ve Fransa gibi kilit önemdeki ülkelerin Türkiye'ye karşı gizli bir kampanya içinde olduğu ifade edildi. 
     Newsweek'in yorumunda, eski Fransa Cumhurbaşkanı Valery Giscard d'Estaing'in Türkiye'ye ilişkin yorumları da sert bir dille eleştirildi. Türkiye'nin ekonomik durumu ve demokrasisiyle ilgili Avrupa'da dile getirilen itirazların da eleştirildiği yorumda, Portekiz'in AB'ye katıldığı dönemde fakir bir ülke olduğu ve Portekiz'in yanı sıra Yunanistan ve İspanya'nın, katılma anında diktatörlüklerden yeni kurtulduğu vurgulandı. 
     





</TEXT>
</DOC>
