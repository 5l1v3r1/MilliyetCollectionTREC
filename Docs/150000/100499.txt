<DOC>
<DOCNO> 100499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun10.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa basınında olası Irak harekatı tartışması 
</HEADLINE>
<TEXT>

     Avrupa'da yayınlanan çeşitli gazetelerde ABD'nin olası Irak operasyonu değerlendirilirken, Guardian gazetesi, Irak'ın İngiltere Başbakanı Tony Blair'i ''son umut'' olarak gördüğünü öne sürdü. 
     BBC'nin derlediği ve internet sitesinde yayınladığı Avrupa basınında olası Irak tartışmalarına ilişkin bugün çıkan haber ve değerlendirmeler şöyle. 
     GUARDIAN ''BLAIR SON UMUT'' İngiltere'de yayınlanan Guardian gazetesi, ABD Başkanı George Bush'un uluslararası eleştirilere rağmen böyle bir operasyona girişmesinin, ancak Blair'i yanına almasıyla mümkün olabileceğini yazdı. 
     Haberde, bu nedenle Iraklı diplomatların İngiltere nezdinde diplomatik atağa geçtikleri, hatta Dışişleri Bakanı Naci Sabri'nin, İngiltere'yi ziyaret ederek hangi yetkiliyle olursa olsun görüşmeye hazır olduğunu söylediği belirtildi. 
     Guardian, bunlara karşın İngiltere'nin ABD'ye verdiği desteği geri çekmesinin beklenmediğini, Irak'a bir müdahale olursa İngiltere'nin ABD'nin yanında yerini alacağına inanıldığını aktardı. 
     Haberde ayrıca, son zamanlarda yapılan bir ankette, İngilizlerin yüzde 52'sinin Irak'la savaş olasılığına karşı çıktığını gösterdiği belirtildi. 
     LE FIGARO ''SAVAŞ İŞARETLERİ ARTIYOR'' Fransa'da yayınlanan Le Figaro gazetesi, ABD'nin Irak'la savaş hazırlığına başladığı yönünde her türlü işaretin alındığını savundu. 
     Gazetede çıkan haberde, ''ABD Savunma Bakanlığı'nın Pentagon savaş birimlerine yaptığı 'görev başına' çağrılarının hız kazanması, ABD'nin stratejik petrol rezervlerini stoklama kararı ve Ortadoğu'daki Amerikan Kuvvetleri Komutanı General Tommy Franks'in, Ulusal Güvenlik Konseyi'ne savaş planlarını ve öncelikli hedeflerini bildirmesi'' operasyon hazırlığının işaretleri olarak değerlendirildi. 
     Le Figaro, ancak Washington'un müttefiklerinin pek gönüllü olmadığına dikkat çekti. 
     ALMAN BASINI IRAK VE SEÇİMLERE ENDEKSLİ Almanya'da Eylül ayında yapılması planlanan genel seçimler için Başbakan Gerhard Schröder seçim manifestosunun merkezine, 'Irak'la savaşa hayır' sloganını yerleştirirken, Alman gazeteleri, Irak konusunu seçim kampanyasında bu kadar öne çıkarmanın doğru olup olmadığını tartışıyor. 
     Die Tageszeitung'da çıkan bir haberde, Schröder'in Irak'la ilgili konumu olumlu ele alındı. Haberde, anketlerde muhafazakar rakibi Edmund Stoiber'in arkasında kalan Schröder'in seçmenlerin karşısına çarpıcı bir fikirle çıkma arayışında olduğu, Irak konusunda karar kılsa da bunda çok geç kalmışa benzediği belirtildi. 
     Die Welt gazetesi de, bu konudaki haberinde, muhalefetteki Hıristiyan Demokratlar'ın, Irak tartışmasında Almanya'nın tek başına ortaya çıkmasından ziyade, Avrupa Birliği'nin ortak bir konum belirlemesinin önemine dikkat çektiklerini aktardı. 
     AVUSTURYA ''AB'NİN ORTAK TUTUM ARAYIŞI'' Avusturya'da yayınlanan Der Standard'da yer alan bir değerlendirmede de, Irak konusunda Avrupa Birliği'nin ortak tutumuna ilişkin, AB'nin ortak bir tavır sergilemekten çok uzak olduğu ifadesi kullanıldı. 
     Der Standard'daki yazıda, ''neredeyse hiçbir AB ülkesinin, Irak konusunda kendi içinde nihai bir tutum belirleyebilmiş değil'' denilerek, aslında İngiltere dışında ABD'nin AB'nin ne diyeceğine fazla kulak asmayacağı vurgulandı. 
     





</TEXT>
</DOC>
