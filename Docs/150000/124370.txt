<DOC>
<DOCNO> 124370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sondun10.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar beyaz değil şeffaf 
</HEADLINE>
<TEXT>

     Noel ve yılbaşı döneminde dekorasyon amacıyla kullanılan kar taneleri genelde yanlış şekilde yapılıyor. Meteorologlar, kar tanelerinin sekizgen değil altıgen olduğunu söyledi. 
     Almanya'daki Leipzig Üniversitesi'nin Meteoroloji Enstitüsü Başkanı Georg Tetzlaff, kristallerin oluşma yasalarına göre, kar tanelerinin altıgen yapıya sahip olduğunu belirtti. 
     Yüksekteki hava sıcaklığına bağlı olarak kar tanelerinin şekillerinin değiştiğini kaydeden Tetzlaff, ''birbirine tıpatıp benzeyen kar taneleri yoktur. Hepsinin şekli farklıdır'' dedi. 
     
     KAR BEYAZ DEĞİL ŞEFFAF 
     Karın bilinenin aksine beyaz değil şeffaf olduğunu söyleyen Tetzlaff, kristallerin ışığı milyonlarca kez yansıtıp kırdığı için karın beyaz göründüğünü kaydetti. Tetzlaff'ın verdiği bilgiye göre, buz kristalleri ilk başta milimetrenin sadece onda biri büyüklüğünde. Yeterli ağırlığa ulaştıklarında ise yere düşmeye başlayan kar taneleri, havada nem sayesinde büyüyerek gözle görülecek boyuta ulaşıyorlar. Küçük kar taneleri -2 derecede düşerken, daha yüksek sıcaklıklarda düşen kar taneleri daha büyük oluyor. 
     Tetzlaff, ''Yüksek sıcaklıklarda buz kristallerinin uçları erir ve birbirine yapışır'' dedi. 
     





</TEXT>
</DOC>
