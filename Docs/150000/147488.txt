<DOC>
<DOCNO> 147488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun36.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Barbar Saddam rejimi çok yakında sona erecek" 
</HEADLINE>
<TEXT>

     İngiltere'nin silahlı kuvvetlerden sorumlu Savunma Bakan Yardımcısı Adam Ingram, Irak'ta yıllardır gücü elinde tutan barbar Saddam Hüseyin rejiminin çok yakın zamanda sona ereceğini belirterek, Basra'nın İngiliz güçleri tarafından kontrol altına alındığını savundu. 
     Ingram, bugün Londra'da Savunma Bakanlığı'nda düzenlediği basın toplantısında, Irak operasyonunu iki ana bölümde değerlendirdiklerini, bunun birinci bölümünü harekatın askeri yüzünün, ikinci bölümünü ise yeniden yapılandırma ve politik istikrarın sağlanmasının oluşturduğunu anlattı. 
     İkinci bölümde meydana gelecek normalizasyon çalışmalarının şimdiden askeri hedeflerin başarılmasıyla birlikte uygulamaya konulmaya çalışıldığını belirten Ingram, İngiliz güçlerinin Basra'da yürüttükleri harekatın bunun bir örneğini oluşturduğunu kaydetti. 
     Basra'da daha büyük güç kullanılarak daha kısa sürede hedefe varmanın mümkün olduğunu, ancak bunun özellikle tercih edilmediğini belirten Ingram, böylece halkın ve önemli merkezlerin zarar görmemesini hedeflediklerini bildirdi. Basra'nın tam olarak güvenlik altına alınmasının ardından halka yardımların ulaştırılacağını kaydeden Ingram, daha bu başarılmadan da Basra'nın yüzde 60'ına su verilebildiğini anlattı. Bunun, operasyonun askeri ve yeniden yapılandırma hedeflerinin aynı anda yürütülmesine önemli bir örnek teşkil ettiğini belirten Ingram, Basra halkını çok güzel bir geleceğin beklediğini ileri sürdü. 
     Toplantıda konuşan İngiltere Hava Kuvvetleri Komutanı General Sir Peter Squire de, Kraliyet Hava Kuvvetleri'nin son 10 yıldır bir dönüşüm içinde olduğunu, gerek eğitim gerekse donanım yönünden kendisini yenilediğini hatırlattı. 
     Hava Kuvvetleri'nin Körfez'deki askeri yapılandırmaya Şubat ayı başında başladığını ve Mart ayının ilk haftasının sonunda başarılı biçimde bu konuşlandırmayı tamamladığını belirten Squire, koalisyon güçlerinin havadaki tartışmasız üstünlüğünü de rakamlarla anlattı. 
     Squire, günde yaklaşık bin 200'e yakın sorti yapıldığını belirtirken, bu sortilerin sayısal olarak değil, hedefe dair yarattıkları etki açısından önemli olduğunu bildirdi. 
     Squire, yapılan toplam sortilerin yüzde 10'unun İngiliz Kraliyet Hava Kuvvetleri'ne ait uçaklar tarafından gerçekleştirildiğini de kaydederek, İngiliz Hava Kuvvetleri'nin bu çerçevede aralarında Stormshadow, Paveway ve Maverick gibi yeni füzelerin de bulunduğu üç yeni akıllı silahı kullanıma soktuğunu hatırlattı. 
     Bu silahların tümünün yüksek bir güvenilirlik ve başarı ortaya koyduğunu belirten Squire, Irak savaşı sırasında koalisyon güçlerinin ellerindeki silahların yüzde 90'ını akıllı silahların oluşturduğunu vurguladı. Squire, bu oranın Kosova savaşı sırasındaysa sadece yüzde 60 olduğunu bildirdi. 
     Squire, Bağdat'taki elektrik kesintisinden Irak yönetiminin sorumlu olduğunu da ileri sürdü. 
     Irak Devlet Başkanı Saddam Hüseyin'in dün gece Bağdat'ta karartma emri verdiğini söyleyen İngiltere Hava Kuvvetleri Komutanı General Sir Peter Squire, elektrik kesintisinin ittifak güçlerinin saldırısı sonucu meydana gelmediğini kaydetti. 
     





</TEXT>
</DOC>
