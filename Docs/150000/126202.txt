<DOC>
<DOCNO> 126202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/soneko09.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıtta ÖTV tutarları... 
</HEADLINE>
<TEXT>

     Bakanlar Kurulu, bu yıl 1 Ağustos'dan itibaren uygulanmaya başlanan Özel Tüketim Vergisi ÖTV tutarlarını bazı akaryakıt ürünleri için yeniden belirledi. 
     Resmi Gazete'nin bugünkü sayısında yayımlanan karara göre, akaryakıt ürünlerinden oluşan 1 sayılı listedeki mal gruplarından bazılarının ÖTV tutarları binde 4 ile yüzde 11.8 arasında değişen oranlarda artırıldı. 
     Buna göre, 17 Eylül 2002 tarihinden geçerli olmak üzere litrede, motorinden 562 bin lira, marine diesel'den 565 bin 797 lira, fuel oil'den 73 bin 300 lira ÖTV alınacak. 
     Bakanlar Kurulu ÖTV tutarlarını 3 Ekim 2002'den geçerli olmak üzere kilogramda, sıvılaştırılmış petrol gazı LPG , propan ve bütan için 357 bin 500 lira, otogaz için de 368 bin lira olarak belirlerken, bu tutarları 4 Eylül 2002'den geçerli olmak üzere yeniden değiştirdi. Söz konusu tarihten geçerli olmak üzere sıvılaştırılmış petrol gazı LPG , propan ve bütan için ÖTV tutarı 399 bin 614 liraya, otogaz için ise 612 bin 968 liraya yükseltildi. 
     Öte yandan, aralarında benzol, solvent nafta, toluol ve vernikler gibi maddelerin yer aldığı akaryakıt ürünlerinden 1 sayılı listenin B cetvelinde yer alan malların, aynı cetveldeki malların imalinde kullanılmak üzere tesliminde, imal edilen ürünün tabi olduğu vergi tutarı uygulanacak. 4 Kasım 2002 tarihinden itibaren tesliminde uygulanacak bu tutar da değiştirilmeyerek yine 50 bin lira kilogram olarak belirlendi. 
     





</TEXT>
</DOC>
