<DOC>
<DOCNO> 104544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/spor/spo03.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TAŞLAR OTURDU 
</HEADLINE>
<TEXT>

Galatasaray’da Christian ve Hakan Ünsal’ın transferleri Teknik Direktör Terim’in yüzünü güldürdü. Tecrübeli teknik adam, Şampiyonlar Ligi öncesinde istediği kadroya kavuştu 
     HALİL ÖZER 

     Alternatifi bol 
     TRANSFERİN bitmesine kısa bir süre kala Christian ve Hakan Ünsal’ın işinin bitirilmesi Galatasaray’da hedefleri de büyüttü. Ligin ilk üç haftasında eksikler nedeniyle ideal onbirini bulamayan Teknik Direktör Fatih Terim, iki yıldızın gelişiyle birlikte kafasında şekillendirdiği takıma da kavuşmuş oldu. Forvetteki ihtiyacını Christian ile çözen tecrübeli teknik adam, Fransız futbolcunun yanına Arif ile Ümit Karan arasında tercih yapacak. 
     
     Kanat Hakan’ın 
     FATİH Terim’in sezon başından bu yana arayış içinde olduğu bir diğer mevki ise sol kanattı. Geçen sezon bu alanın yükünü omuzlayan Victoria’yı yeterli olmadığı gerekçesiyle yollayan Terim, yeni transfer Murat Erdoğan’ı monte etme girişiminden de sonuç alamamıştı. Başarılı hoca, Hakan Ünsal’ın transferiyle adeta rahat bir nefes aldı. Sol kanatı yeniden Hakan’a bırakacak olan Fatih Terim, Ergün’ü ortaya çekip, orta alanı da güçlendirecek. 
     
     Sıra Emre Aşık’ta 
     TEKNİK Direktör Fatih Terim sezon başından bu yana ilk kez kafasındaki ideal onbiri Malatyaspor karşısında sahaya sürecek. Ayrıca başarılı hoca, yine bu maçta savunmada ilk kez Emre’ye de şans vermeyi düşünüyor. Bu oyuncuyu ilk onbirde olmasa da oyun içinde mutlaka sahaya sürmeyi planlayan Terim yavaş yavaş savunmadaki düzeni de oturtmaya çalışacak. Fatih Terim’in, Emre’nin Fulham’a satışına karşı çıkması, bu oyuncudan yararlanmak istediğinin kanıtı oldu. 
     
Aslan ısınıyor      ŞAMPİYONLAR Ligi ve lig maçlarıyla birlikte haftada üç maçlık sıkı bir periyoda girecek olan Galatasaray, tempoya alışmak için kolları sıvadı. Teknik Direktör Fatih Terim, oyuncularını sezon başından bu yana haftada üç maçlık bir programla hazırlamaya özen gösteriyor. Bu düşünce doğrultusunda Sarı-Kırmızılılar, dün de Florya’da PAF takımı ile hazırlık maçı yaptı. 
     BLACKBURN’DEN transfer edilen Hakan Ünsal’ın da yer aldığı maçta Sarı-Kırmızılı ekip PAF takımını Christian 2 ve Suat’ın golleriyle 3-0 yendi. Sakat Arif, Ergün, Ümit Davala, Berkant ve Batista karşılaşmada yer almazken sakatlanan Ümit Karan maçı yarıda bıraktı. Takımdan ayrı çalışan Berkant ve Ergün’ün Malatya karşısında forma giyme şansının az olduğu bildirildi. 
     
Lazio ile özel maç      SLOVAKYA ile 6 Eylül’de oynanacak olan Milli maç nedeniyle Galatasaray haftayı boş geçirmemek için kolları sıvadı. Teknik Direktör Fatih Terim’in isteği üzerine Sarı-Kırmızılılar’ın İzmir’de Lazio ile karşılaşmak için temaslara başladığı öğrenildi. Eğer Çizme temsilcisi Galatasaray’ın teklifini kabul ederse, karşılaşmanın 4 Eylül’de oynanacağı açıklandı. 
     
Litmanen olmadı      GALATASARAY, son gözdesi Litmanen’in 2 milyon dolarlık fiyatında indirim yapmaması üzerine bu transferden vazgeçti. Christian’ın gelişinin ardından forvetteki sıkıntısını çözen Sarı - Kırmızılılar, bu gelişmenin ardından transferi kapattı. Futbol Şube Sorumlusu Burak Elmas, "Litmanen ile ilişkimizi kestik. Transfer sona erdi" dedi. Öte yandan yıldız futbolcunun menajeri de, "Galatasaray ile görüşmelerden sonuç çıkmadı. Litmanen gitmiyor" dedi. 
     
Duro da dönüyor      KADRODA yedinci yabancı olarak yer alan Galatasaray’ın Arnavut futbolcusu Duro’nun Samsunspor’a bir yıllığına kiralanması gündeme geldi. Geçen sezonda Karadeniz ekibinde oynayan Duro’nun forma bulamama ihtimalinin kesinleşmesi durumunda ayrılmaya sıcak baktığı ifade edildi. Transferin bitmesine kısa bir süre kala genç futbolcunun lisansının çıkmadığı da vurgulandı. 
     



 SPOR 
























</TEXT>
</DOC>
