<DOC>
<DOCNO> 130139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/siyaset/siy04.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’ta 7 aday 
</HEADLINE>
<TEXT>

ANAP, dördüncü genel başkanını bugün seçiyor. İki gün sürecek olağanüstü kongrede bin 150 delege oy kullanacak 
     NAMIK DURUKAN Ankara 

     ANAP’ın bugün yapılacak Olağanüstü 3.Büyük Kongresi’nde Turgut Özal, Yıldırım Akbulut ve Mesut Yılmaz’dan sonra dördüncü genel başkanı seçilecek. Aktif siyaseti bırakan Yılmaz’ın katılmayacağı kongrede yarışın Lütfullah Kayalar ve Ali Talip Özdemir arasında geçmesi bekleniyor. 
     Atatürk Spor Salonu’nda 10.00’da başlayacak kongrede Divan Başkanlığı’na eski bakanlardan Şükrü Yürür’ün seçilmesi bekleniyor. İki gün sürecek, bin 150 delegenin oy kullanacağı kongrenin ilk gününde genel başkan seçimi, ikinci gününde Merkez Karar Yürütme Kurulu MKYK ve Merkez Disiplin Kurulu seçimleri yapılacak. Kongrenin açış konuşmasını, Genel Başkan Vekili Ekrem Pakdemirli yapacak. Genel başkan adayları ise Ali Talip Özdemir, Lütfullah Kayalar, Işın Çelebi, Ekrem Pakdemirli, Adil Aşırım, Perihan Genç ve Yaşar Barut. Genel başkan seçilebilmek için ilk turda 576 oy alınması gerekiyor. İlk turda genel başkanın seçilememesi durumunda, bazı adaylar en çok oy alan adaylar lehine çekilebilecek. Kongreye yazılı mesaj gönderecek olan Yılmaz’ın gölgesi hissedilecek. Ankara’da bir otele yerleşen kardeşi Turgut Yılmaz aracılığıyla delegelerin nabzını yoklayan Yılmaz’ın Kayalar’ı işaret ettiği ileri sürülüyor. Genel merkezde ise kongrenin Kayalar ile Özdemir arasında geçeceği ve sonucun ikinci turda ortaya çıkacağı konuşuluyor. 
     
Anket kavgası      Adaylar, dün parti genel merkezinde açtıkları standlarda broşür ve sinevizyon gösterileriyle delegelerden destek istedi. Pakdemirli’nin kongre öncesi parti adına yaptırdığı anket çalışması ise genel merkez koridorlarında bomba etkisi yaptı. 
     Kayalar’la birlikte hareket eden Genel Sekreter ve Sosyal İşler Başkanı Fevzi İşbaşaran ile Pakdemirli arasında anket çalışması nedeniyle yaşanan gerginliğe, genel başkan yardımcılarından Cengiz Altınkaya da dahil oldu. İşbaşaran, genel başkanlık için Özdemir’in adı çıkan anketi engellemek için Pakdemirli ve Altınkaya ile tartıştı. İşbaşaran, daha önce Verso Siyasal Araştırmalar Merkezi’ne yaptırılan ankete rağmen bundan memnun kalmayan Pakdemirli’nin, Devlet Bakanı AKP’li Beşir Atalay’ın sahibi olduğu ANAR araştırma şirketine şahsi olarak ikinci kamuouyu anketi yaptırdığını ve parti kasasından AKP’lilere 15 milyar lira para aktarıldığını ileri sürerek, bunu kabul edemeyeceklerini söyledi. 
     Bu paranın ödenmemesi için bastıran İşbaşaran, Pakdemirli tarafından görevinden azledildi ve yerine Altınkaya atandı. Ancak İşbaşaran, kongre sonucuna kadar görevinden ayrılmayacağını belirterek, makamını boşaltmadı. 
     Prof. Dr. Murat Şeker imzasını taşıyan Verso Araştırmalar Merkezi’nin açıklamasında ise, ANAP adına yapılan araştırmaya, "Sahte" diyen Pakdemirli aleyhine maddi ve manevi tazminat davası açıldığı belirtildi. 



 SİYASET 













</TEXT>
</DOC>
