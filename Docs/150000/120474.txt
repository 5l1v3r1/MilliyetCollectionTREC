<DOC>
<DOCNO> 120474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo27.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, İzmit'te çıkışını sürdürmek istiyor... 
</HEADLINE>
<TEXT>

     Avrupa kupalarına veda ettikten sonra tüm ağırlığını lige veren Fenerbahçe, son haftalardaki çıkışını İzmit'te de sürdürmek istiyor. 
     Ligde yarın deplasmanda Kocaelispor ile deplasmanda karşılaşacak olan sarı-lacivertliler, sıkıntılı günler geçiren rakiplerini yenerek, haftayı 3 puanla kapatmayı hedefliyor. 
     Ligde en son 10. haftada Gençlerbirliği ile 1-1 berabere kalan Fenerbahçe, bu maçtan sonra yaptığı 3 maçı da farklı skorlarla kazandı. 6 Kasım'da erteleme maçında Galatasaray'ı 6-0, 12. haftada Samsunspor'u deplasmanda 3-1 yenen sarı-lacivertliler, 13. haftada da cezası nedeniyle Ankara'da yaptığı Bursaspor maçını 7-1 kazandı. 
     Son 3 maçta 9 puan toplayarak, lider Galatasaray ile arasındaki farkı 1 maç eksiği bulunmasına karşın 5 puana indiren Fenerbahçe, Kocaelispor'u da yenip, yoluna devam etmek istiyor. 
     
     ORTEGA, FORMASINA KAVUŞUYOR 
     Galatasaray maçında gördüğü kırmızı kart nedeniyle 2 maç ceza alıp, Samsunspor ve Bursaspor maçlarında oynamayan Arjantinli futbolcu Ariel Ortega, Kocaelispor maçında formasına kavuşacak. 
     Teknik direktör Werner Lorant'ın, oynamadığı maçlarda takım farklı skorlu galibiyetler alınca tartışma konusu olan Ortega'yı Kocaelispor maçında ilk 11'de oynatması, hafta başından beri hasta olduğu için idmanlara çıkamayan Rapaiç ile sakatlığı nedeniyle 1 haftadır idman yapmayan Yusuf'a da maçta görev vermemesi bekleniyor. 
     Sarı-lacivertlilerde, sakatlıkları bulunan Mirkoviç, Revivo ve İsmail de yarınki maçta oynamayacak. 
     
     MUHTEMEL 11 
     Fenerbahçe'nin Kocaelispor ile yapacağı lig maçına, şu muhtemel 11 ile çıkması bekleniyor 
     Rüştü, Fatih, Ümit, Ogün, Tuncay, Hakan Steviç , Ortega, Ceyhun, Cem, Serhat, Washington. 
     İzmit İsmetpaşa Stadı'nda saat 17.00'de başlayacak karşılaşmayı, hakem Cem Papila yönetecek. Maç Digitürk Lig TV'den naklen yayınlanacak. 
     





</TEXT>
</DOC>
