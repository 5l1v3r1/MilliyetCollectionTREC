<DOC>
<DOCNO> 118480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo19.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen ile Nouma, Ata Koleji'ni salladı... 
</HEADLINE>
<TEXT>

     Beşiktaşlı futbolcular Sergen Yalçın ve Pascal Nouma, Ata Koleji'nde düzenlenen panele katıldı. 
     İki futbolcu okula öğrencilerin tezahüratları arasında girerken, daha sonra panelde soruları yanıtladı. Beşiktaş'ın yıldız futbolcusu Sergen Yalçın, bu sezonun kendileri için çok önemli olduğunu belirterek, ''100. yılımızı, ligde şampiyon olarak kutlamak istiyoruz. Tüm takım bu hedefe kilitlendi ve şampiyonluk için var gücümüzle çalışıyoruz'' dedi. 
     İç sahada sorun yaşamalarıyla ilgili bir soruya da Sergen, ''Seyircimizin bize karşı büyük bir ilgisi var ve bizi çok iyi destekliyorlar. Tabii bu da zaman zaman baskı oluşturuyor. Ancak artık farklı bir Beşiktaş var. Bundan sonra İnönü Stadı'nda kolay kolay puan vereceğimizi sanmıyorum'' diye yanıt verdi. 
     Sergen bir öğrencinin, ''Atatürk Ben sporcunun zeki, çevik ve ahlaklısını severim demişti. Türkiye'deki sporcular bu kriterlere uyuyor mu'' sorusunu, ''Büyük bir çoğunluğu uyuyor. Ancak uymayanlar da var. Örneğin ben çevik değilimdir'' diye yanıtladı. 
     Bir öğrencinin, ''Tribün terörü en az Beşiktaş'ta görülüyor. Bunun nedeni nedir'' sorusu üzerine de Sergen, ''Beşiktaş taraftarı her zaman takımını sonuna kadar destekleyip, maç kazandırmak istiyor. Bu nedenle de olaylara karışmıyorlar'' dedi. 
     Sergen sakatlığına da değinerek, ''Bazı problemler yaşıyorum. Alaves maçında oynayıp oynamayacağım yarın kesinlik kazanır. Ancak ben oynamak istiyorum'' diye konuştu. 
     Fenerbahçe'nin, Galatasaray'ı 6-0 yenmesinin anımsatılması üzerine Sergen, ''Derbi maçlar her zaman zor olmuştur. Ben bir daha böyle bir skorun oluşabileceğini sanmıyorum'' dedi. 
     
     NOUMA ''PSİKOPATIM'' 
     Öğrencilerin büyük ilgi gösterdiği ve sempatik hareketleriyle ortamı neşelendiren Pascal Nouma ise neden bu kadar sevildiği ile ilgili bir soru üzerine, ''Taraftarlarımız da psikopat, ben de. Herhalde onun için seviliyorum'' diye konuştu. 
     Nouma, ''Futbolu Beşiktaş'ta mı bırakacaksın'' sorusuna, Türkçe ''İnşallah'' yanıtını verirken, Fenerbahçe maçı için Kadıköy'e Beşiktaş taraftarının gidip gitmemesi ile ilgili soruyu da ''Futbol statlarına artık kavga etmeye gittikleri için ben Beşiktaş taraftarının Kadıköy'e gitmesini istemiyorum'' diye yanıtladı. 
     UEFA Kupası'nda finale çıkıp çıkamayacakları ile ilgili bir soruyu da Fransız futbolcu şöyle yanıtladı 
     ''Her zaman daha büyük hedeflere yürümeliyiz. Ancak bizim için şu an önemli olan Alaves karşısında turu geçmek. Finali düşünmek için erken. Önce Alaves'i elemeliyiz. Finale kadar uzun bir yol var ve biz gidebileceğimiz yere kadar gitmek istiyoruz.'' 
     
     NOUMA SINIFLARI DOLAŞTI 
     Ata Koleji'ne Sergen'den önce gelen Pascal Nouma, panel için takım arkadaşını beklerken sınıfları dolaştı. 
     Ana sınıfı ve ilköğretim okulu öğrencilerini sınıflarında ziyaret eden Nouma'ya minik öğrenciler büyük ilgi gösterirken, Fransız futbolcu da çocukları kucağına alarak tek tek ilgilendi. 
     Beşiktaş ve Fenerbahçe formaları giyen iki minik öğrenciyi kucağına alarak öpen Nouma'ya, özellikle bahçede toplanan öğrenciler büyük ilgi gösterirken, Fransız futbolcu, ''Bu çocukları görünce, 25 çocuğum olsun istedim'' dedi. 
     Bu arada Nouma, öğrencilerle birlikte, siyah-beyazlı taraftarların kendisi için bestelediği tezahüratı yaptı. 
     





</TEXT>
</DOC>
