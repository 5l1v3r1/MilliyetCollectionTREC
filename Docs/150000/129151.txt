<DOC>
<DOCNO> 129151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur30.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hz. İsa'nın vaftiz yıldönümünde denizden hac çıkardılar 
</HEADLINE>
<TEXT>

     Hıristiyan inancına göre Hz. İsa'nın doğumu ve vaftiz edilişinin 2003. yılı, Fener Rum Ortodoks Patrikhanesi ile Çengelköy Rum Ortodoks Aya Yorgi Kilisesi'nde düzenlenen ayin ve denizden haç çıkarma törenleriyle kutlandı. 
     Patrikhane'deki Aya Yorgi Kilisesi'nde yapılan ayini, Fener Rum Ortodoks Patriği Bartholomeos yönetti. 
     Mumlar yakılarak duaların okunduğu ayine, Yunanistan Dışişleri Bakan Yardımcısı Yannis Magriyotis, Yunanistan anamuhalefet partisi Yeni Demokrasi'nin Genel Başkanı Kostas Karamanlis, Yunanistan'ın İstanbul Başkonsolosu Panos Kalogeropulos, Yunanistan'dan gelen çok sayıda turist ile cemaat üyeleri katıldı. 
     Yaklaşık 3 saat süren ayinin ardından, Patrikhane tarafından Haliç'te ilk kez, Şehir Hatları İşletmesi Fener Vapur İskelesi önünde ''denizden haç çıkarma'' töreni gerçekleştirildi. 
     Patrik Bartholomeos'un dualar okuyarak Haliç'e attığı haçı çıkarmak için, soğuk suya aldırış etmeyen gençler arasında büyük bir mücadele yaşandı. 
     Yunanistan'dan gelen Yorgo Aristofanis Sekolaria adlı genç, haçı çıkararak Patrik Bartholomeos'a teslim etti. Bartholomeos da, gence üzerinde haç bulunan bir madalyon ve çeşitli hediyeler verdi. 
     
     BARTHOLOMEOS'UN AÇIKLAMASI... 

     Törenden sonra basın mensuplarına açıklama yapan Patrik Bartholomeos, ayinin Hz. İsa'nın doğum günü ve vaftiz edilişi nedeniyle düzenlendiğini belirterek, şunları söyledi 
     ''Çok mutlu bir gün. Haç çıkarma törenini Fener'de yaptığımız için de ayrıca mutluyuz. Bildiğiniz gibi Haliç son yıllarda çok kirliydi. Onun için Haliç'te böyle bir törene cesaret edemiyorduk. İstanbul Büyükşehir Belediyesi'nin çalışmaları sayesinde Haliç temizlendi. Onun için ananevi törenimizi burada, büyük bir kalabalıkla gerçekleştirme imkanı bulduk.'' Bir soru üzerine, Fener İskelesi'nde ilk kez ''denizden haç çıkarma'' töreni düzenlendiğini kaydeden Bartholomeos, ''olası Irak harekatı hakkındaki düşüncesinin'' sorulması üzerine de ''Barış istiyoruz, savaş istemiyoruz'' dedi. 
     
     ÇENGELKÖY'DEKİ TÖREN- 

     Bu arada, Çengelköy Rum Ortodoks Aya Yorgi Kilisesi'nde de bir ayin düzenlendi. Metropolit Yardımcısı Yenodios'un yönettiği ve yaklaşık 3 saat süren ayine katılanlar, Yenodios tarafından kutsandı. 
     Kilisedekiler, ayinin bitmesinden sonra ''denizden haç çıkarma'' töreni için Çengelköy İskelesi'ne geçtiler. 
     Metropolit Yardımcısı Yenodios'un denize attığı haçı bulmak için, 2 kişi denize girdi. 
     Denizdeki haç, kısa süre sonra İsa İnci adlı genç tarafından bulunarak Yenodios'a teslim edildi. Yenodios da, İsa İnci ile haçı bulmak için denize giren Mitko Sanchez'e ucunda haç olan birer kolye taktı. 
     
     HAÇ ÇIKARMA TÖRENİ NEDİR - 

     Hıristiyan inanışına göre, Hz. İsa, Ürdün nehrinde vaftiz edildiği için bu olayın anısına ve onu temsilen deniz, göl ve nehirlere yakın olan kiliselerdeki cemaat ve ruhani temsilciler, ayinin ardından sahile gider. 
     Kutsal haç, dualar eşliğinde ruhani lider tarafından suya atılır. Burada hazır bulunan gençler suya atlayarak, haçı almak için yüzerek yarışır. Haçı çıkaran kişi, ruhani lider tarafından bir altın haç ile ödüllendirilir. Suların kutsanmasını temsil eden adet, İstanbul'un sahil semtlerinde uzun yıllardır yapılıyor. 
     





</TEXT>
</DOC>
