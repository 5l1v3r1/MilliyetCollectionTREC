<DOC>
<DOCNO> 101106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/spor/spo20.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Alpay için servet      İNGİLTERE Premier Ligi’nde forma giydiği Aston Villa ile ipleri koparmaya hazırlanan Alpay, Leeds yöneticileriyle prensipte anlaştı. Alpay ile sözleşmesi süren Aston Villa ise bonservis bedeli olarak 11 milyon sterlin yaklaşık 28 trilyon lira istiyor. Leeds kesenin ağzını açarsa, yıldız oyuncumuz da rekor bir transfere imza atmış olacak. 
     
Yanal rahatladı      FUTBOL Federasyonu, 206 bin 500 dolarlık şahsi teminat mektubu veren Gençlerbirliği’nin hocası Ersun Yanal’a Kocaeli maçı öncesi geçici izin verdi. Yetkililer, geçici çalışma izninin Tahkim Kurulu’nun anlaşmazlık ile ilgili son kararını verinceye kadar geçerli olacağını açıkladılar. 
     
Asbaşkanlar göreve      3 Kasım’daki seçimlerde milletvekili adayı olmak için başkanları istifa eden boks, halter, binicilik ve atletizm federasyonlarını üç aylık dönemde asbaşkanlar yönetecek. Seçilemedikleri takdirde eski görevlerine geri dönmeleri maddesi gereğince başkanlık seçimi yapılmayacak. 
     
Altay gergin      İZMİR kulübünde teknik direktör Yesiç’in istifasının ardından sular durulmuyor. Kulüp Başkanı Hayri Yorgancıoğlu, futbol şube sorumlusu Sadettin Ünlü ile altyapı sorumlusu Abdullah Öz’ü görevlerinden aldı. Yorgancıoğlu, iki yöneticiyi "her şeyi cadı kazanına çevirmekle" suçladı. 
     
Havuz rekora boğuldu      YAZ Kupası Türkiye Yüzme Şampiyonası’nda dün de 11 Türkiye rekoru kırıldı. Bayanlar 50 metre sırtüstü 12 yaşta Ayşe Ergin 32.73 , 13 yaşta Cansu Akın 33.71 , 15 - 16 yaşta Başak Oğuz 31.51 , erkekler 50 metre sırtüstü 12 yaşta Arda Gürdal 33.55 , 14 yaşta Berk Kahraman 29.03, 17 - 18 yaşta Emre Çelik seçmede 27.85 , finalde 27.46 , 200 metre serbest 12 yaş seçmede Fulya Soley 2.17.93 , finalde Beste Can Koç 2.17.93 , 400 metre karışıkta Berk Kahraman 4.53.96 , 200 metre kelebek 17 - 18 yaşta Gülşah Günenç 2.18.18 ile rekor kırdılar. 
     
ABD’de golsüz şov      100. kuruluş yıldönümünü kutlayan Real Madrid, ABD’de oynadığı gösteri maçında Roma ile golsüz berabere kaldı. Giants Stadı’nda geliri AIDS fonuna aktarılan karşılaşmayı Birleşmiş Milletler Genel Sekreteri Kofi Annan ile ABD’li siyasetçi Henry Kissinger da izledi. 
     
Başarılı prova      HIRVATİSTAN’DA 17 - 22 Ağustos’taki Genç Bayanlar Avrupa Voleybol Şampiyonası’na katılacak Genç Milli Takımımız, Beyaz Rusya ile yapılan hazırlık maçını 3 - 0 kazandı. Yeşilyurt Salonu’ndaki maçın setleri 25 - 22, 25 - 21 ve 25 - 18 kapandı. Milliler, rakipleriyle bugün yeniden karşılaşacaklar. 
     



 SPOR 


























</TEXT>
</DOC>
