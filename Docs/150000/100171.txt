<DOC>
<DOCNO> 100171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur20.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Türkiye Partisi "Derviş'in durumu 3-5 günde netlik kazanır" 
</HEADLINE>
<TEXT>

     Yeni Türkiye Partisi YTP Genel Sekreter Yardımcısı Metin Şahin, Devlet Bakanı Kemal Derviş'in YTP'yi İsmail Cem ve Hüsamettin Özkan ile birlikte kurmaya karar verdiğini, Derviş'in durumunun 3-5 gün içinde netlik kazanacağını söyledi. 
     Antalya Tenis İhtisas Kulübü'nde basın toplantısı düzenleyen Metin Şahin, YTP'nin kuruluşuna ilişkin bilgiler verdi. Türkiye'nin sıkıntılı bir dönemden geçtiğini, hükümet içinde iç çekişmeler nedeniyle sorunlar yaşandığını ileri süren Şahin, bu dönemde Kemal Derviş, İsmail Cem ve Hüsamettin Özkan'ın birlikte yeni bir siyasal hareketi başlatma kararı aldıklarını belirtti. YTP'nin kuruluşunun ülkede büyük sevinçle karşılandığını söyleyen Metin Işık, YTP'nin kurulmasıyla parlamentoda dengelerin değiştiğini, erken seçim ve AB'ye uyum yasalarının çıkarıldığını ve Türkiye'nin önünün açıldığını söyledi. 
     YTP'nin örgütlenmesinin 22 Ağustos'a kadar tamamlanacağını bildiren Şahin, şöyle devam etti 
     ''YTP milletvekillerinin tamamı, Anadolu'da kendi seçim bölgelerine dağılmışlardır. Örgütlenme çalışmaları devam etmektedir. Biz sağ sol ayırımı yapmadan birlik istiyoruz. Sayın Kemal Derviş yoğun temas trafiği içinde... Sanıyorum bugün veya yarın sabah bu temaslarını tamamlayacaktır ve 3-5 gün zarfında durumu netleşecektir. Çağdaş çoğunluğu bir çatı altında toplamaya çalışıyoruz. Yelpazemiz, açılımımız geniştir. Bu başarıldığı takdirde Türkiye'nin önü açılacaktır.'' 
     
     ''TÜRKİYE'Yİ İLERİYE GÖTÜRMEYİ HEDEFLİYORUZ'' 
     Şahin, işsizliğin had safhaya ulaştığını, gençlerin endişeli olduğunu kaydederek, ''Oy kullananların yarısına yakını 35 yaş altı gençtir. Bu kesim, gelecek endişesi içinde. Türkiye'nin kalkınması için herkesle birleşerek Türkiye'yi ileriye götürmeyi hedefliyoruz. Gençler YTP ile umutlanmışlardır. Gençliğimizi kısır sağ sol çekişmesine atmak haksızlık olur. Girişimci insanların önünü açmak için her türlü desteği vereceğiz'' diye konuştu. 
     Toplantıda, gazetecilerin sorularını da yanıtlayan Metin Şahin, MHP'nin AB'ye uyum yasalarının iptali için Anayasa Mahkemesi'ne başvurmasına ilişkin bir soru üzerine, MHP'nin hangi gerekçe ile iptal başvurusunda bulunacağını bilmediğini söyledi. Türkiye'de yaşayanların büyük bölümünün Türkiye'nin AB'ye girmesini istediğini belirten Işık, Anayasa Mahkemesi'nden MHP'nin beklediği gibi bir sonucun çıkmasının beklenmediğini kaydetti. 
     Bir gazetecinin ''Yeni Türkiye Partisi'nin neresi yeni '' sorusuna da Işık, ''Siyaset kendisini, projeleriyle, toplumun baskısıyla yeniliyor. YTP'yi kuranların yüzleri eski, ama projeleri, sorunlara yaklaşımları yeni...'' karşılığını verdi. 
     Türkiye'nin AB'ye uyum yasaları ile ufkunun değiştiğini, YTP'nin ne kadar kabul gördüğünün 3-5 gün içinde belli olacağını belirten Şahin, Türkiye'de çok sayıda parti olduğunu, bunlardan yarısının barajın altında kalacağını, seçimin en iddialı partisinin YTP olduğunu söyledi. 
     Işık, partisinin Antalya'daki örgütlenme çalışamalarının bu hafta sonuna kadar tamamlanacağını bildirdi. 
     





</TEXT>
</DOC>
