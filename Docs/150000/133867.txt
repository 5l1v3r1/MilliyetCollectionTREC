<DOC>
<DOCNO> 133867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/soneko07.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
5 katrilyon liralık proje Yatırım Programı'ndan çıkarılıyor 
</HEADLINE>
<TEXT>

     Yapılabilirliği ve önceliğini kaybetmiş yatırımlardan, proje tutarı yaklaşık 5 katrilyon lirayı bulan proje Yatırım Programı'ndan çıkarılıyor. 
     Edinilen bilgiye göre, 230'u ana proje, 370'i de alt proje olmak üzere, Yatırım Programı'ndan çıkarılacak proje sayısı toplam 600'e yaklaşıyor. 
     Çıkarılan projelerin genellikle, ihalesiz ve iz ödenekle 1 milyar liralık ödenek bekleyen projeler olduğu belirtildi. 
     Bu arada 2002 Yılı Yatırım Programı'ndan çıkarılan projelerin tutarı, toplam yatırım stokunun yüzde 3'ünü buluyor. 
     Toplam 166,7 katrilyon lira tutarında projenin bulunduğu Program'dan yaklaşık 5 katrilyon liralık projenin çıkarılmasıyla, toplam proje tutarı 161,7 katrilyon liraya inecek. 
     Çıkarılan 230 proje, sayı açısından da toplam 4 bin 414 olan proje stokunun yüzde 5'ine denk geliyor. 230 ana projenin çıkarılmasıyla birlikte, proje sayısı 4 bin 184 adede gerileyecek. 
     Söz konusu yatırımlara ilişkin YPK kararının, önümüzdeki günlerde çıkması bekleniyor. 
     
     2002 BAŞINDA DA YAPILMIŞTI 
     Öte yandan benzer uygulama geçen yıl da yapılmış, 2002 yılbaşında 1000'e yakın ana ve alt proje, yatırım programından çıkarılmıştı. 
     Geçen yıl Yatırım programından çıkarılan 3 ana proje ile 649 alt projelerin toplam bedeli, 2001 yılı fiyatlarıyla 12 katrilyon 382 trilyon lirayı bulmuştu. 
     DPT'nin yaptığı rasyonalizasyon ile niyet mektubunda yer alan yüzde 3'lük rasyonalizasyon şartı da, Nisan ayı itibariyle yerine getirilmiş olacak. 
     Ayrıca Nisan ayı başında yayımlanması beklenen 2003 Yatırım Programı hazırlanırken de, bazı projeler gözden geçirilecek, bazılarında karakter değişikliği yapılacak, bazı projelerde de elemeye gidilebilecek. Bazı yapım işlerinin ise etüd proje haline getirilerek maliyetinin düşürülmesi sağlanacak. 
     Programdan yüklü miktarda projeyi çıkaran DPT, geri kalan yatırımlar için, eldeki kaynakları daha etkin kullanabilecek ve yatırımların tamamlanma süreleri de kısalacak. 
     





</TEXT>
</DOC>
