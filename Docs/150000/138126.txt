<DOC>
<DOCNO> 138126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/spor/ysenay.html </URL>
<DATE> 2003/02/21/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Lütfen Sayın Başkan 
</HEADLINE>
<TEXT>

     MUSTAFA DENİZLİ gibi hocayı havaalanı komploları ile kovuyorsun, kabahati "MEDYA"ya yüklüyorsun. Arkadan LORANT diye 3. sınıf Alman antrenörü iş başına getiriyorsun, "Bununla olmaaaz" diye barım barım bağıran yazarlara, "Sanki nispet olsun" tarzında "LORANT’ın arkasındayız" diye açıklamalar yaptırıyor, sonra da adamı gönderiyorsun. Bir kez daha kim haklı çıkıyor BAŞKAN, o hep karşınıza aldığınız "MEDYA" değil mi 
     Ya ORTEGA meselesindeki büyük fiyasko’yu nasıl yorumlarsınız Kimselerin haberi olmadığı zamanlamada alıp getirdiğiniz ORTEGA’nın, bu takımda "kendisinin futbol dilinden anlayacak bir kadro iskeleti olmadığını" düşünmek, hiçbirinizin aklına gelmedi mi DENİZLİ zamanında sol kulvarda kelebekler gibi uçuşup, goller atan ve sonrasında da "mutluluk taklaları" ile FENERBAHÇE tribünlerini selamlayan REVİVO’nun da, futbolda istikbal arayan bir delikanlı olduğunu ve de ORTEGA’nın gelişine doğal olarak üzülüp, FENERBAHÇE’den soğuyacağını irdeleyecek "bir bilen" hiç mi yoktu FENER’in teknik düşünürlerinde Ayrıca ORTEGA’nın aldığı veya ödenecek paraların, bu takımın kimyasını bozacağı gerçeğini de mi aklına getiren birileri olamadı "transfer ulemaları" arasında. REVİVO’nun GALATASARAY’a gönderilişi konusundaki büyük hataya girerek yazıyı uzatmayı hiç düşünmüyorum. 
     
     Söz gümüşse, sükut altındır’ diye atasözümüz vardır bilirsiniz SAYIN BAŞKAN... ANTEP maçı sonrası, "Artık hep konuşacağım" dediniz medyaya... Yapmayın BAŞKAN, boş laflar ettikçe daha da itibar yitiriyorsunuz. Stadı nasıl sessiz sedasız, yönetimle birlikte ayağa kaldırdıysanız, FENERBAHÇE’nin futbol takımını da aynı şekilde ayaklandırın... Bu mucizeyi başarırsanız, işte o zaman çıkınız ve dilediğinizi, göğsünüzü gere gere söyleyiniz. Yoksa BAY BAŞKAN, FENERBAHÇE’nin futbolda rayına oturması ve zirveye ortak olması gerçekleşmezse, sizin stat uğraşılarınızın da bir "kıymet - i harbiyesi" kalmaz inanın ki... 
     Geçmiş zamanlarda bir FENERBAHÇE BAŞKANI’nın yüzüne bir avuç bozuk para fırlatmıştı taraftarlar maalesef... Korkarım işler iyi gitmezse, siz ve ekibinize de, diyeti iade edercesine "Al stadyumunu, ver FENERBAHÇE’mi" sesleri yükselmeye başlayacaktır tribünlerde... Onun için lütfen susunuz SAYIN BAŞKAN... Bırakınız, sadece sahadaki FENERBAHÇE konuşsun. LÜTFEN. 
     



 SPOR 




























</TEXT>
</DOC>
