<DOC>
<DOCNO> 110408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur18.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP, ''küskünler''i engellemek için düğmeye bastı 
</HEADLINE>
<TEXT>

     Milletvekili erken genel seçimlerinin 3 Kasım'da yapılmasını isteyen partiler, ertelenme girişimlerine karşı, TBMM'nin yarın yeniden tatile girmesini isteyecek. 
     DYP Grup Başkanvekili Turhan Güven, planlanan bir dizi ziyaret çerçevesinden ilk olarak AK Parti Grup Başkanvekili Salih Kapusuz ile görüştü. 
     Güven, yaklaşık 40 dakika süren görüşmenin ardından yaptığı açıklamada, halkın yüzde 95'inin seçimlerin yapılması istediğini söyledi. Liste huzursuzluklarından doğan nedenlerle seçimi erteletmek isteyen kişi ve partilere milletin tepki duyduğunu bildiren Güven, DYP olarak seçimin 3 Kasım'da yapılmasını istediklerini hatırlattı. 
     TBMM'nin yarın açılacağını kaydeden Güven, milletvekili adaylarının seçime kadar rahatça çalışmalarının sağlanması için Meclis'in yarın tatile girmesini önerdiklerini, bu amaçla yarın TBMM Danışma Kurulu'nu toplantıya çağırdıklarını söyledi. 
     AK Parti'nin de aynı tutumda olduğunu memnuniyetle gördüğünü belirten Güven, seçimlerin 3 Kasım'da yapılmasını isteyen partilerin yetkilileriyle görüşmeler yapacağını ifade ederek, Meclis'in tatile girmesi konusunda yarın bir sonuç alacaklarına inandığını bildirdi. Güven, ''Küskünler mi dersiniz başka bir ifade mi kullanırsınız.... Salt sandalye kavgasına dönüşmüş gibi görünen bu huzursuzluktan ve tereddütten Türkiye'yi kurtarmak lazım'' dedi. 
     Seçimlerin ertelenmesi konusunda bir endişeleri olup olmadığı sorusuna Güven, ''Bir endişemiz olduğundan değil ama bunun fuzuli bir işlem olduğu kanaatindeyiz. Ne olursa olsun biz bu talepte bulunalım, millet de kimin seçim isteyip kimin istemediğini gerek kişi gerekse kurum olarak görsün'' diye konuştu. 
     DYP'den seçimlerin erteletilmesi konusunda fire bekleyip beklemediği sorusu üzerine de Güven, ''DYP'yi bir bütün olarak mütalaa edin. Huzursuzluk duyan olabilir, sıkıntı içinde olan olabilir ama hepsinin de sağduyusu olduğunu unutmamak lazım. DYP milletvekillerinin hepsi sağduyulu milletvekilleridir. Fazla bir şey beklemiyorum'' görüşünü savundu. 
     
     ''KAOS OLABİLİR'' 

     AK Parti Grup Başkanvekili Salih Kapusuz da cuma gününden bu yana, kurumsal olarak seçimi isteyen DSP, MHP ve DYP'li grup başkanvekilleri temas halinde olduklarını söyledi. 
     Seçim çalışmalarının verimli olabilmesi için Meclis'in tatile girmesini uygun gördüklerini kaydeden Kapusuz, kendilerinin de yarın Danışma Kurulu'nu toplantıya çağıracaklarını bildirdi. Kapusuz, seçimlerden sonraki ilk toplantıya kadar tatil önereceklerini belirterek, AK Parti'li bütün milletvekillerinin de bu yönde karar çıkması için yarın TBMM'de olacağını anlattı. Kapusuz, ''Seçimlerin 3 Kasım'da yapılması için her türlü katkıyı sağlayacağız'' dedi. 
     Geçmişte de yaşanan seçimi erteletme girişimlerini milletin ibretle izlediğini hatırlatan Kapusuz, şunları söyledi 
     ''Milletin artık yüzde 98'inin seçim istediği bir ülkede, demokrasinin var olduğu bir ülkede bunun dışında başka bir şey beklemek doğru değildir. Ben herkesi sağduyuya davet ediyorum. Bundan bir sonuç çıkarmak mümkün değildir. Doğru olan, millet iradesini yenilemek olacaktır. Farklı düşünen arkadaşları bir kez daha düşünmeye davet ediyorum. Bunda ülkenin çıkarları vardır, aksinde ise ülkenin sıkıntısı ve kaos olabilir.'' Bu arada, TBMM Başkanı Ömer İzgi, Danışma Kurulu'nu yarın saat 11.00'de toplantıya çağırdı. 

     
</TEXT>
</DOC>
