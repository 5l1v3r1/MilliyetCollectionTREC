<DOC>
<DOCNO> 127448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/soneko06.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Konsey toplantısı "Savaşta en çok zararı Türkiye görecek" 
</HEADLINE>
<TEXT>

     Türkiye Odalar ve Borsalar Birliği TOBB Ticaret ve Sanayi Odaları Konseyi Başkanı Erol Öztürk, Irak'ta savaş istemediklerini belirterek, ''Savaştan en büyük zararı Türkiye görecektir. Bu savaş kaç ay, kaç yıl sürer belli değil. Türkiye'nin zararlarının karşılanması, garanti altına alınması gerekir'' dedi. 
     TOBB Ticaret ve Sanayi Odaları Konsey toplantısında konuşan Öztürk, erken genel seçimde halkın özgür iradesini ortaya koyarak, siyasi istikrarı sağlayacak tek başına iktidarı iş başına getirdiğini söyledi. 
     Son 15 yıldır iş başına gelen koalisyon hükümetlerinin başarılı bir yönetim sergilemeyemediğini öne süren Öztürk, yeni hükümetten, Cumhuriyetin temel ilkelerine ve demokrasinin tüm kurallarına saygılı olarak, ülkenin ekonomik ve sosyal sorunlarına çözüm üretmesini istediklerini belirtti. 
     Öztürk, şöyle konuştu 
     ''Yeni hükümetten, eski hükümetlerin yapmış oldukları hataları tekrarlamamalarını istiyoruz. Ekonomik ve Sosyal Konseyi hayata geçirin. Kanun, yönetmelik, tebliğ çıkarırken sivil toplum örgütlerinin görüşlerine dikkate alın, belirtmiş oldukları sakıncaları önemseyin. Konsensus sağlamaya gayret edin. Özellikle camiamızdan yükselen bu seslere bu önerilere haklı taleplere kulak verin. Türkiye geleceğini istiyor bildirgesinde açıkça ortaya konan haklı taleplerimizi en kısa zamanda hayata geçirmek için gayret edin.'' Irak'ta olası bir savaşın Türkiye'ye büyük zarar vereceğini, bu savaşın kaç ay ya da kaç yıl süreceğinin bilinmediğini kaydeden Öztürk, sözlerini şöyle tamamladı 
     '' Körfez savaşı, bize büyük zarar verdi. Ekonomik dengelerimizi bozdu. Enflasyonun nedenlerinden biri de budur. Savaşın zararını Türkiye çekiyor. Bu savaş kaç yıl devam edecek, kaç yıl sürecek. Sınıra 300 bin kişi yığılacak. Savaş iyi bir şey değil. Türkiye'nin savaştan göreceği zararlarının garanti altına alınması lazım. Biz savaş istemiyoruz.'' 
     
     ATSO BAŞKANI TÜREL 
     Antalya Ticaret ve Sanayi Odası ATSO Başkanı Menderes Türel de, Antalya'nın Türkiye açısından çok önemli bir kent olduğunu belirtti. 
     Irak'ta çıkabilecek savaştan en fazla turizm bölgesi Antalya'nın etkileneceğini kaydeden Türel, şöyle devam etti 
     ''Türkiye'nin turizm aktivitesinin yarısından fazlasını, 4 milyon ton tarımsal üretimi ve 200 milyondan fazla çiçek üretimini gerçekleştiren Antalya, güçlü turizm ve tarım sektörlerinin yanı sıra, Organize Sanayi Bölgesi ve Serbest Bölgesi'nde küçük ve orta ölçekli 160 sanayi tesisini barındırmaktadır. Antalya hızlı bir gelişim içerisindedir ve ATSO bu gelişime doğrudan katkılarını artırmak azmine sahiptir. Yakın ve orta vadedede perspektifimizi en fazla etkileyecek faktör, önümüzdeki Irak konusudur. Irak'ta sıcak bir çatışma, sınır illeri dışında, en fazla Antalya'ya zarar verecektir. Bu nedenle böyle bir durumda ilimize yönelik özel kriz tedbirlerinin bir an önce yürürlüğe konulması gereğini vurgulamak istiyorum.'' 
     





</TEXT>
</DOC>
