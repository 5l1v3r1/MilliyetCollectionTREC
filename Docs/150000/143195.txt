<DOC>
<DOCNO> 143195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko15.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalıçarşı'da savaş hareketliliği... Altın fiyatları yükselişte... 
</HEADLINE>
<TEXT>

     Olası Irak savaşının yakın bir zamanda başlayabileceği yönündeki haberler, İstanbul serbest piyasada dolar ve altının fiyatını yükseltti. 
     Kapalıçarşı ilgilileri, seçimin ardından yaşanan en tedirgin hafta başının bugün olduğuna işaret ettiler. 
     Birleşmiş Milletler'in Irak ile ilgili vereceği karar ve Hazine ihalelerinin yanı sıra, savaşın bugünlerde başlayabileceği yönündeki haberlerin doları yükselten en önemli etkenler olduğunu belirten Kapalıçarşı ilgilileri, bu yükselişin olası bir savaşın ilk günlerinde panik alımlarından dolayı devam edebileceğini, ancak daha sonra satışların başlamasıyla düşüş trendine gireceğini ifade ettiler. 
     Serbest piyasada doların bu hafta içinde 1 milyon 650 bin lira ile 1 milyon 700 bin lira aralığında seyredeceği tahmininde bulunan ilgililer, fiyatın 1 milyon 700 bin lirayı geçmesi durumunda Merkez Bankası'nın müdahale edebileceğine dikkat çektiler. 
     Kapalıçarşı ilgilileri altında da dolardaki yükselişe paralel olarak Irak'taki gelişmeler ve petrol fiyatlarının artması nedeniyle bir yükseliş yaşandığını belirttiler. 
     Kapalıçarşı döviz büfelerinde dolar saat 12.30 itibariyle 1 milyon 668 bin alış 1 milyon 675 bin satış, ayaklı borsada 1 milyon 670 bin alış 1 milyon 672 bin satış fiyatıyla işlem görüyor. 
     Tarihi çarşıdaki kuyumcularda 24 ayar altının gramı 18 milyon 400 bin liradan, Cumhuriyet altını 126 milyon liradan satılıyor. 
     





</TEXT>
</DOC>
