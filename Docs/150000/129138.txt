<DOC>
<DOCNO> 129138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur17.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol Evcil uslanmıyor... Yol ortasında adam dövdü... 
</HEADLINE>
<TEXT>

     Nesim Malki cinayetinin azmettiricisi olduğu iddiasıyla yargılandığı mahkemece yaklaşık 3 ay önce tahliye edilen Erol Evcil ile 3 koruması, dün gece bir kişiyi dövdükleri iddiasıyla gözaltına alındı. 
     İddiaya göre, Erol Evcil, kendisinin kullandığı, içinde 3 korumasının bulunduğu 16 EE 700 plakalı otomobille Mudanya'dan Bursa yönüne giderken, aynı yönde seyreden Uşak Turizm İşletme Müdürü Recep Erşan'ın 38 kullandığı 16 HT 716 plakalı ciple yarışmaya başladı. Yarış sırasında Recep Erşan'ın cipini, otomobilinin üzerine sürdüğünü iddia eden Evcil, Esentepe Kavşağı'nda Erşan'ın önünü kesti. 
     Evcil ve korumaları tarafından dövüldüğünü iddia eden Erşan, Bursa Devlet Hastanesi'ndeki tedavisinden sonra, polise şikayetçi oldu. 100 promil alkollü olduğu belirlenen ve yüzüne aldığı darbelerle yaralanan Recep Erşan'ın şikayeti üzerine, Kaçakçılık ve Organize Suçlar Şube Müdürlüğü ekipleri, sabah saatlerinde Evcil'i Çekirge Mahallesi'ndeki evinde gözaltına aldı. Evcil ile birlikte 3 koruması da gözaltına alındı. 
     Çekirge Polis Merkezi'nde ifadelerinin alınmasının ardından, Evcil ve korumaları Adli Tıp Kurumu'na sağlık muayenesine gönderildi. Recep Erşan da Çekirge Polis Merkezi'ne gelerek ifade verdi. 
     İfadesinin ardından sağlık muayenesine gönderilen ve sol gözünün altına 2 dikiş atıldığı görülen Erşan, gazetecilere yaptığı açıklamada, otomobili Evcil'in kullandığını savunarak, ''Aramızdaki tartışma kavgaya dönüşünce adamları bana vurdu. Bu sırada Erol Evcil de bana vurmaya çalıştı, ancak vuramadı'' iddiasında bulundu. 
     Emniyet Müdürlüğü yetkilileri, olayla ilgili soruşturmanın sürdüğünü belirtti. 
     





</TEXT>
</DOC>
