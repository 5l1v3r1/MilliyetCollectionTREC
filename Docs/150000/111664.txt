<DOC>
<DOCNO> 111664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur03.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, MHP'nin iptal davasını yarın görüşecek 
</HEADLINE>
<TEXT>

     Anayasa Mahkemesi, MHP'nin AB Uyum Yasası'nın bazı maddelerinin iptali istemiyle açtığı davada, yürürlüğün durdurulması istemini yarın görüşecek. 
     Yüksek Mahkeme, bir süre önce yaptığı toplantıda, MHP'nin AB Uyum Yasası'nın bazı maddelerinin iptali ve yürürlüğünün durdurulması istemiyle yaptığı başvurunun ilk incelemesini yapmış ve esastan görüşmeye karar vermişti. 
     Anayasa Mahkemesi, MHP'nin, ''ölüm cezasının bazı hallerde kaldırılmasına ilişkin düzenlemenin bir af niteliğinde olduğu, bu nedenle değişikliğin beşte üç çoğunlukla yapılması'' gerektiğini ileri sürerek, bu maddeye yönelik şekil yönünden iptal istemini ise ilk incelemeyi yaparken reddetmişti. 
     Mahkeme, bu kararına gerekçe olarak, şekil yönünden itirazların Yasa'nın yürürlüğe girmesinden itibaren 10 gün içinde yapılmasını öngören Anayasa'nın 148. maddesini göstermişti. 
     Anayasa Mahkemesi, yarınki toplantısında, yürürlüğün durdurulması istemini ele alacak. 
     MHP, AB Uyum Yasası'nın savaş ve yakın savaş tehdit halleri dışında idam cezasının kaldırılması, gayri Müslim vakıflarının Bakanlar Kurulu kararıyla taşınmaz mal edinmeleri, Türkçe dışındaki dillerde yayın ve öğrenim hakkı, bazı şartlarda Avrupa İnsan Hakları Mahkemesi'nce verilen kararların yeniden yargılama nedeni sayılmasına ilişkin düzenlemelerinin iptali ve yürürlüğünün durdurulması istemiyle dava açmıştı. 
     





</TEXT>
</DOC>
