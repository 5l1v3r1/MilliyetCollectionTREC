<DOC>
<DOCNO> 124516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur29.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkut Eken'in yeniden yargılanma istemine ret 
</HEADLINE>
<TEXT>

     ''Susurluk Davası'' kapsamında 6 yıl ağır hapis cezasına çarptırılan Korkut Eken'in avukatının yeniden yargılama istemine ilişkin, naip hakim Nilgün Uçar'ın topladığı delilleri inceleyen İstanbul 7. Ağır Ceza Mahkemesi, talebin reddine karar verdi. 
     İstanbul 7. Ağır Ceza Mahkemesi, konuya ilişkin kararında, asker kökenli tanıkların ifadelerinin şahsi kanaatlerini içerdiği, diğer tanıkların ifadelerinin ise yeni delil niteliğinde olmayıp hükme etkisinin bulunmadığını kaydetti. 
     Mahkeme, CMUK'un 338. maddesine göre, istemin, esassız olması nedeniyle reddini kararlaştırdı. 
     CMUK'un 338. maddesi, ''Muhakemenin iadesi talebinde serdolunan iddialar yeterli derecede teeyyüt etmez ya da işin vaziyetine nazaran bunların evvelce verilmiş olan hükme hiçbir tesiri olmadığı anlaşılırsa, muhakemenin iadesi talebi esassız olması noktasından, duruşma yapılmaksızın reddedilir'' hükmünü içeriyor. 
     
     İADE-İ MUHAKEME İSTEMİNİN AŞAMALARI 
     Bazı emekli generallerin Korkut Eken hakkında gazetelerde yer alan açıklamaları üzerine harekete geçen Eken'in avukatı Armağan Güner, İstanbul 7. Ağır Ceza Mahkemesi'ne ''iade-i muhakeme'' talebinde bulunmuştu. 
     İstanbul 7. Ağır Ceza Mahkemesi, talebin, kararı veren mahkemece değerlendirilmesi gerektiği görüşüne vararak, dosyayı İstanbul 6 No'lu DGM'ye göndermişti. 
     İstanbul 6 No'lu DGM ise, talebi kendilerinin değerlendiremeyeceğini belirterek, dosyayı Ağır Ceza Mahkemesi'ne iade etmişti. 
     İstanbul 7. Ağır Ceza Mahkemesi'nin, talebi Ankara Ağır Ceza Mahkemesi'nin değerlendirmesi gerektiği yönündeki yetkisizlik kararı da, başsavcılığın itirazı üzerine İstanbul 1. Ağır Ceza Mahkemesi'nce kaldırılmıştı. 
     İstanbul 7. Ağır Ceza Mahkemesi bu aşamalardan sonra ele aldığı avukat Güner'in talebini incelemeye değer bularak, delilleri toplaması için naip hakim Nilgün Uçar'ı görevlendirmişti. 
     Hakim Uçar, ''hazırlık soruşturmasına'' benzer şekilde sürdürdüğü çalışmaları sırasında, emekli Korgeneral Attila Kurtaran ve emekli Tümgeneral Cumhur Evcil, DYP Elazığ Milletvekili Mehmet Ağar, eski milletvekili Ünal Erkan, Genelkurmay eski Başkanı Doğan Güreş, MİT eski görevlisi Yavuz Ataç, Tarık Ümit'in eski ortağı Hakkı Yaman Namlı, İstanbul Asayiş Şube eski Müdürü Sedat Demir ve avukat Fatih Volkan'ı tanık olarak dinlemişti. 
     Eski milletvekili Sedat Edip Bucak ile Haluk Kırcı'nın da tanık olarak dinlenilmesine karar veren Uçar, avukatların talebi doğrultusunda Bucak ve Kırcı'nın dinlenilmesinden vazgeçmişti. 
     Naip hakim Uçar, avukat Güner'in sunduğu diğer belge ve görüşlerle birlikte tüm delilleri toplayarak bir dosya oluşturmuştu. 
     Toplanan deliller konusunda görüşü sorulan İstanbul Cumhuriyet Savcısı Fethi Türkmen, Uçar'ın oluşturduğu dosyayı incelemiş ve talebin reddine karar verilmesini istemişti. 
     





</TEXT>
</DOC>
