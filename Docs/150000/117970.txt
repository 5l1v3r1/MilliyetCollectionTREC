<DOC>
<DOCNO> 117970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sondun14.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Floransa'da binlerce kişi "savaşa hayır" sloganlarıyla yürüyor 
</HEADLINE>
<TEXT>

     İtalya'nın Floransa kentinde düzenlenen ''Avrupa Sosyal Forum'' toplantılarına katılan küreselleşme karşıtları, ''Savaşa Hayır'' sloganıyla büyük bir yürüyüşe başladı. 
     Yürüyüşe, yaklaşık 200 bin kişinin katıldığı ve 7 kilometrelik bir kortej oluştuğu bildirildi. 
     İtalya'da her yürüyüşte olduğu gibi göstericiler, katılımcı sayısını yüksek göstermeye çalışırken, güvenlik görevlilerinin de normalden az bir sayı verdiği hatırlatılıyor. 
     Avrupa Sosyal Forum'undan yetkililer, yürüyüş için sabahtan itibaren 430 otobüs ve 6 trenin Floransa'ya geldiğini açıkladılar. 
     ''Savaşa hayır'' sloganıyla bu yıl Avrupa'da yapılan en büyük gösterilerden biri olan Floransa'daki gösteride, öncelikli olarak ABD'nin Irak'a yapacağı olası askeri müdahale protesto ediliyor. 
     Türkiye'den, İstanbul Sosyal Forum'a bağlı bir grup yürüyüşe katılırken, televizyonlardaki görüntülerde yürüyüşçülerin arasında terör örgütleri PKK'nın ve DHKP-C'nin flamalarını sallayanların da bulunduğu görüldü. 
     Kadın, erkek, genç, yaşlı her gruptan insanın bulunduğu yürüyüşe, Avrupa'daki küreselleşme karşıtı gruplar, sivil toplum örgütleri, Avrupa'daki komünist ve sol görüşlü partilerin temsilcileri, başta Fiat işçilerinin bağlı bulunduğu İtalya'daki işçi sendikaları, Komünist Yeniden Oluşum Partisi, Solun Demokratları Partisi, Yeşiller, Dario Fo gibi bazı entellektüeller ve küreselleşme karşıtı denilince akla ilk gelen isimlerden Fransız çiftçi Jose Bove gibi isimler katılıyor. 
     Yürüyüş alanına traktörün üstünde gelen Bove, ''Küreselleşmenin ve çokulusluluğun başlıca hedefi olan dünya köylülerinin dikkatini çekmek için buradayız. Elbette ki seferberliğimiz burada son bulmayacak'' dedi. 
     Bu arada, Floransa şehir merkezinde birçok ünlü alışveriş merkezi, göstericilerin geçtiği güzergahta bulunan restaurant ve mağazalar bugün kepenklerini kapalı tuttu. 
     Bazı küreselleşme karşıtları tarafından moda dünyasının ünlü isimlerinden Gucci gibi birkaç mağazanın önüne ''Kötü düşünen kötü hareket eder'' yazılı kağıtlar bırakıldığı belirtilirken mağazasını açık tutmayı tercih eden İtalyan stilist Roberto Cavalli, sabah küreselleşme karşıtlarına ücretsiz kahve servisi yaptı. 
     
     6 BİN POLİS GÖREV YAPIYOR 
     Öte yandan 19-21 Temmuz 2001 tarihinde İtalya'nın Cenova kenti yapılan G8 zirvesi sırasında çıkan olaylar sonrasında ülkedeki her türlü küreselleşme karşıtı gösteriden büyük endişe duyan İçişleri Bakanlığı, Floransa'daki gösteride güvenliği sağlamak için 6 bin polis görevlendirdi. 
     1 kişinin öldüğü, 300 kadar kişinin yaralandı ve binlerce insanın gözaltına alındığı G8 olaylarının tekrarlanmaması için geniş güvenlik önlemi alan İtalya, Floransa'dan geçen Arno nehrinde özel su komandolarını görevlendirdi ve önemli bölgelerde çatılara nişancı yerleştirdi. 
     ''Floransa, Cenova olmayacak'' diyen küreselleşme karşıtları akşam saat 19.00'a kadar devam edecek yürüyüşün sonunda, Floransa'daki bir alanda verilecek konserde yorgunluklarını atmaya çalışacak. 
     
     AVRUPA SOSYAL FORUM NELERE KARŞI ÇIKIYOR 
     6 Kasım tarihinde başlayan ve yarın sona erecek Avrupa Sosyal Forum'da yapılan toplantı ve konferanslarda, temel olarak dünyanın birçok yerindeki savaşların durdurulması için sivil toplum örgütlerinin daha fazla çaba harcaması gerektiği vurgulandı. 
     Küreselleşme karşıtları ayırca, Avrupa ordusu projesine şiddetle karşı çıktıklarını belirtti. 
     Dünya Bankası, Uluslararası Para Fonu gibi kurumlara karşı olan Avrupa Sosyal Forum yetkilileri, 3. dünya ülkelerinin borçlarının silinmesini istedi. 
     Toplantılarda, hazırlanan Avrupa Konvansiyonu'na ''evrensel vatandaş'' kavramının konulması gerektiği, Avrupa'nın insan hakları ve demokrasinin daha fazla savunucusu olması gerektiğini ifade edildi. 
     Küreselleşme karşıtları ayrıca, genetik organizması değiştirilmiş gıda malzemeleri üretilmesine karşı olduklarını, çiftçilerin korunmasının her zaman öncelikli olduğunu dile getirdiler. 
     





</TEXT>
</DOC>
