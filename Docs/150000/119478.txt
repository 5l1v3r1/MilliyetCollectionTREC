<DOC>
<DOCNO> 119478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/spor/yguven.html </URL>
<DATE> 2002/11/18/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Lorant’ın falı 
</HEADLINE>
<TEXT>

     Sayın Lorant futbolcularını çingene falcının mendiline doldurduğu baklalar gibi karıştırıp sahaya saçıyordu her hafta. Falı çözmek de futbol yazarlarına düşüyordu. Neyse bu kez "baklalar" yerine oturdu da, kurtulduk bu zor bulmacadan. 
     Daha doğrusu Bursaspor kurtardı bizi Kimse Ankara’ya gelen Abdullah’ın niye kadroda olmadığını, Panathinaikos maçındaki Yusuf, Rapaiç ve Johnson’un neden kulübeden oturduğunu soramaz artık. Allah herkese Bursaspor gibi bir rakip versin Süper Lig’in şu tehlikeli günlerinde. Kestane şekeri gibi bir takım... Dünya kibarı... Sanki sahada Fenerbahçe’nin asları, genç takımla oynuyor. Bir tane Bursalı topa girmiyor. Pressiz, tekmesiz, adam adama mücadelesiz, ama yaratıcılığa, gole, seyre dönük bir futbol var sahada. 
     Daha maçın ilk dakikalarında belli oluyor ki, gece Washington’un gecesi olacak. Ne markaj var, ne ceza alanında yanına yaklaşan. Sanki Fenerbahçe santrforu yüksek gerilim hattı. Washington da mecburen attı... Hele ikinci golü var ki, karşısında Şenol Güneş’in Milli Takıma davet ettiği Erkan, elinden geleni yapıyor Brezilyalı’nın bir süre daha Türkiye’de kalabilmesi için. Washington, yerde aradığını gökte bulmuş. Bol bol kaçırıp daha sonra gollerini üçlüyor. 
     İlk yarı bitmeden Bursaspor’un bu ikramlarından yararlanmak isteyen tüm futbolcular, uzaktan yakından şanslarını deniyor. Ve Ceyhun’a kısmet oluyor haftanın golü. Böylece ona yapılacak "topu ayağından çıkarmıyor" eleştirileri de buzluğa konuyor. 
     Maçın ikinci yarısı başladığında penaltı ile dört olunca, herşey güllük gülistanlık oluyor. Zaten arkası da "çorap söküğü" gibi 7’ye kadar gidiyor. 
     Yiğidi öldürüp hakkını vermek gerek. Bursalıların iyi niyetine karşılık Fenerbahçeliler de sahaya emeklerini koyuyorlar. Blokları yaklaştırıp orta alanda çoğalarak santrayı zimmetliyorlar. Tuncay her zamanki gibi enerji küpü. Serdar’ı rüzgar bile yakalayamıyor. Hakan’a bakla falında tam yeri düşmüş bu kez. Ön liberoda Fenerbahçe’ye geliş nedenlerini haklı çıkarıyor. 
     Bu karşılaşmanın son çeyreği tam da tahmin ettiğimiz gibi tempo biraz düşüyor. Çünkü Ankara sisli, puslu kalorifer yakıtı kokulu havasında, ciğerler iflas ediyor. Ali Güneş ile Johnson taze kan oluyor Fenerbahçe’ye. Sakin ve kibarca yediği gollerden sonra Bursaspor tek golünü anasının ak sütü gibi helal ediyor. 
     
     



 SPOR 






























</TEXT>
</DOC>
