<DOC>
<DOCNO> 115980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo08.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Sacramento - Cavaliers maçında Hidayet, 14 sayı attı... 
</HEADLINE>
<TEXT>

     ABD Profesyonel Basketbol Ligi NBA'de 2002-03 sezonu başladı. Batı Konferansı Pasifik Grubu'nda yer alan Sacramento Kings, ilk maçında Doğu Konferansı Merkez Grubu'nda bulunan Cleveland Cavaliers'i 94-67 yenerken, ilk 5'te forma giyen Hidayet Türkoğlu, 14 sayı attı. 
     Sacramento'da yapılan maçta 38 dakikayla Kings'de oyunda en uzun süre kalan oyuncu olan Hidayet, 2 sayılık atışlarda 11 şuttan 5'ini değerlendirdi, 3 sayılık atışlarda 2 denemesinde isabet kaydedemedi. 4 faul atışında 4'ünü değerlendiren Hidayet, maçı 14 sayıyla tamamladı. Hidayet ayrıca 3 asist yaptı, 2 ribaunt aldı, 2 de top çaldı. 
     Oyuna sonradan giren takımın yeni oyuncusu Damon Jones, 18 sayıyla en çok sayı kaydeden oyuncu olurken, Yugoslav oyuncu Predrag Stojakoviç 17 sayı üretti, Chris Webber 14 ribaunt aldı, yedek oyuncu Gerald Wallace da 15 sayı attı. 
     Cavaliers'de ise Ricky Davis, 17 sayıyla er çok sayı atan oyuncu oldu. 
     Gecenin bir diğer maçında son 3 sezonun şampiyonu Los Angeles Lakers, evinde San Antonio Spurs'a 87-82 yenildi. 
     Batı Konferansı Ortabatı Grubu'nda yeralan Spurs'da yedek oyuncu Malik Rose 16 sayı ve 11 ribaunt gerçekleştirirken geçen sezon takımı sırtlayan ve ''en değerli oyuncu'' seçilen Tim Duncan, 14 sayı attı ve 10 ribaunt aldı. Bu sezon ligde son kez oynayan David Robinson ise 13 sayı, 10 ribauntla maçı tamamladı. 
     Shaquille O'Neal'ın sakatlığı nedeniyle oynamadığı Lakers'da ise Kobe Bryant, 27 sayıyla hem takımının hem maçın en skorer oyuncusu oldu. 
     Doğu Konferansı Atlantik Grubu'nda yeralan 2 takımın mücadelesinde ise Orlando Magic, Philadelphia 76ers'i 95-88 yendi. Magic'de Tracy McGrady 31 sayı atarken, geçen aralık ayından buyana ilk kez oynayan Grant Hill 18 sayı, 7 asist, 8 ribaunt gerçekleştirdi. 
     76ers'de de Keith Van Horn, 19 sayı ve 10 ribauntla en başarılı oyuncu olurken son 8 şutunu kaçıran ve 25 şutta yalnızca 7 isabet bulan Allen Iverson, 18 sayıyla maçı tamamladı. 
     Normal sezonu nisan ayında tamamlanacak olan lige, yarın sabaha karşı yapılacak 14 maçla devam edilecek. 
     





</TEXT>
</DOC>
