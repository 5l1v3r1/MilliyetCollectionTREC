<DOC>
<DOCNO> 135340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/dunya/dun01.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanrı, AB’ye girebilir mi 
</HEADLINE>
<TEXT>

Birliğin anayasa taslağını yazan Avrupa Konvansiyonu, Avrupa değerlerinin Tanrı’dan mı kaynaklandığı konusunda ikiye bölündü 
     GÜVEN ÖZALP Brüksel 

     Avrupa Birliği’nin AB anayasa taslağını hazırlama çalışmaları "ilahi" bir engele takıldı. Çoğu eski başbakan 2’si kadın 13 AB yetkilisinin dün Brüksel’de yaptıkları toplantı, madde madde hazırlanan anayasa taslağının 2. maddesinde yer alacak Avrupa değerlerinin nasıl formüle edileceği konusunda şiddetli bir tartışmaya sahne oldu. 
     İkinci maddede, dini değerlere ağırlık verilerek, gerçek, adalet, iyilik ve güzellik gibi değerlerin kaynağının Tanrı olarak mı kabul edileceği ya da demokrasi ve insan haklarına mı vurgu yapılması gerektiği konusundaki anlaşmazlık, AB ülkelerini iki kampa böldü. 
     Tanrı’ya atıf yapılmasını isteyen Almanya, Polonya, İtalya ve Slovakya’ya Vatikan da var gücüyle destek veriyor. 
     Buna karşılık başta Fransa ve İspanya olmak üzere Hollanda ve İskandinav ülkeleri dünyevi değerlerin ön planda olmasında ısrar ediyor. Delegelere göre, "Tanrı konusu" konvansiyonun üzerinde en derin fikir ayrılığına düştüğü bir başlık oldu. 
     Fransa, anayasada Tanrı’ya atıf yapılmasının din ve devlet işlerinin birbirinden ayrılmasını gerektiren laiklik prensibine tamamen ters olduğunu savunuyor. İspanyollar ise yakın tarihlerinden dolayı daha da hassaslar. Diktatör Franco’nun adına para bastırarak üzerine "Tanrı’nın lütfuyla Franco İspanya’nın lideridir" diye yazdırdığını hatırlatarak, generalin diktatörlüğünü dine yaslanarak sürdürdüğüne dikkat çekiyorlar. 
     Hollanda, İspanya ve İskandinav ülkeleri de dine yönelik bir atfın Avrupa’da "inananlar" ve "inanmayanlar" şeklinde bölünme yaratacağını belirtiyorlar. 
     Dini atıf konusundaki tartışmalarda özellikle Vatikan’ın ve Konvansiyon Başkanı 
     Valery Giscard d’Estaing’in çabalarının etkin olduğu biliniyor. Giscard d’Estaing’in de cuma günü bu konuya ilişkin olarak konuşması bekleniyor. 
     



 DÜNYA 










</TEXT>
</DOC>
