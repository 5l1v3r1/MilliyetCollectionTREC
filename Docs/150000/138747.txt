<DOC>
<DOCNO> 138747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/soneko22.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası heyeti, 900 milyon dolarlık krediyi görüşecek 
</HEADLINE>
<TEXT>

     Dünya Bankası'ndan bir heyet, bugün II. Program Amaçlı Kamu ve Mali Sektörü Uyum Kredisi'ni PFPSAL-II görüşmek üzere Türkiye'ye geldi. 
     Heyet, PFPSAL-II çerçevesinde toplam 900 milyon dolarlık diğer kredi dilimlerinin serbest bırakılmasına imkan verecek gerçekleşmeleri görüşecek. 
     1 milyar 350 milyon dolarlık II. Program Amaçlı Kamu ve Mali Sektörü Uyum Kredisi'nin PFPSAL-II , 450'şer milyon dolarlık ikinci ve üçüncü dilimleri, gerekli koşullar sağlanamadığı için henüz alınamadı. Bu kredinin birinci dilimi, geçen yıl Ağustos ayında alınmıştı. 
     Kredilere ilişkin asıl kriterlerin yanı sıra IMF'nin ''Dördüncü Gözden Geçirme''yi onaylamasının da, Dünya Bankası kredilerinin serbest bırakılmasında önemli bir kriter olacağı belirtiliyor. 
     
     CAS GÖRÜŞMELERİ... 
     Öte yandan Ülke Yardım Stratejisi CAS çerçevesinde, Türkiye ile Dünya Bankası arasındaki görüşmelerin Mart ayında başlamasının beklendiği öğrenildi. 
     CAS anlaşmasının, bu görüşmelerin tamamlanmasının ardından Haziran ya da Temmuz ayında yürürlüğe girebileceği belirtiliyor. 
     CAS, Dünya Bankası'nın, üç yıl boyunca Türkiye'ye yapacağı yardımı belirliyor. 
     





</TEXT>
</DOC>
