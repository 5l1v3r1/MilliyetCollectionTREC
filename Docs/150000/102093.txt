<DOC>
<DOCNO> 102093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sonspo18.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'dan Lorant'a 100 destek 
</HEADLINE>
<TEXT>

     Fenerbahçe Kulübü Başkanı Aziz Yıldırım, Trabzonspor'la oynanan Birinci Süper Lig ve Hollanda'nın Feyenoord takımıyla yapılan Avrupa Şampiyonlar Ligi 3. ön eleme maçlarının ardından büyük eleştiri alan teknik direktör Werner Lorant'tan memnun olduklarını söyledi. 
     Aziz Yıldırım, Fenerbahçe Burnu'ndaki kulüp binasında düzenlediği basın toplantısında, teknik direktör Lorant'a destek mesajları verdi. Lorant ile iki yıllık sözleşme imzaladıklarını ve Alman teknik adamın görevinin başında olduğunu vurgulayan Aziz Yıldırım, ''Hocamızdan memnunuz, iyi çalışıyor. Yapıcı eleştirilere biz de katılıyoruz. Ama bilinçli ve kasıtlı olarak gündeme getirilen olaylar var. Medyadaki arkadaşlar kendi düşüncelerini, bizim düşüncemiz gibi yazıyorlar. Ayrıca bizim yönetimimizde, Lorant'la ilgili hiçbir olumsuz görüş yoktur'' dedi. 
     
     ''ÇIKAN KADROYU DESTEKLİYORUM'' 
     Teknik direktör Lorant'ın, Feyenoord maçında kendine göre doğru olan kadroyu sahaya sürdüğünü kaydeden Yıldırım, kendisinin de bunu desteklediğini ifade etti. 
     ''Geniş ve kaliteli bir kadromuz var. Kim oynamasa, aynı eleştiriler yapılacaktı'' diyen Yıldırım, şöyle devam etti 
     ''Ligde bir maç yaptık. Bir de Feyenoord maçı oynadık. Maçların öncesinde ve sonrasında basında eleştiriler vardı. Ligde daha önümüzde 33 maçımız var. Yenilgiler de normaldir. Önemli olan sonunda ipi önde göğüslemek. Feyenoord karşısında ise önemli olan turu atlamak. Fenerbahçe ilk maçta stratejik bir oyun çıkarmış ve yüksek şansla dönmüştür. İddia ediyorum, Fenerbahçe turu geçecektir.'' 
     
     ''ELEŞTİRİLER YAPICI OLSUN'' 
     Aziz Yıldırım, Feyenoord maçı öncesinde eski sporculardan bir yazarın kendisine, ''Daum'u düşünür müsünüz'' diye sorduğunu, ''Hayır'' demesine karşın bugün gazetelerde Daum'un adının telaffuz edildiğini belirterek, ''Basın antrenör tayin etmemeli. Fenerbahçe, tarihinde ilk kez bu kadar kaliteli ve geniş bir kadro oluşturdu. Geleceğe dönük yatırımlarının meyvelerini de alacaktır. Burada basın yol gösterici olmalı. Eleştiriler yapıcı olsun'' diye konuştu. 
     Alınacak bir yenilgide en alt, galibiyette ise en üst noktaya çıkılamayacağını ifade eden Aziz Yıldırım, göreve Lorant'la devam edeceklerini, bu nedende Alman teknik adamın şevkinin kırılmaması gerektiğini söyledi. 
     
     ''SORUMLULUK HEPİMİZİN'' 
     Aziz Yıldırım, alınan yenilgilerde teknik direktör Werner Lorant'ı sorumlu tutmanın yanlış olacağını belirtti. Yıldırım, ''Yenilgilerde sorumluluk hepimizindir. Hocayı sorumlu tutup ötekileri sütten çıkan ak kaşık gibi göstermeyelim. Lorant'a da zaman tanımalıyız Sabredeceğiz. Biz başarılı olacağımıza inanıyoruz'' dedi. 
     
     ORTEGA KONUSU 
     Fenerbahçe Kulübü Başkanı Aziz Yıldırım, Feyenoord maçında Ariel Ortega'nın ilk 11'de sahaya çıkarılmaması konusunda Lorant'ın kararına katıldığını da bildirdi. 
     Bu maçtan avantajlı bir skorla dönmek istediklerini anlatan Aziz Yıldırım, ''Hoca kendine göre doğru olanı yapmıştır. Bu kararı doğru da buldum. Üç gün önce Ortega oyunu nedeniyle eleştirilmiyor muydu '' şeklinde konuştu. 
     Arjantinli futbolcunun zamanı geldiğinde Fenerbahçe'ye katkıda bulunacağını belirten Yıldırım, ''Bu bir ekip işidir. O an Ortega'ya ihtiyaç olmamıştır. Olduğunda o da oynayacaktır'' dedi. 
     Yıldırım, yeni transferler yapılıp yapılmayacağıyla ilgili bir soruya ise ''Yeni transfer yok. Çok kaliteli bir kadromuz var. Kimden daha iyi oyuncu alabiliriz ki'' yanıtını verdi. 
     





</TEXT>
</DOC>
