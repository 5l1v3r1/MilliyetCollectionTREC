<DOC>
<DOCNO> 131953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sondun02.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray önündeki savaş karşıtlarından 16'sı gözaltında... 
</HEADLINE>
<TEXT>

     ABD'nin başkenti Washington'u sarsan savaş karşıtı gösteriler dün de sürerken, Beyaz Saray önünde toplanan genç protestoculardan 16'sı tutuklandı. 
     Beyaz Saray'ın önündeki Lafayette Parkı'nda düzenlenen ''Gençlik Irak ile savaşa karşı'' mitingine katılan yüzlerce gösterici, ''Artık masum kurbanlar olmasın'' ve ''Bir varil petrol kaç yaşama bedel '' sloganları attı. 
     Bu arada polis, güvenlik bariyerlerini aşan göstericilerden 16'sını olay yerinde kelepçeleyerek tutukladı. Tutuklanan gençlerin, kamu düzenini bozmaya teşebbüs, güvenlik bariyerlerini aşma ve polise karşı gelme suçlarından yargılanabileceği belirtildi. 
     Washington'da, Kongre binası karşısında önceki gün düzenlenen ve Vietnam döneminden bu yana yapılan en büyük savaş karşıtı protesto olarak nitelendirilen gösteriye, ülkenin dört bir yanından gelen 100 bini aşkın kişi katılmıştı. 
     





</TEXT>
</DOC>
