<DOC>
<DOCNO> 117608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo07.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Efes Pilsen'de galibiyet sevinci... 
</HEADLINE>
<TEXT>

     Avrupa Basketbol Ligleri Birliği ULEB tarafından organize edilen Erkekler Avrupa Ligi'nde A Grubu'nda mücadele eden Efes Pilsen'de, deplasmanda İtalya'nın Skipper Bologna karşısında alınan galibiyetin sevinci yaşanıyor. 
     Lacivert-beyazlılar, başarılı bir oyun sonunda rakibini 73-72 yenerken, grupta 3. galibiyetini aldı. 
     Grupta Alman takımı Alba Berlin'i deplasmanda yenen lacivert-beyazlılar, yine bir İtalyan takımı Benetton Treviso'yu da kendi sahasında yenmişti. Efes Pilsen, Skipper Bologna'yı da yenerek gruptaki 3. galibiyetini elde etti. 
     
     ÖZERHUN ''İYİ MÜCADELE ETTİK'' 
     Efes Pilsen Menajeri Engin Özerhun, Skipper Bologna karşısında iyi mücadele ettiklerini ve maçı kazandıklarını söyledi. 
     Özerhun, Skipper Bologna maçının kendileri için çok önemli olduğunu belirterek, ''Deplasmanda alınan galibiyetler büyük avantaj sağlıyor. Galibiyet bizim hakkımızdı. Rakibimiz karşısında farkı 14 sayıya çıkarmamıza rağmen son periyotta 9 dakika 20 saniye içinde yalnızca 2 sayı üretebildik. Bu şekilde İtalyan ekibi de skora ortak oldu. Ancak son 40 saniyede iyi savunma yaptık ve maçı zor da olsa kazandık. Galibiyette bütün oyuncuların payı büyük. Ancak Alper, çaldığı top ve Granger'a yaptığı asistle galibiyette büyük rol oynadı'' diye konuştu. 
     Özerhun, FC Barcelona karşısında İstanbul'da aldıkları yenilgiden sonra deplasmanda Skipper Bologna'yı yenerek bu yenilgiyi telafi ettiklerini sözlerine ekledi. 
     





</TEXT>
</DOC>
