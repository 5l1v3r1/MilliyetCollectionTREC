<DOC>
<DOCNO> 125887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo08.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Kulübü Yüksek Divan Kurulu'ndan açıklama... 
</HEADLINE>
<TEXT>

     Fenerbahçe Kulübü Yüksek Divan Kurulu Başkanlık Divanı, televizyon programlarında kulüp aleyhine gerçekleştirilen gelişmelerin yakın takibe alınacağını açıkladı. 
     Yüksek Divan Kurulu Başkanlık Divanı'ndan yapılan yazılı açıklamada, ''Tüzüğümüzün bize verdiği yetkiyle, bundan böyle kulüp aleyhine gelişmelerde daha hassas, daha takipçi davranacağız'' denildi. 
     Çeşitli televizyon programlarında teknik sorumlu Oğuz Çetin başta olmak üzere, başkan Aziz Yıldırım'ın da hiç hak etmedikleri suçlamalarla karşı karşıya kaldıkları savunulan açıklamada, bunların, kulübün yetkili organlarınca gerektiği biçimde değerlendirilip, hukuk yoluna aktarılacağı kaydedildi. 
     Açıklamada, ayrıca şöyle denildi 
     ''Bu arada, yönetim kurulu üyelerimizin de tamamen insanları birbirine düşürme, kavga ettirme stratejisi üzerine kurulu bu ve benzeri programlara, sürekli biçimde ve gereksiz olarak telefonla katılmaları, camiamızı rahatsız etmesinin yanı sıra reyting avcılarının amacına hizmet etmeyi de kolaylaştırmaktadır. Aynı durum teknik sorumlumuz için de geçerlidir. Dolayısıyla gerek yönetim kurulumuzun, gerek kulüp üyelerimizin, gerekse teknik sorumlularımızın böyle bir kavga ortamı içine katılmamalarının, kulübümüzün çıkarları açısından uygun, hatta kaçınılmaz olduğunu da hatırlatmak görevimizdir.'' 

     
</TEXT>
</DOC>
