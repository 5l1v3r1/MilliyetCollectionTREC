<DOC>
<DOCNO> 129346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur15.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Röntgen kuyruğunda "dayak" iddiası... 
</HEADLINE>
<TEXT>

     Bolu'da röntgen çektirmek için oğluyla kuyrukta bekleyen 77 yaşındaki işçi emeklisi, röntgen memurundan dayak yediğini iddia etti. 
     Akciğer rahatsızlığı nedeni ile oğlu ve eşiyle Bolu SSK Hastanesi'ne röntgen çektirmek için gelen 77 yaşındaki emekli işçi Selahattin Sinan, röntgen memuru tarafından tartaklandığını iddia etti. 
     Sinan'ın oğlu Burhanettin Sinan olayı şöyle anlattı 
     ''Annem ve ben babama röntgen çektirmek için kuyrukta bekliyorduk. Bu arada röntgen odasının kapısı açıldı. Babam içeriye girdi. İçerdeki görevli önce babama bağırmaya, sonra da tokat atıp küfretmeye başladı. Babam yere düştü. Ben görevliyi engelleyerek annemin yardımı ile babamı dışarı çıkarttım.'' Görevliden dayak yediğini iddia eden Selahattin Sinan ise '' Yıllarca işçi olarak çalıştım. Bugüne kadar başıma böyle bir olay gelmedi. Yaşananlar utanç verici'' diye konuştu. 
     
     ''POLİSE ŞİKAYET ETTİLER'' 
     Röntgen memurundan dayak yediğini iddia eden baba ve oğlu, olay üzerine tarafları ayırmak için röntgen odasına gelen hastane polisine durumu anlatarak, görevliden şikayetçi olduklarını söylediler. Polis olaydan sonra ifadelerini almak üzere tarafları karakola götürdü. 
     
     ''OLAY ÜZÜCÜ'' 
     SSK Hastanesi Başhekimi Dr. Erdal Kaya ise yaşanan olayın üzücü olduğunu vurgulayarak,''12 Kasım Depreminden sonra kurulan prefabrik hastanede, 16 doktor ile günde bin 400 hastaya poliklinik hizmeti veriyoruz. Zaman zaman bu tür üzücü olaylar yaşanıyor. Olaya sebebiyet veren röntgen memuru İ.Ö. hakkında idari soruşturma başlattık'' açıklamasını yaptı. 
     





</TEXT>
</DOC>
