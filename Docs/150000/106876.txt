<DOC>
<DOCNO> 106876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/siyaset/siy02.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başsavcısı Kanadoğlu, Erdoğan’ın sicil kaydını silen karara itiraz etti 
</HEADLINE>
<TEXT>
Erdoğan’a kötü haber 
Tayyip’in adli sicilini inceleyecek merciin Yargıtay 8. Ceza Dairesi olduğunu söyleyen Kanadoğlu, "4 No’lu DGM’ce yetki gaspı suretiyle verilen karar hukuki sonuç doğurmaz ve yok hükmündedir" dedi 
     ANKARA Milliyet 

     Yargıtay Başsavcısı Sabih Kanadoğlu, AKP Genel Başkanı Recep Tayyip Erdoğan’ın adli sicil kaydının silinmesi yönündeki Diyarbakır DGM kararına temyizi beklemeden harekete geçti. Diyarbakır 4 No’lu DGM’nin Erdoğan’ın kaydının silinmesine yönelik kararının "yok hükmünde" olduğunu savunan Kanadoğlu, 3 No’lu DGM’nin Erdoğan’ın talebini reddetmeden önce, duruşma yaparak istemi incelemesi gerektiğini vurguladı. Kanadoğlu, bu koşul yerine getirilmediği için usul yönünden hatalı olan "ret" kararının bozulması yönünde tebliğname hazırlayarak Yargıtay 8. Ceza Dairesi’ne gönderdi. 
     Kanadoğlu, Erdoğan’ın hukuki konumunu ayrıntılı bir biçimde değerlendirdiği yazılı açıklamasına, hiçbir siyasi düşünce ve beklentinin hukuk devleti ilkesinin önüne geçemeyeceğini vurgulayarak başladı. 
     Erdoğan’ın avukatının Diyarbakır 3 No’lu DGM’ye yaptığı başvuruyu Adli Sicil Yasası’nın 8 son madesine dayandırdığını ancak talebin bu yasanın kapsamına girmediğini iddia eden Kanadoğlu, itirazının gerekçelerini ise şöyle özetledi 
     "Talep, hükmün zat ve mahiyetinin kanun değişikliği nedeniyle tekrar değerlendirilmesini içerdiğinden, bu husus tipiklik unsurunun tartışılmasını zorunlu kılmaktadır. Tipiklik unsurunun ise duruşma açılarak yapılacak yargılamada tartışılması gerekmektedir. Duruşma açılarak verilecek kararın da kuşkusuz temyizi kabildir. Kararın evrak üzerinde verilmesi uyulması gerekli kanun yolunu değiştirmez." 
     
     Yetki gaspı 
     "CMUK’un 293. maddesi uyarınca yasa yolunda yapılacak hata başvuranın hukukunu etkilemez ve başvurulabilecek yasa yolunu değiştirmez. Bu nedenle 3 No’lu DGM kararı üzerinde sadece temyiz incelemesi yapılabilir. Yerleşik yargısal uygulamalar da bu doğrultudadır. 2.9.2002 tarihli itiraz olarak nitelendirilen dilekçenin hukuki niteliği temyiz olduğundan, bu dilekçe üzerine inceleme yapacak merci Yargıtay 8. Ceza Dairesi’dir. Bu yapılmayarak 4 NO’lu DGM’ce yetki gaspı suretiyle verilen karar hukuki sonuç doğurmaz ve yok hükmündedir." 
     
     Usulden bozulmalı 
     "Temyize tabi olması ve de temyiz edilmiş olması nedeniyle kesinleşmeyen 3 No’lu DGM kararı üzerine temyiz talebi niteliğindeki dilekçe esas alınarak, başsavcılığımızca tebliğname düzenlenip anılan daireye gönderilmiş, Diyarbakır 3 No’lu DGM kararının evrak üzerinde değil duruşmalı olarak verilmesi gerektiğinden bahisle usul yönünden bozulması talep edilmiştir." 
     Yargıtay 8. Dairesi’nin Kanadoğlu’nun Erdoğan’la ilgili tebliğnamesini incelemeye başladığı ve kararını önümüzdeki hafta başında oluşturabileceği belirtildi. 
     



 SİYASET 




















</TEXT>
</DOC>
