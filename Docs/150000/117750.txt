<DOC>
<DOCNO> 117750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sondun06.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil'de gece sokağa çıkma yasağı kaldırıldı... 
</HEADLINE>
<TEXT>

     Kabil'de 23 yıldır devam eden gece sokağa çıkma yasağı uygulaması sona erdi. 
     Diplomatik kaynaklardan edinilen bilgiye göre, artan güvenlik ortamının etkisiyle gece sokağa çıkma yasağında nihai düzenlemeye geçildi ve Ramazan ayının başlamasıyla birlikte yasak kaldırıldı. 
     Uygulama şimdilik Ramazan ayı boyunca sürecek, ancak gerek Afganistan'da görev yapan Uluslararası Güvenlik Destek Gücü İSAF , gerekse Afgan makamları, bu sürede güvenliği tehdit edecek bir olay meydana gelmemesi durumunda, sürenin uzatılıp Ramazan'dan sonra da devam etmesi görüşünü paylaşıyor. 
     Bununla birlikte, güvenlik açısından riskli saatler olarak belirtilen 24.00 ile 03.00 saatleri arasında, İSAF devriye sayısını artırarak görev yapıyor. 
     Bu arada Türk askerinin, Ramazan ayının önemi ve hassasiyeti konusunda diğer katılımcı ülke askerlerine bilgi verdiği ve askerlerin Afgan halkıyla temaslarında bu çerçevede davranmaları konusunda tavsiyelerde bulunduğu bildirildi. 
     
     YENİ ÜYE AZERBAYCAN 
     Bu arada ISAF'a katılan ülkeler listesine Azerbaycan da girdi. 
     Azerbaycan, 30 kişilik bir grupla Türk birliği içinde yer alacak. Grubun, 19 Kasım'da Kabil'e intikal edip göreve başlaması bekleniyor. 
     Böylece, uluslararası güce katılan ülkelerin sayısı 22'ye yükseldi. 
     
     ALMANYA-HOLLANDA KOMUTASI 
     Türkiye'nin ardından İSAF komutasını üstlenmeleri gündemde olan Almanya ve Hollanda ile göreve başlama tarihi konusunda henüz mutabakata varılmadığı belirtildi. 
     Türkiye 20 Aralık'ta görevi bırakmaya kararlı gözükürken, Almanya'nın siyasi kararını resmileştirmesini bekliyor. 
     Almanya'da Bakanlar Kurulu birkaç gün önce, ISAF komutasını Hollanda ile birlikte Türkiye'den devralma kararı almıştı. 
     Alman hükümet sözcüsü Bela Anda, Hollanda hükümetinin de 1 Kasım'da bu yönde karar aldığını belirterek, ''Almanya, Hollanda ile birlikte Türkiye'den ISAF'ın komutasını devralmaya hazırdır ve bunun için gerekli ulusal ve uluslararası hazırlıklara başlayacaktır'' demişti. Kararın, Bakanlar Kurulu ve federal mecliste onaylanması gerekiyor. 
     ISAF'ın komutasının Aralık ayına kadar üstlenilmemesi durumunda ortaya çıkacak komuta boşluğunda, olası ihtimallerin Ankara tarafından değerlendirileceği belirtiliyor. 
     Diplomatik kaynaklar, teknik düzeyde görüşmelerin bir süredir devam ettiğini, ancak devir-teslim müzakerelerine ilişkin çalışma bulunmadığını belirttiler. 
     Bu arada ABD'den, Türkiye'nin görev süresini uzatması konusunda talep gelmediği bildirildi. Komutayı devralmadan önce, Türkiye'nin komutayı 6 ayın sonunda bırakacağı konusunda ABD ile sağlanan görüş birliğinin devam ettiği, bu konuda ABD'nin Türkiye'ye destek vermeyi sürdürdüğü belirtiliyor. 
     





</TEXT>
</DOC>
