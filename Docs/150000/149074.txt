<DOC>
<DOCNO> 149074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun39.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD güçleri, Irak askerlerine nasıl muamele edeceğini düşünüyor 
</HEADLINE>
<TEXT>

     ABD Merkez Komutanlığı sözcüsü Yüzşbaşı Frank Thorp, Amerikan güçlerinin Musul'da teslim olan Irak 5. Kolordusu'ndaki askerlere nasıl muamele edeceğine karar vermeye çalıştığını söyledi. 
     Thorp, Iraklılara savaş esiri olarak mı davranılacak yoksa evlerine dönmelerine izin mi verilecek, buna karar verme aşamasında olduklarını belirtti. 
     Sözcü, Iraklıların, bu rejim için ölmek yerine Irak'ın geleceği için yaşamak gibi çok akıllıca bir seçim yaptıklarını da söyledi. 
     Tüm bir kolordunun teslim olmasının çok önemli olduğunu kaydeden Thorp, ancak kolordunun kaç askerden oluştuğunu bilmediğini ifade etti. 
     Bu arada Thorp, Irak'ın geleceğinin görüşüleceği toplantının ABD Başkanı George Bush'un özel Irak danışmanı Zalmay Halilzad'ın başkanlığında gelecek hafta yapılacağını söyledi. 
     Ancak Thorp, bir Iraklı muhalif kaynağın, ''toplantının Salı günü Nasıriye'de yapılacağı'' yolundaki açıklamasını doğrulayamayacağını ifade etti. 
     Öte yandan Teğmen Mark Kitchens, Amerikan güçlerinin, Saddam Hüseyin'in doğduğu kent olan Tikrit'te direnişle karşılaştığını söyledi. 
     Kitchens, Tikrit'teki direnişin Bağdat'takine benzer olduğunu, ancak düşmana şiddetle saldırdıklarını kaydetti. 
     





</TEXT>
</DOC>
