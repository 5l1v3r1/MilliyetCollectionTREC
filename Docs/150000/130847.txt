<DOC>
<DOCNO> 130847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur36.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yıldızlı otelde esrarengiz çanta... 
</HEADLINE>
<TEXT>

     Hilton Oteli'nde, otelden ayrılan bir müşterinin odasında bulunan, içeriği belirlenemeyen sıvı dolu 3 şişenin yer aldığı çanta, Ankara polisini harekete geçirdi. Terör ve narkotik polislerinin yaptığı incelemelerden sonuç alınamayınca, şişeler, sıvıların analizi için polis kriminal laboratuvarına gönderildi. 
     Kamerun uyruklu olduğu bildirilen Antony Nikan adlı kişi, 10 Ocak'ta Ankara Hilton'a gelerek üç gün kaldı. Temizlik görevlileri bugün otelden ayrılan Nikan'ın odasında bir çanta buldular. Görevliler, durumu yöneticilerine bildirdiler. 
     Otel yetkilileri, akşam saatlerinde Ankara Emniyet Müdürlüğü'nü arayarak, müşterinin bıraktığı çantadan şüphelendiklerini ilettiler. 
     Bunun üzerine Terörle Mücadele Şubesi ve Narkotik Büro görevlileri otele gelerek çanta üzerinde inceleme yaptılar. Uzmanlar yaptıkları ön incelemede sıvıların içeriğini anlayamadılar. 
     Sıvıların bulunduğu 3 şişe, çantayla birlikte Emniyet Genel Müdürlüğü Polis Kriminal Laboratuvarı'na gönderildi. 
     Kamerun uyruklu kişinin odasında bulunan çantanın, geçmişte yaşanan terör örgütü El Kaide bağlantılı olaylar dolayısıyla titizlikle incelendiğini belirten yetkililer, laboratuvar incelemesine göre olayın boyutunun anlaşılacağını kaydettiler. 
     





</TEXT>
</DOC>
