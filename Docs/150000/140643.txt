<DOC>
<DOCNO> 140643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur38.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçınbayır Türkiye yakın savaş tehdidiyle zarara uğramıştır 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, Türkiye'nin yakın savaş tehdidi nedeniyle birtakım zararlara uğradığını belirterek, ''Türkiye bu zararların tazmini konusunda gerektiğinde Birleşmiş Milletler BM Güvenlik Konseyi'ne başvurma hakkına sahiptir. Bu talepler de yeri geldiğinde, gerektiğinde yapılacaktır'' dedi. 
     Yalçınbayır, Ankara Devlet Resim ve Heykel Müzesi Konser Salonu'nda düzenlenen ''Kültür ve Sanat Büyük Ödülü Töreni''nin ardından verilen kokteylde gazetecilerin sorularını yanıtladı. 
     Başbakan Yardımcısı Yalçınbayır, ''Tezkere kararının olumsuz çıkması üzerine açıklanan ekonomik paket var. Sizce bu hayır kararının faturasının halka çıkarılmasını nasıl karşılıyorsunuz'' sorusuna şu yanıtı verdi 
     ''Türkiye Cumhuriyeti devletiyle, milletiyle bir bütündür. Ne gerekiyorsa o yapılmıştır. Burada millete özel olarak bir yük yüklenmemiştir. Bu süreçten el birliğiyle çıkacağız. Bu bizim birliğimizin, dayanıklılığımızın bir ifadesidir. El birliğiyle bu zor günleri aşacağız. Türkiye Cumhuriyeti Devleti, dünya milletler camiasının en onurlu üyelerinden birisidir. Bizim bu statümüzü sürdürebilmemiz için işbirliği içinde olmamız lazım. Kurumlarımızla, kuruşlarımızla... Devletin bütün organları milletin hizmetinde. Milletin huzur ve refahı bizim için en önemli hadise. Yapılanlar bununla ilgilidir.'' ''Onurdan bahsettiniz. Tayyip Erdoğan başbakanlığında ikinci bir hükümet tezkeresi Meclis gündemine getirilir ve kabul edilirse o zaman ne olacak'' sorusuna da Ertuğrul Yalçınbayır, ''Bunun onunla ilgisi yok. Bunlar o anın gerektirdiği kararlardır. O dönem hangi şartlar varsa, o doğrultuda ülkenin çıkarlarını da dikkate almak suretiyle, gerekli kararlar alınacak'' diye konuştu. 
     Yalçınbayır, ''Kamuoyunda Amerikan yardımının kabul edilmediği için bu vergilerin yüklendiği yönünde bir kanı da doğdu. Buna ne diyorsunuz'' sorusuna şu karşılığı verdi 
     ''Tezkere ile ekonomik çıkarlarımız arasında hiçbir bağ yoktur. Türkiye Cumhuriyeti, bu tezkere nedeniyle değil, belki yakın savaş tehdidi nedeniyle birtakım zararlara uğramıştır. Bunun tezkereyle ilgisi yoktur. Çünkü bu zararların tazmini konusunda gerektiğinde Birleşmiş Milletler Güvenlik Konseyi'ne başvurma hakkına sahiptir. İlerleyen sürece belki bunlar da dahil olabilir. Çünkü BM'nin barışı korurken savaş tehdidi altında olanlara, bundan zarar gören ülkelere sağladığı birtakım imkanlar vardır. Biz barışı korumakla ilgili birtakım katlanımlar içerisindeyiz. Birtakım maliyetleri yükümleniyoruz, ödüyoruz halk olarak... O zaman bunun karşılığında da BM Güvenlik Konseyi'nin bizim lehimizde vereceği kararlar vardır. Bu talepler de yeri geldiğinde, gerektiğinde yapılacaktır.'' 
     





</TEXT>
</DOC>
