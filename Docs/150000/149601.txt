<DOC>
<DOCNO> 149601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sontur10.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Irak'da olacaklar, Türkiye'yi çok yakından ilgilendiriyor... 
</HEADLINE>
<TEXT>

     TBMM Başkanı Bülent Arınç, ''Irak'ta olacaklar veya bundan sonra düşünülenler Türkiye'yi çok yakından ilgilendiriyor'' dedi. 
     Nevşehir'de, dün bir akrabasının kızının nikah törenine katılan Arınç ve eşi Münevver Arınç, TBMM İnsan Hakları İnceleme Komisyonu Başkanı ve AK Parti Nevşehir Milletvekili Mehmet Elkatmış ile Kapadokya bölgesinin tarihi ve turistik merkezlerini gezdi. 
     Gezisine, MS 4. yüzyıldan itibaren düşmanların saldırısından korunmak amacıyla bölgeye ilk yerleşen Hıristiyanlar tarafından yapılan Derinkuyu İlçesi'ndeki Yeraltı Kenti'ni ziyaret ederek başlayan Arınç, burada gazetecilerin sorularını yanıtladı. 
     TBMM Başkanı Arınç, bugün bir gazetede yer alan ''Irak harekatına 200 askerle katılan Polonya'nın, gelecek hafta başlatılacağı belirtilen Yürüyen diplomasi sürecinde AB ve İngiltere ile aynı masada yer almasını nasıl değerlendiriyorsunuz '' sorusunu şöyle yanıtladı 
     ''Bunlar spekülatif şeylerdir. O masaya oturacak, bu masadan kalkacak, öbürüne sandalye var mı, yok mu Bu sözler, çok gerçekle bağdaşan sözler değildir. Irak'ta vuku bulan olayları hepimiz biliyoruz. Dileriz ki bu gelişmelerden sonra bir coğrafya değişikliği olmasın ve Irak'ta olay, hadiseler, diğer ülkelere de sirayet edecek şekilde geliştirilmesin. Irak halkının kendi karar vereceği rejim içerisinde toprak bütünlüğü devam ederek, bu devamlılık sağlansın. Polonya'nın ne ilgisi var ki böyle bir masada yer alacak Vuku bulan olaylardan sonra insani birtakım yardımlar yapmak üzere veya Irak'ın tekrar tamiri ihyası ve mimari için belki bazı ülkeler birtakım yardımlarda bulunacaklardır. Yoksa Polonya Irak'ı, Irak da Polonya'yı çok fazla ilgilendirmiyor.'' 
     
     ''AYNI COĞRAFYA...'' 
     Irak'ta bundan sonraki gelişmelerin Türkiye'yi yakından ilgilendirdiğini ifade eden Arınç, şöyle devam etti 
     ''Irak'ta olacaklar veya bundan sonra düşünülenler, Türkiye'yi çok yakından ilgilendiriyor. Çünkü, biz yüzyıllardır aynı coğrafyayı paylaşıyoruz. Irak ile tarih, inanç, kültür bağımız var, kardeşliğimiz var. Bu topraklardaki insanlar hangi kökenden gelirse gelsin, hangi mezhebe bağlı olursa olsun, bugüne kadar yaşadığı gibi bugünden sonra da kardeşlik, huzur ve barış içerisinde yaşamasını dileriz. Türkiye bu konuda siyasi ve ekonomik olarak elinden geleni yapacaktır. Çünkü bu mesele Türkiye'yi hem yakın bir komşusu olarak hem de yüzyıllardan beri gelen tarih ve coğrafya bağı ile yakından ilgilendiriyor. Bu Polonya'yı bir ilgilendiriyorsa, Türkiye'yi bin ilgilendiriyor. Hükümetimiz de bu konuda mutlaka gerekenleri yapıyor. Bundan sonra da yapacaktır. Barışın Irak'a bir an önce dönmesini gerçekten çok arzu ediyorum.'' Gezisi ile ilgili bir değerlendirmede de bulunan TBMM Başkanı Bülent Arınç, Kapadokya bölgesinin büyük ve zengin bir tarih hazinesini içinde barındırdığını kaydetti. 
     Kapadokya'ya daha önce geldiğini, ama bu denli geniş düzeyde gezmediğini ifade eden Arınç, ''Kapadokya bölgesinin mutlaka görülmesi gerekir. Çok eski dönemden bugünlere çok önemli bir tarih hazinesi olarak gelmiş. İyi de korunduğunu görüyorum. Kapadokya tabiatı, kilisesi ve evleri ile yüzyıllar öncesinden günümüze kadar getirilebilmiş bir hazine. Bu nedenle çok iyi korumalı ve tüm dünyaya tanıtmalıyız. İnşallah hükümet de bu bölgeye büyük önem verecektir. Turizm açısından bu tarihin mutlaka geliştirilmesi lazım. Bu zenginlikleri halkımızın mutluluğu için bütün dünyaya tanıtacağız'' diye konuştu. 
     Arınç, Ürgüp İlçesi'ni de ziyaret ettikten sonra Nevşehir'den ayrıldı. 
     





</TEXT>
</DOC>
