<DOC>
<DOCNO> 110411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur21.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP ''3 Kasım seçimlerinden başka çare yok'' 
</HEADLINE>
<TEXT>

     MHP Genel Başkan Yardımcısı Şevket Bülent Yahnici, Türkiye'nin 3 Kasım'da seçime gitmekten başka çaresinin bulunmadığını belirterek, ''Türk halkının önünden seçim sandığını kaçırmak istiyorlar. Ancak, halk sandığı yakalayacak ve onları denize dökecektir'' dedi. 
     Şevket Bülent Yahnici, Adana İl Örgütü'nde düzenlediği basın toplantısında, başka çare kalmadığı için seçime gitme kararı alındığını, ancak, Türk siyasi hayatında geleceklerinin olmadığını gören partilerle milletvekillerinin, siyasi partiler ve seçim yasasında değişiklik, AB ve baraj sorunu gibi gerekçelerle bunu önlemeye çalıştıklarını söyledi. 
     Yahnici, Türkiye'nin artık bir seçim sürecine girdiğini ve halkın da bunu istediğini ifade ederek, şöyle konuştu 
     ''Türkiye'de bir komedi sahneleniyor. Türkiye, tiyatro sahnesine döndürüldü. Türk halkı da bunu izlemek zorunda bırakıldı. Milli iradeye ters düşmüş siyasi partilerle, siyasi hayattan silinmeye aday olanlar, seçimi erteletme girişimindeler. Türkiye'nin 3 Kasım'da seçime gitmekten başka çaresi yoktur.'' Seçimi erteletme uğruna çeşitli oyunlar oynandığını, siyasi rüşvetler teklif edildiğini savunan Yahnici, ''Türk halkının önünden seçim sandığını kaçırmak istiyorlar. Ancak, halk sandığı yakalayacak ve onları denize dökecektir. Çünkü, halk sandığın öneminin, başka çıkış yolu olmadığının farkındadır'' dedi. 
     
     ''BU MİLLETE YAZIKTIR'' 

     TBMM'den seçimlerin ertelenmesine yönelik bir karar çıkmasının Türkiye için çok büyük olumsuzluklar doğuracağını belirten Yahnici, şunları kaydetti 
     ''SP, YTP, ANAP gibi tarihin karanlıklarına aday partiler seçimi erteletmek istiyor. Ama, zannediyorum, sağduyu galip çıkar. Aksi halde, büyük bir kaos olur. Bu millete yazıktır.'' MHP'nin Türkiye'yi lider ülke haline getirmek için çalıştığını anlatan Yahnici, şöyle devam etti 
     ''MHP'nin tek başına iktidarı amacıyla yola çıktık. Sessiz çoğunluk, yapılanları, ahlaksız teklifleri ibretle, dehşetle ve hayretle seyretmektedir. Sessiz çoğunluk, 4 Kasım'da MHP'yi haykıracak ve aydınlığı müjdeleyecektir.'' Yahnici, AB'ye karşı olmadıklarını ve karşı olanlarla olmayanlar şeklinde bir ayrımın da yanlış olduğunu belirterek, ''Biz Türkiye'nin onurlu geleceğinin kavgasını veriyoruz'' dedi. 
     





</TEXT>
</DOC>
