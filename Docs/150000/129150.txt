<DOC>
<DOCNO> 129150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur29.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Unakıtan "Yeni vergiler getirme peşinde değiliz" 
</HEADLINE>
<TEXT>

     Maliye Bakanı Kemal Unakıtan, "Yeni vergiler getirme peşinde olmadıklarını" bildirdi. 
     TBMM Plan ve Bütçe Komisyonu'nda, Cumhurbaşkanı Ahmet Necdet Sezer tarafından bazı maddeleri yeniden görüşülmek üzere TBMM'ye geri gönderilen "Mali Milat ve Nereden Buldun " uygulamasını kaldıran yasanın görüşmelerine başlandı. 
     Maliye Bakanı Unakıtan, yeni vergiler getirmeyi düşünmediklerini, tam tersine bazı vergilerin oranlarını gözden geçireceklerini bildirdi. Vergi politikalarının adaletli olmasını amaçladıklarını belirten Unakıtan, vergi politikası ile maliye politikasını uyumlu hale getirmeyi istediklerini söyledi. Unakıtan, vergi sistemini sadece "Para getiren bir araç" olarak düşünmediklerini, ekonomik ve sosyal yönü üzerinde de durduklarını ifade etti. 
     Unakıtan, vergilerin "Ne zaman, nereden" alınacağının belirlenmesi gerektiğini kaydederek, "Aksi halde bulduğunuz yerde vergi alırsanız, bu vatandaşın başında Demokles'in kılıcı gibi olur. Korkutucu vergi politikalarından yana değiliz" dedi. Vergicilikte dönemselliğin önemli olduğuna dikkat çeken Unakıtan, zaman aşımından vatandaşların yararlanması gerektiğini ifade etti. 
     Unakıtan, öncelikle vergilerin adaletli hale getirilmesinin zorunlu olduğunu ifade ederek, "Vergilerin yüzde 30'u dolaysız, yüzde 70'i dolaylı. Adalet bunun neresinde " diye sordu. 
     





</TEXT>
</DOC>
