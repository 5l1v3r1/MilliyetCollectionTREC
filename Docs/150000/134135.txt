<DOC>
<DOCNO> 134135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sonspo21.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal, resmen Fenerbahçe'de... 
</HEADLINE>
<TEXT>

     Fenerbahçe, Gaziantepspor'dan transfer ettiği Ümit Milli Takım futbolcusu Kemal Arslan ile 2.5 yıllık resmi sözleşme imzaladı. 
     Kemal Arslan, Fenerbahçe Burnu'ndaki kulüp binasında düzenlenen törende, kendisini sarı-lacivertli renklere bağlayan sözleşmeye imza attı. İmza töreninde kulüp genel sekreteri Vedat Olcay ve yedek üye Orhan Demirel de hazır bulundu. 
     Olcay, Kemal'in uzun yıllar sarı-lacivertli kulübe hizmet edeceğine inandıklarını vurgulayarak, ''Ümit ediyorum ki Kemal, bir evladımız gibi uzun yıllar Fenerbahçe'ye hizmet edecektir. Kendisinden çok şeyler bekliyoruz. Genç olması kendisi için bir handikap. Kemal, Fenerbahçe'de futbol takımının gençleştirilme hamlesinde yer alacak'' diye konuştu. 
     Fenerbahçe'ye transfer olmaktan dolayı çok mutlu olduğunu dile getiren Kemal ise, bu transferin gerçekleşmesinde emeği geçen herkese teşekkür ettiğini belirterek, ''Kendim ve Fenerbahçe adına çok iyi şeyler yapacağıma inanıyorum'' dedi. 
     
     BESCHASTNYKH'İN DURUMU 

     Genel sekreter Vedat Olcay, eski kulübü Spartak Moskova'nın Beschastnykh ile sözleşmesi olduğunu açıklamasından sonra Rus oyuncunun transferinde yaşanan sorunları çözmek için FIFA nezdinde girişimlerin sürdüğünü söyledi. 
     Rus futbolcuyla, Aralık 2002'de sözleşmesi bittiği ve bonservisi elinde olduğu için sözleşme imzaladıklarını hatırlatan Olcay, ''Ancak, eski kulübü ek bir sözleşmesi olduğunu ileri sürdü. FIFA'ya başvurduk. FIFA bizim haklı olduğumuzu söylüyor. Görüşmelerimiz sürüyor'' diye konuştu. 
     Olcay, FIFA tarafından bu futbolcunun durumu hakkında kesin bir karar çıktıktan sonra geçici lisans çıkarma yöntemiyle sarı-lacivertli takımda oynayabileceğini bildirdi. 
     Bu arada Olcay, Beschastnykh'in tehdit altında ek bir sözleşmeye imza atmış olabileceği duyumlarının da kendilerine geldiğini kaydetti. 
     Şu ana dek Beschastnykh için kimseye bonservis bedeli ödemediklerini de belirten Olcay, yalnızca oyuncuya bir miktar para ödemesi yaptıklarını sözlerine ekledi. 

     
</TEXT>
</DOC>
