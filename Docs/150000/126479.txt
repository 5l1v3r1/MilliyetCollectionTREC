<DOC>
<DOCNO> 126479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/guncel/gun04.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne geyikleri varmış ne de koca göbeği 
</HEADLINE>
<TEXT>

Gerçekte keşiş cüppeli, çelimsiz, esmer bir adam olan Noel Baba, kemikleri İtalya’ya kaçırılınca kırmızılar içinde, pamuk gibi beyaz tenli, tonton bir dede olup çıkmış .. 
     MENDERES ÖZEL 

     Dünyanın tüm çocukları şoka hazır olun. Çünkü Noel Baba’nın koca bir göbeği yoktu, kırmızı elbisesi ise hiç olmadı. Muhtemelen hayatında hiç geyik görmemişti. Gerçekte keşiş cüppesi giyen, çelimsiz, esmer bir Türk’ idi... Bu ifadeler Güney Afrika’da yayımlanan Sunday Independent gazetesinin internet sitesinden alınma. Ve Noel Baba olarak bilinen Aya Nikola’nın Türk olması dışında, tamamen gerçeği yansıtmakta. Muhtemelen makalenin yazarı, "Türk" tanımlamasıyla yaşamını soğuk İskandinavya yerine Anadolu’da Myra’da, yerel adıyla Kale’de geçiren yüzü Akdeniz güneşinde kavrulmuş Noel Baba’nın bugünkü Türkiye ile bağını vurguluyor. 
     
     PATARA’DA DÜNYAYA GELDİ 
     Yaşamını Anadolu’da geçiren Noel Baba’nın gerçek yaşamöyküsü ve öldükten sonra kemiklerinin başına gelenler, bugün pek az insan tarafından bilinir. Yunanistan ve Rusya’nın en büyük azizi, yargıçların, tefecilerin, hırsızların, tacirlerin, dilencilerin, limlerin, denizcilerin, seyyahların, bakirelerin ve küçük çocukların, kısacası başı belada olan herkesin baş koruyucusu olan Noel Baba, M.S. 265 yılında Patara’da doğdu. Ailesinin ölümüyle küçük yaşta bir manastıra verilen Noel Baba, 17 yaşında papaz olarak ruhban sınıfındaki yerini aldı. 
     Aya Nikola, ününü iki mucizeye borçludur. Bunlardan ilki bir gece, fahişeliğe zorlanan üç küçük kızın odasına tırmanarak üç torba altın bırakıp onları fahişelikten kurtarmasıdır. Diğeri ise babaları tarafından doğranan üç çocuğu kurtarmasıdır. "Bu iki mucize" ölümünden yüzyıllar sonra Aya Nikola’yı "Noel Baba"lığa terfi ettirecek sürecin başlangıcıdır. 11. yüzyılda kutsal insanların bedenleri sadece ruhani olarak değil ticari olarak da değer taşıyordu. O tarihlerde birbirinden bağımsız cumhuriyetlere bölünmüş olan İtalya topraklarında, Venedik’in Aziz’in cesedini almak için sefere hazırlandığı haberi yayıldı. 
     
     EKONOMİYİ KURTARDI 
     Ekonomik olarak çöküşün eşiğinde duran Bari kentinin tacir ve denizcileri, bu haberi alınca birleşerek Myra’ya bir sefer düzenledi. Amaç, Noel Baba’nın kemiklerini Bari’ye getirip hac yoluyla kentin ekonomisini canlandırmaktı. 9 Mayıs 1087’de Myra’ya çıkan Barili denizciler, Noel Baba’nın kemiklerini mezarından çıkararak kentlerine getirdi. Aziz’in kemikleri yeni inşa edilen büyük kiliseye Aya Nikola Bazilikası’na gömüldü. 
     Kente eski ticari canlılığını kazandıracak bu girişim, Bari’ye her yıl 8 bini Rusya’dan olmak üzere on binlerce hacı turist getirerek milyonlarca dolar kazandıracaktır. Tabii bu arada kuzey folklorünün etkisine giren Noel Baba, keşiş cüppesinden sıyrılarak kırmızı giysilerine kavuşacak, birden göbeklenecek ve hayatı boyunca hiç görmediği’ geyikleriyle dünyayı turlayıp hediye dağıtacaktır... 
     



 GÜNCEL 



















</TEXT>
</DOC>
