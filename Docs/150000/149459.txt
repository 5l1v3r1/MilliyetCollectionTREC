<DOC>
<DOCNO> 149459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/siyaset/asiy.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan formülü buldu... 
</HEADLINE>
<TEXT>
AB Zirvesi'ne Gül gidecek 
Türkiye, tanımadığı Rum Kesimi'nin AB üyeliğinin kesinleşeceği 1 Mayıs'taki zirveye, Başbakan yerine Dışişleri düzeyinde katılacak 
     UTKU ÇAKIRÖZER Ankara 

     Kıbrıs politikası nedeniyle tanımadığı Rum Kesimi'nin üyelik anlaşması imzalayacağı zirveyi AB hedefi nedeniyle protesto edemeyen Ankara, çareyi toplantıya Başbakan yerine Dışişleri Bakanı seviyesinde katılımda buldu. Zirvede son dakikaya kadar Kıbrıs sorununun çözümüne kapı aralayacak formül için uğraşacak Abdullah Gül, en zor anlarını Rum lider Tasos Papadopulos'un katılım anlaşmasını imzaladığında yaşayacak. 
     
     Üç seçenek tartışıldı 
     AB'ye 1 Mayıs 2004'te tam üye olacak 10 ülkenin katılım anlaşmaları, çarşamba günü Atina'da yapılacak zirvede törenle imzalanacak. Zirve için 15 üye ülke ile Türkiye'nin de aralarında bulunduğu 13 aday ülkenin devlet ve hükümet başkanlarına davet yapıldı. Rumların üyeliğinin kesinleşeceği zirve için Ankara'da, "Başbakan seviyesinde katılım", "bakan seviyesinde katılım" ve "protesto ederek gitmeme" önerileri masaya yatırıldı. 
     
     'İzole olmayalım' 
     Başbakan Tayyip Erdoğan ve Gül'e zirveyi protesto seçeneğinin tercih edilmemesi tavsiyesinde bulunan Dışişleri, "Biz de AB adayıyız ve 1999'dan bu yana Rumlarla aynı masada oturuyoruz. AB adayı olarak bir AB zirvesine gitmemek demek kendi kendimizi AB'den izole etmek olur" bilgisini verdi. Protesto kararının Kıbrıs'ta 2004'e kadar çözüm çabalarını da engelleyebileceğine dikkat çekildi. 
     Yapılan değerlendirmelerde Türkiye'nin memnuniyetsizliğinin "Başbakan seviyesinde katılmadan sadece bayrak göstererek" ifade edilmesi benimsendi. Erdoğan da dün, Türkiye'nin zirveye Dışişleri Bakanı seviyesinde katılacağını açıkladı. 
     
     Alkışlayacak mı 
     Dışişleri, Türkiye açısından zor geçecek zirvede yeni sorunlar yaşanmaması için Gül'ün programını dakika dakika planlamaya başladı. En sıkıntılı dakikaları katılım anlaşmalarının imzalanacağı öğleden sonraki törende yaşayacak Gül, "yeni üyelerin alkışlanacağı" ve "Rum lider Tasos Papadopulos'un tebrik edileceği" bölümlerde Ankara'da yapılacak planlamaya uygun hareket edecek. 
     


SİYASET 















</TEXT>
</DOC>
