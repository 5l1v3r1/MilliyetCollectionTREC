<DOC>
<DOCNO> 128615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur14.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüs kazalarının yüzde 57'si gece oluyor... 
</HEADLINE>
<TEXT>

     Çok sayıda vatandaşın ölümüne neden olan otobüs kazalarının yüzde 57'sinin gece meydana geldiği, bu kazaların önlenmesi için valiliklere konunun rapor edildiği bildirildi. Emniyet Genel Müdürlüğü Sözcüsü Feyzullah Arslan'ın yurt dışında bulunması nedeniyle haftalık bilgilendirme toplantısı yapılmadı. 
     Sözcülük yazılı olarak yaptığı açıklamada, Karayolu Trafik Güvenliği Kurulu'nun 60. toplantısında ODTÜ temsilcisi Prof.Dr. Ayhan İnal'ın otobüs kazalarıyla ilgili rapor sunduğu belirtildi. 
     Raporda, ölümlü otobüs kazalarının yüzde 57'sinin havanın karanlık olduğu saatlerde, yüzde 45'inin 23.00-06.00 saatleri arasında meydana geldiği ifade edildi. Raporda, otobüs kazalarının yüzde 2'sinin arkadan çarpma, yüzde 17'sinin ıslak ve buzlu zeminde direksiyon hakimiyetini kaybetme, yüzde 16'sının hatalı sollama, yüzde 22'sinin yayaya çarpma, yüzde 7'sinin aniden yola ya da kavşağa çıkan araçlara çarpma şeklinde gerçekleştiği kaydedildi. 
     Sözcülük, raporun bir genelge ile valiliklere gönderildiğini ve rapor doğrultusunda önlemlerin alınmasının istendiğini bildirdi. 
     Sözcülüğün açıklamasında vatandaşlar, doğalgaz, tüpgaz ve soba zehirlenmeleri konusunda uyarıldı. Özellikle kış aylarında artan zehirlenme olaylarında 2001 yılında 130, 2002 yılında 97 kişinin yaşamını yitirdiği belirtildi. 
     





</TEXT>
</DOC>
