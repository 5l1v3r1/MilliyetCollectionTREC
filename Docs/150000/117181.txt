<DOC>
<DOCNO> 117181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo03.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbide ilk kez forma giyecekler... 
</HEADLINE>
<TEXT>

     Fenerbahçe ile Galatasaray arasında yarın yapılacak Birinci Süper Futbol Ligi'nin erteleme maçı öncesinde her iki takımda da birçok futbolcu, yeni takımlarının formasıyla ilk kez ezeli rakiplerine karşı mücadele edecek olmanın tatlı heyecanını yaşıyor. 
     Fenerbahçe'nin bu sezon renklerine kattığı Arjantinli Ortega, Brezilyalı Washington ve Yugoslav Steviç'in yanı sıra, Cem Karaca, Tuncay Şanlı ve kaleci Volkan Demirel, teknik direktör Werner Lorant'ın görev vermesi halinde, Fenerbahçe formasıyla ilk kez Galatasaray'a karşı sahaya çıkacak. 
     Sarı-lacivertli takımda sakatlığı süren İsmail Güldüren ise dev maçta bu heyecandan mahrum kalacak. 
     Galatasaray'da ise Brezilyalı Christian ve Pinto ile Meksikalı Almaguer ve yeni transferlerden Mehmet Polat, teknik direktör Fatih Terim'in görev vermesi durumunda bu heyecanı ilk kez yaşayacaklar. 
     Sarı-kırmızılı takımda, Futbol Federasyonu Profesyonel Futbol Disiplin Kurulu PFDK tarafından 3 maçlık cezası süren Felipe'nin yanı sıra, Baliç, Cihan ve Sarr'ın ise sakatlıkları nedeniyle derbi maçta yer alamayacakları açıklandı. 
     





</TEXT>
</DOC>
