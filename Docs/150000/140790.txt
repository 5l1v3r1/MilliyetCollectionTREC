<DOC>
<DOCNO> 140790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/soneko29.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı ve Koç işbirliği büyüyor... 
</HEADLINE>
<TEXT>

     İş dünyasının 2 devi Sabancı ve Koç arasında perakende sektöründe Migros ve Axess ile başlayan işbirliği büyüyor. 
     Tüm Migros ve Şok mağazalarında 27 Aralık 2002'de başlayan uygulama ile, Axess kredi kartıyla kazanılan tüm ChipParalar'ın mağazalarda para yerine kullanılabilmesinin ardından, Akbank'ın Axess ve Koç Bilgi Grubu'nun alışveriş anında tüketiciyi kasaya ödeme yaparken tanıyan teknolojiye sahip Paro markaları ''önce tüketici'' stratejisi ile işbirliğine gitti. 
     İşbirliği ile, her 2 kurumun sahip olduğu teknoloji, tüketicilerin kendi yaşam tarzlarına uygun özel kampanya ve promosyonları, doğrudan veya kişiye özel olarak almalarına imkan verecek. 
     Axess ve Paro'nun oluşturduğu ''kazan-kazan'' modeli, en çok kazananın müşteri olduğu bir platform yaratacak. Axess'in mevcut chip teknolojisi ile sunmakta olduğu müşterilerini tanıyan, alışveriş tutarı, ziyaret sıklığı ve kampanyalı ürünlere göre ödüller sunan, alışveriş sırasında yaş günlerini kutlamaya olanak tanıyan altyapısı, Paro'nun alışveriş bilgisinden yola çıkarak sunduğu kampanya uygulamaları ile daha da güçlenerek müşteriye en fazlasını sunmayı hedefliyor. 
     İşbirliği doğrultusunda Akbank'ın sayıları 100 bini aşan üye işyerleri de Paro network'üne dahil olabilecek. Akbank'ın 100 bin POS noktasına kurulabilecek ParoPOD cihazı üzerinden tüketiciler, kampanya, indirim ve promosyonlara ulaşabilecek. 
     Axess-Paro işbirliğinin tanıtımı nedeniyle düzenlenen toplantıda konuşan Akbank Genel Müdürü Zafer Kurtul, işbirliği ile müşterilerine daha çok kazandıracaklarını bildirdi. 
     Geçen yıl piyasaya sundukları ve kısa sürede Avrupa'nın en hızlı büyüyen kart markası haline gelen kazançlı yaşam kartı Axess'in her geçen gün daha fazla tercih edilen bir kart haline geldiğini belirten Kurtul, Paro ile yapılan işbirliğinin, müşterilerin ihtiyaçlarını daha iyi analiz etmek, bu analizler sonucu belirlenen tüketici ihtiyaçlarına uygun çözümler üretmek amacıyla gerçekleştirildiğini söyledi. 
     Sayıları 1 milyon 300 bini aşan Axess kart müşterilerinin Paro aracılığıyla mümkün olan en kazançlı alışveriş deneyimini yaşayabileceklerini ifade eden Kurtul, ''Paro ile yapılan bu işbirliği, kredi kartı pazarında hızla liderliğe ilerleyen Axess kartın, bu pazarın tartışmasız lideri olmasında önemli rol oynayacağına inanıyoruz'' dedi. 
     
     ''KOÇ-SABANCI REKABETİ FARKLI BİR YAPIYA GİTMEKTE'' 
     Koç Bilgi Grubu Başkanı Ali Koç da, Türkiye'nin sanayileşme sürecinin büyük oyuncuları olan Koç ve Sabancı'nın, pek çok alanda doğal rakipler durumunda bulunduğunu belirterek, ''Ancak bu rekabet bugün farklı bir yapıya gitmektedir, yeni ekonomik düzenin gereği olarak yapıcı rekabet şeklini almıştır. Umarım bu işbirliği, Koç-Sabancı işbirlikleri için bir emsal teşkil eder'' diye konuştu. 
     Ali Koç, projeye bakıldığında müşteri, mağaza ve banka olmak üzere 3 unsur bulunduğunu ve böyle bir işbirliği ile büyüyen alışveriş pastasının yaratacağı katma değerin taraflar arasında adilane paylaşılmış olacağını belirterek, ''İşte Paro, 3 farklı tarafı buluşturan ve birlikte kazanmanın yeşereceği tarlanın ta kendisidir'' dedi. 
     Paro'nun önümüzdeki aylarda Migros dışında işyerlerini de sistemine alarak tüketicilere daha fazla fayda sağlayacağını ifade eden Koç, şunları kaydetti 
     ''Sistemdeki bu tür işbirlikleri Koç Bilgi Grubu'nun Türkiye ve Türk insanını e-yaşama taşıma misyonunu ve Koç Topluluğu'nun tüketiciye yakın topluluk olma vizyonuna bizleri bir kez daha yakınlaştırmaktadır. Paro ile Türk tüketicisinin yaşam standartı yükselecektir. 
     Akbank ile gerçekleştirdiğimiz işbirliği ile, 2 büyük holdingin sahip olduğu tecrübe ve güç birleştirilerek müşteriye gerçekten katma değerli hizmet sunulması esas alınmıştır.'' Tanı Pazarlama İletişim Hizmetleri A.Ş Genel Müdürü Mehmet Ali Neyzi ise, işbirliğinin kişiye özel ilk kampanyasının çocuklara yönelik olduğunu ve dün başladığını belirterek, ''Beklentimizin üzerinde bir ilgi oldu. Paro'nun pazarlamanın Visa'sı olacağını söylemiştik. Bu, bu yoldaki ilk adım'' diye konuştu. 
     Paro'nun Koçbank'la da çalıştığını hatırlatan Neyzi, bir yıl içinde 15 bin ekran yayılmayı hedeflediklerini bildirdi. 
     Migros'da tüketicinin bir saniye fazla bekletilmesinin sözkonusu olmadığını kaydeden Neyzi, ''Umarım Paro, Sabancı'ya ait gıda yerlerinde de kurulacak'' dedi. 
     





</TEXT>
</DOC>
