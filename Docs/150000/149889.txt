<DOC>
<DOCNO> 149889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/yazar/bila.html </URL>
<DATE> 2003/04/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Türkmenlerin korkusu 
</HEADLINE>
<TEXT>

     Barzani ve Talabani'ye bağlı silahlı grupların bu kentlere girişleri, Ankara'nın gösterdiği tepki üzerine ABD askerleri tarafından kontrol altına alınmaya çalışılıyor. Ankara, ABD'nin verdiği güvenceden sonra bu kentlere sevk edilen ABD askerlerinin duruma hakim olmasını bekliyor. 
     Dışişleri Bakanı Abdullah Gül, 24 saat bilgi aldıklarını ve peşmergelerin Kerkük'ten çekildiğini açıklamıştı. Ayrıca bölgeye gönderilen Türk irtibat timlerinin de sürekli bilgi gönderdiğini, her türlü gelişmeden anında haber aldıklarını da eklemişti. 
     Ankara'ya gelen bilgiler, Basra, Bağdat, Nasıriye gibi kentlerle karşılaştırıldığında, Kerkük ve Musul'daki olayların daha küçük çaplı olduğu yönünde. Dışişleri Bakanı Gül ve diğer yetkililer, Kerkük ve Musul'daki olayları, Türkmenlere dönük bir katliam, sistemli bir saldırı olmaktan çok, kaos ortamından kaynaklanan karışıklık niteliğinde görüyorlar. 
     Ancak, Kuzey Irak'taki Türkmen liderler, ABD askerlerinin duruma tümüyle hakim olamadığını, Türkmen toplumunun korku içinde bulunduğunu kaydediyorlar. 
     Irak Türkmen Cephesi sözcülerinin verdiği bilgiye göre peşmergeler, Irak Türkmen Cephesi'nin Kerkük ve diğer yerleşim yerlerindeki bürolarının kapatılmasını istiyorlar. Bu amaçla baskı yapıyorlar. 
     Kerkük Türkmen Cephesi Bürosu'nun önünde meydana gelen ve bir Türkmen çocuğun ölümüyle sonuçlanan olayın da aynı nitelikte olduğunu bildiriyorlar. Ayrıca Tuzharmatu bölgesinde yine Türkmenlere saldırı yapıldığı ve olayda 3 Türkmenin öldüğünü belirtiyorlar. Reşediye bölgesinde de yine Türkmen Cephesi'ne baskı yapıldığı, göçe zorlandıkları ve burada çıkan olaylarda da 3 Türkmenin öldürüldüğünü dile getiriyorlar. Irak Türkmen Cephesi sözcüleri, ABD askerlerinin düzeni ve güvenliği sağlamakta yetersiz kaldıklarına işaret ediyorlar. 
     Türkmenlerin bir korkusu da Barzani ve Talabani birliklerinin Irak ordusundan kalan ağır silahları almaları. Zaten var olan güç dengesizliğinin daha da artması ve Türkmenlere baskının yoğunlaştırılması. 
     Irak Türkmen Cephesi sözcülerinin değerlendirmesi şöyle Bu kaos ortamında yapılacak baskıyla Türkmenlerin göç etmeye başlayacakları bekleniyordu. Ancak, baskılara rağmen Türkmenler direndiler. Göç etmeyi kabul etmediler. Kendilerini savunacaklarını belirttiler. Sistemli biçimde baskı ve saldırılarını artırıyorlar, ileride daha artırabilirler. Bu nedenle Ankara bir an önce ağırlığını koyup, Türkmenlerin güvenliğini sağlamalıdır. 
     Türkmenlerin verdikleri bilgiler ve korkuları böyle... 
     
     







</TEXT>
</DOC>
