<DOC>
<DOCNO> 108702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo06.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beraberlik Fener'e yaramıyor... 
</HEADLINE>
<TEXT>

     UEFA Kupası 1. tur ilk maçında İsveç'in AIK Solna takımıyla 3-3 berabere kalan Fenerbahçe, bu kupada şimdiye kadar ilk maçlarda beraberlik elde ettiği rakipleri karşısında turu geçemedi. 
     UEFA Kupası'nda bundan önce 1999-2000 sezonunda, Macar MTK Budapeşte ile eşleşen ve ilk maçta deplasmanda rakibiyle 0-0 berabere kalan sarı-lacivertli takım, kendi sahasında aldığı 2-0'lık yenilgiyle kupaya veda etmişti. 
     Sarı-lacivertli ekip, 1997-98 sezonunda 1. turda karşılaştığı Rumen ekip Steaua Bükreş karşısında da ilk maçta elde ettiği beraberliğin devamını getirememişti. Deplasmandan golsüz beraberlikle dönen sarı-lacivertliler, İstanbul'da rakibine 2-1 yenilerek elenmişti. 
     UEFA Kupası'nda 1971-72 sezonunda ise 1. turda Macaristan'ın Ferençvaroş takımıyla karşılaşan Fenerbahçe, kendi sahasında oynadığı ilk maçta aldığı 1-1'lik beraberliğin ardından, deplasmandaki rövanşta 3-1'lik yenilgiyle kupa dışı kalmıştı. 
     
     YILDIRIM, DEPLASMAN GALİBİYETİ GÖREMEDİ 

     Avrupa kupalarında 6 yıldır deplasmanda galip gelemeyen Fenerbahçe'de, 1997-98 sezonunda kulüp başkanlığına seçilen Aziz Yıldırım, henüz takımın Avrupa kupası maçlarında deplasman galibiyetini göremedi. 
     Yıldırımlı dönemde Avrupa kupalarında deplasmanda 9 maç oynayan sarı-lacivertli takım 6 maçı kaybederken, 3 maçta eşitliği bozamadı. 

     
</TEXT>
</DOC>
