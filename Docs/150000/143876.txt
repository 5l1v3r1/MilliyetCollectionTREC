<DOC>
<DOCNO> 143876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun53.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO "Türkiye'ye saldırı halinde yükümlülüğümüzü yaparız" 
</HEADLINE>
<TEXT>

     NATO Genel Sekreteri George Robertson, Türkiye'ye yönelik herhangi bir saldırı halinde, İttifak'ın, Washington Antlaşması çerçevesinde yükümlüklerini yerine getireceğini açıkladı. 
     NATO Konseyi NAC ve Savunma Planlama Komitesi DPC toplantılarının ardından basına açıklama yapan Robertson, savaşta taraf olan müttefiklerden ABD ve İngiltere'nin, bu sabahki toplantılarda İttifak üyesi ülkeleri bilgilendirdiklerini, bilgilendirmeye yönelik bu toplantıların düzenli şekilde sürdürüleceğini belirtti. 
     Açıklamasında Türkiye konusuna ayrıntılı olarak değinen Robertson, Türkiye'nin savunmasına ilişkin önlemlerin ele alındığını, müttefiklerin, tehdit altındaki bir üye ülkeyi savunmaya yönelik yükümlülüklerini yerine getirmekte kararlı olduklarını ifade etti. 
     Robertson, NATO'nun, Türkiye'yi savunmak için aldığı önlemleri hatırlatarak, bu ülkenin her türlü sataşmaya ve saldırıya karşı korunacağını, ısrarla ve birkaç defa tekrar ederek vurguladı. 
     





</TEXT>
</DOC>
