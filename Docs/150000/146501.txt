<DOC>
<DOCNO> 146501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/yazar/temelkuran.html </URL>
<DATE> 2003/03/31/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Sarı kurdelem sarı 
</HEADLINE>
<TEXT>

     CNN International’da cumartesi akşamı sunucunun içi içine sığmıyor. Zira savaş karşıtlığıyla bilinen San Fransisco’da "Support our troops" "Birliklerimizi destekleyin " sloganıyla yola çıkan savaş destekçileri bir eylem düzenliyorlar. Yüz binlerce insanın katıldığı savaş karşıtı eylemleri öylesine veriveren kanal, sadece bin kişinin katıldığı eylemi allayıp pulluyor. Muhabir az daha konuşsa çiftetelli oynayacak, o denli coşmuş. Elinde ABD bayrağını gururla dalgalandıran bir eylemciyle uzun uzadıya röportaj yapılıyor. Tahmin edilebileceği gibi adam bir salam kadar gürbüz ve bir hamburger kadar zeki. Pentagon’un yarattığı bir çizgi film karakteri olsa bu kadar şahane konuşamaz, o derece savaş şığı bir şahsiyet. Röportaj neşe içinde sona erince "Sarı Kurdele Kampanyası"na geçiliyor. Efendim, ABD’de savaşa destek veren ultra - vatandaşlar bağa bahçeye, ağaca ota, her nevi hububat ve nebata, kendilerini kaybetmişçesine sarı kurdele bağlamaya başlamışlar. Pentagon’da icat edilip, oradan pompalanan "sivil inisiyatif" ancak bu kadar yaratıcı olabilir tabii Ama CNN’nin desteğini esirgemediği hareket için daha şimdiden sarı kurdele fabrikalarında çift vardiya üretime geçilmiş. Ekranda hızla artan sarı kurdele üretimi Böyle saçma sapan haberler sürüyor. İnsan kahroluyor. Bu kadar ölü çocuk görüntüsünden sonra bu nasıl oluyor da oluyor 
     
     Özel savaş servisi 
     Çünkü ABD’liler bizim izlediğimiz savaşı izlemiyor. Zaten genel olarak, bir ülkenin yerini ancak hükümetleri bir memlekete "müdahale edince" öğrenen ABD halkı bu savaşta adam akıllı kandırılıyor. CNN International’ı dayanabilip de takip edenler varsa görüyorlardır, onlar başka bir savaştan bahsediyor. Onlara göre, Irak’ın güneyindeki Şiiler ayaklanıp ABD’lilere destek veriyor. Onlara göre, Irak halkı ABD askerlerini sevinç gözyaşları içinde kucaklıyor. Onlara göre savaşın ilk gününde Umm Kasr çoktan geçildi, beş gün sonra h l Umm Kasr’dan bahsedilmesi tamamen izleyicinin hafızasıyla ilgili bir mesele Onlara göre, Iraklılar "sivil kılığına girip" ABD askerlerini kandırıyorlar. Onlara göre Iraklı esirlerin görüntüsü verilebilir, ama El Cezire kanalı ABD’li askerlerin görüntülerini verince şu bu konvansiyonuna aykırı olduğu için El Cezire "terörist" oluyor. Iraklı bir bakanın yaptığı "Bu nasıl iş İşgalciler savunan taraf’, ülkesini savunanlar terörist’ oluyor. Bu hiçbir savaş literatüründe yoktur" açıklamasından onların haberi yok. Yaralanmış Iraklı çocukların yaptığı "Bizi öldürmeyin" açıklamalarından onların haberi yok veya İsrailli askerlerin top tüfek müdahale ettiği Filistinli savaş karşıtı ilkokul çocuklarının gösterisinden... Veya Urfalıların yaptığı ve içimizin yağlarını eriten eylemden... 
     
     Orduyla aynı yatakta 
     Ama bugünlerde ABD medyasının astarı çekiştirdikçe daha fena sarkıyor. Ordu istihbaratı gibi çalışan "gömme muhabirler" embedded reporters"ın bu çevirisi bana aittir. Amerikalı savaş karşıtları onlara "in bed with" de diyor, yani "orduyla aynı yatağa giren" bile "beğendiğiniz gibi" haberler yapmakta güçlük çekiyor. Her türlü sansür taahhüdünü veren bu muhabirlerin söyledikleri bile "koalisyon güçlerinin" resmi açıklamalarıyla çelişmeye başladı. Artık BBC bile aynı dümen suyuna girmiş vaziyette. BBC’nin en iyi savaş muhabiri Ragi Omar pazar yeri katliamının ardından yüzü gözü dehşetten dağılmış vaziyete "Burada insanlar ölüyor, anlıyor musunuz " gibi insani cümleler kurduktan sonra ortadan kayboldu. Şimdi başka bir muhabir çıkıyor. Başka bir nedeni de olabilir, ama bu Batı’ya özel savaş servisinin bir parçası da olabilir. Onlar bizim izlediğimiz savaşı izlemiyorlar. Bu yüzden biz kahroluyoruz, onlar "Sarı kurdelem sarı" şarkısını söyleyebiliyorlar. 
     
     







</TEXT>
</DOC>
