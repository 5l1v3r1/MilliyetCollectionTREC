<DOC>
<DOCNO> 129608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur25.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, ekonomide yeni tedbirler aldı... 
</HEADLINE>
<TEXT>

     Uzun süren Bakanlar Kurulu toplantısının ardından hükümet, ekonomide bazı yeni tedbirlere daha gitti. Sigara ve alkol ürülerinden alınan ÖTV artırılırken, kamuda memur alımı 35 bin ile sınırlandırıldı. Bu nedenle sigara ve içki ücretlerine yüzde 20 oranında zam gelmesi bekleniyor. 
     Başbakan Abdullah Gül, tütün mamulleri ve alkollü içkilerden alınan ÖTV'nin artırılmasına karar verdiklerini bildirdi. 
     Gül, vergi ile ilgili yaptıkları uygulamanın son olduğunu belirterek, ''Bu da herkese son fırsattır. Biz bundan sonra kesinlikle bu tür düzenlemeler gitmeyeceğiz'' dedi. 
     Başbakan Gül, Başbakanlık Merkez Binası'nda 3 saat 45 dakika süren Bakanlar Kurulu toplantısının ardından yaptığı açıklamada, 2003 yılı içerisinde 3 bine yakın araç alımı öngörüldüğünü, halbuki kamuya ait 130 bin araç bulunduğunu belirterek, ''Bunlardan nasıl kurtuluruz, bunların sayısını nasıl azaltırız, taşıt söz konusu olduğunda, hizmet alma şeklinde, bunu nasıl organize ederiz çalışmalarını bir taraftan yürütürken yeni taşıt alımına izin veremezdik. Bunu da tamamen bütçeden çıkardık. Buradan da bir tasarruf söz konusu olmuştur'' dedi. 
     Bunlardan 1,5 katrilyon lira gelir beklediklerini belirten Gül, şöyle devam etti 
     ''Birçok fonlar bütçe içine alınmıştır, birçok fona son verilmiştir. Ama birçok fonun gelirleri vardır ve bu gelirlerin içinde görülmektedir. Bunlar 2003 bütçesine gelir kaydedilmiştir. Buradan da 1 katrilyon beklenmektedir. Toplam 2.5 katrilyon mali tedbirler ile ilgili ortaya çıkan gelir vardır. 
     Bunun dışında gelir sağlayıcı yeni tedbirler söz konusudur. Gelir sağlayıcı tedbirler sene içerisinde devam edecektir. Değişik, yeni kaynaklar, Türkiye'nin potansiyel kaynaklarının nasıl mobilize edileceği, nasıl realize edileceği ile ilgili çalışmalar devam etmektedir. Bunlar gerçekçi, realist noktaya gelene kadar sizlere açıklamıyoruz. Ama bu konuda ciddi çalışmalar yapılmaktadır. Birimler kurduk. Bunlar ölçülebilir bir noktaya gelmediği sürece açıklamayacağız size. 
     Gelir sağlayıcı tedbirler içinde şu anda vergi barışı projesi söz konusudur. Bildiğiniz gibi bu, vergi borçlarının yeniden yapılandırılmasıdır. Bununla ilgili açıklamalar yeterince yapıldığı için bunun içine girmek istemiyorum. 180 bine yakın dosya söz konusudur. Bunlar tartışmalı dosyalardır. Dolayısıyla artık Türkiye'de bu konuda bir temizliğin yapılıp yeni bir dönemin, sayfanın açılması gerekir. Biz AK Parti iktidarının başındayız, önümüzde 5 sene vardır. Açık söylüyorum bu yaptığımız son uygulamadır. Bu da herkese son fırsattır. Biz bundan sonra kesinlikle bu tür düzenlemelere gitmeyeceğiz. İşin başındayız, yeni bir sayfa açıyoruz ve bu fırsatı da herkes iyi değerlendirsin. Bunu gayet açık deklare ediyorum. Bu hükümet ve partimizin politikasıdır.'' 
     
     BARIŞ PROJESİ 

     Yeni bir vergi reformu paketi hazırlandığını, bunu bir ay içerisinde TBMM'ye sunacaklarını belirten Gül, paketi Maliye Bakanlığı'nın Acil Eylem Planı üzerinde çalışmasından dolayı daha önce sunamadıklarını söyledi. 
     Vergi denetimlerinin kesinlikle daha etkili hale geleceğini ifade eden Gül, ''Kayıtdışını kesinlikle kayıt içine alacağız. Mali Miladı çıkarttık. Bu vergilerin yeniden yapılandırılmasıyla ilgili barış projesini TBMM'den geçiriyoruz. Bundan sonra vergi denetimleri daha sık yapılacaktır ve bu fırsatı herkes değerlendirsin. Herkes devlete olan borcunu da bu fırsattan istifade yerine getirsin'' diye konuştu. 
     Gül, sözlerini şöyle sürdürdü 
     ''Bildiğiniz gibi bunun miktarı 10 katrilyon civarında. Biz bunu özel sektörden 18 ay içerisinde, kamu sektöründen de 24 ayda tahsil etmeyi düşünüyoruz. O bakımdan burada mümkün olduğu kadar minimum gelir öngörüyoruz. Bunun tamamına ulaşacağız bu süre bittiğinde, ama 2003 yılı içerisinde 2.4 katrilyon yazıyoruz. Bu kesinlikle 2003 yılında da daha fazla olacaktır ve neticelendiğinde çok daha fazla alacağız. Kimseye devletin alacağını bırakmayacağız. Ama yaptığımız hesapların tutarlı, şişirilmiş hesaplar olmadığını, en minimum rakamları oraya koyduğumuzu göstermek açısından 2.4 katrilyon koyduk.'' 
     
     TÜTÜN VE ALKOLÜ İÇKİLER 

     Başka bir gelir kaynağı olarak da tütün mamulleri ve alkollü içkilerden alınan ÖTV'nin artırılmasına karar verdiklerini söyleyen Gül, buradan da 1 katrilyon 250 trilyon lira gelir beklediklerini ifade etti. Gül, bu tedbirlerin hepsinden 2003 bütçesi için 6.2 katrilyon lira gelir öngördüklerini söyledi. 
     Gül, açıklamalarını, ''Bizim aklımızdan geçmeyen lüzumsuz algılamaları görüyorum bazen gerek piyasada gerekse basın yayın organlarında. Bunlar da gayet yanlış. Herşeyi dürüst ve açık olarak yapacağız. Rakamları kesinlikle abartmayacağız ve saklamayacağız. Çünkü hepimizin büyük bir sorumluğu vardır'' diyerek tamamladı. 
     Başbakan Gül, daha sonra gazetecilerin sorularını yanıtladı. 
     
     SORU VE YANITLAR 

     Başbakan Gül, "Kaynak paketini nasıl takip edeceksiniz" sorusuna şöyle yanıt verdi 
     "Bizim hükümetimizin niteliği reformist olmaktır. Bunun uygulanmasında kesinlikle taviz vermeyeceğiz. Kamulaştırmadan dolayı devletin ödemesi gereken ödenekler vardır. Uygulama sırasında öngördüğümüz ödeneğin üzerinde ödeme yapmamız gerekirse bile yapmayacağız. Ödeme zorunluluğuyla karşı karşıya kaldığımızda meclise gidip tekrar yetki alacağız. Kendi kendimizi kandırmayacağız." Gül bir başka gazetecinin "hükümet ile IMF arasında sorun var mı" şeklindeki sorusuna da şu yanıtı verdi 
     "IMF ile ilişkilerde sorun yoktur. IMF Başkan Yardımcısı Krueger Türkiye'ye bizim davetimiz üzerine geliyor. Ancak bazı köşe yazarları ve televizyon yorumcuları bunun tersini söylüyor. Bunlar doğru değildir. Herkesin kendi sorumluluğu vardır. Buna uyması gerekir" Gül, tütün mamilleri ve alkollü içkilerden alınan ÖTV'nin arttırılmasıyla ilgili soruyu yanıtlarken "Tütün mamulleri ve alkollü içkilerden alınan ÖTV'nin arttırılmasıyla ilgili kararname imzalanmıştır" dedib "Daha önce memur olmaya hak kazanmış 250 bin kişinin durumu ne olacak" şeklindeki soruya ise "Herkesin hakkını ve hukukunu korumak bize düşer. Devlete yeni alınacakları bu sınavları kazanmışlar içinde sırayla alacağız. Ancak sınavları kazandı diye 250 bin kişiye iş verecek halimiz yok. Biz tam tersine kamuda çalışanların sayısını azaltmaya yönelik politikamız vardır. Kamuda yani devlette ve belediyede bu kadar çalışan çoktur. 

     
</TEXT>
</DOC>
