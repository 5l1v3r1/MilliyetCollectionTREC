<DOC>
<DOCNO> 138038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sontur14.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül'den sorumluluk çağrısı... 
</HEADLINE>
<TEXT>

     Başbakan Abdullah Gül Irak krizi nedeniyle Türkiye'nin kritik bir süreçten geçtiğini belirterek herkese sorumluluk çağrısında bulundu. 
     Medyadaki gelişmelerle yasal düzenlemelerin masaya yatırılacağı İletişim Şurası Bilkent Otel'de toplandı. 
     Cumhurbaşkanı Ahmet Necdet Sezer, Başbakan Abdullah Gül, TBMM Başkanı Bülent Arınç, Devlet Bakanı Beşir Atalay, Sağlık Bakanı Recep Akdağ ve medya temsilcilerinin katıldığı şurada bir konuşma yapan Başbakan Gül, Irak krizi nedeniyle Türkiye'nin çok kritik bir dönemden geçtiğini krizin Türkiye'nin geleceğini ve halkın yaşamını yakından ilgilendirdiğini söyledi. Gül, "Hükümet olarak bu konuda milli menfaatlerimiz bakımından en doğru ve en gerçekçi kararları almaya gayret ediyoruz. Bu gibi konularda toplumun her kesiminin birlik ve dayanışma ruhuyla hareket etmesi hepimizin yararınadır. Çünkü hepimize farklı ölçülerde sorumluluk ve yükümlülük düşmektedir. Biz hükümet olarak bu sorumluluğun bilincinde hareket ediyoruz. Aynı sorumluluğu toplumun bütün kesimlerinden beklemenin de hakkımız olduğunu düşünüyorum. Doğru bilgiye dayanan her türlü eleştiri ve yoruma açık olduğumuzu sürekli vurguluyorum. Her görüşün mutlaka bize katkı sağlayacağına inanıyorum. Bu sıkıntılı dönemi de hep birlikte ülkemiz ve milletimiz açısından en az zararla atlatabilmek için de büyük bir gayret gösteriyoruz" dedi. 
     Başbakan Gül Irak kriziyle uğraşılırken Türkiye'nin çözmesi gereken sorunları da bir kenara bırakmadıklarını kaydederek AB sürecinde Türkiye'nin üstüne düşen her yükümlülüğü bir an önce yerine getirmeye çalıştığını vurguladı. Bütün dünyada hak ve özgürlüklerin kısıtlandığı bir dönemde Türkiye'nin hak ve özgürlükleri genişletme eğilimine girdiğini belirten Gül bunu sadece AB için değil halkın çağdaş standartlara layık olduğunu düşündükleri için yaptıklarını söyledi. İletişim alanında yapılacak düzenlemelerin AB yolundaki kriterlerin önemli bir bölümünü oluşturduğunu vurgulayan Gül bu düzenlemelerin hem özgürlükçü hem toplumun beklentilerine yanıt verici hem de kalıcı olması gereğinin altını çizdi. Gül iletişimle ilgili düzenlemede toplumun bütün kesimlerinin görüşünü almayı hedeflediklerini söyledi. 
     





</TEXT>
</DOC>
