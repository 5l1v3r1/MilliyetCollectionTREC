<DOC>
<DOCNO> 135223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun23.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Irak'a uyarı "Sonuçlardan tek başına sorumlu olursun" 
</HEADLINE>
<TEXT>

     AB, Irak'a ''BM Güvenlik Konseyi'nin kararlarına derhal, tam ve şartsız biçimde uyması, aksi takdirde bunun sonuçlarından tek başına sorumlu olacağı'' uyarısında bulundu. 
     AB dönem başkanı Yunanistan tarafından yapılan açıklamada, dün AB, üyeliğe kabul edilen 10 ülke ve 3 aday ülke adına Irak'ın Atina, Brüksel ve New York'taki diplomatik misyonları nezdinde girişimde bulunulduğu belirtildi. 
     Açıklamada, AB'nin bu girişimle Irak'a, ''1441 sayılı Güvenlik Konseyi kararı çerçevesinde barışçı bir biçimde silahsızlanması için son fırsatı kullanmak zorunda olduğu, aksi takdirde tek başına bunun sonuçlarının sorumlusu olacağı'' uyarısında bulunduğu vurgulandı. 
     Açıklamaya göre, zamanın tükenmek üzere olduğu vurgulanan AB girişiminde, Irak diplomatik misyonlarına, ''Irak, kendisini tamamen kitle imha silahlarından arındırmalıdır. Biz, bunun barışçı yollardan sağlanmasını istiyoruz, ancak bu hedefe Irak'ın 1441 sayılı karara tam olarak uyması halinde ulaşılabilir. AB, BM Silah Denetçileri Komisyonu UNMOVIC Başkanı Hans Blix ve Uluslararası Atom Enerjisi Ajansı IAEA Başkanı Muhammed El Baradei'nin çabalarını tam olarak destekliyor ve Irak'a denetçilerle aktif bir biçimde işbirliğinde bulunması çağrısında bulunuyor. Iraklı yetkililer, uluslararası toplumun ve denetçilerin sorduğu soruları derhal ve tam bilgi vererek yanıtlamak zorundadır'' denildi. 
     





</TEXT>
</DOC>
