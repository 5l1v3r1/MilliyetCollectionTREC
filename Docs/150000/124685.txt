<DOC>
<DOCNO> 124685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/ekonomi/eko07.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteler ikiye bölünecek 
</HEADLINE>
<TEXT>

Öğrenci sayısı 60 bini geçen büyük üniversiteler ikiye bölünerek ve yenileri açılarak, devlet üniversitesi sayısı 70’e çıkarılacak 
     Hükümet, bir yıl içinde bazı büyük üniversiteleri ikiye bölerek, bazı illerde de yeni üniversite kurarak, devlet üniversitesi sayısını 53’den 70’e yükseltecek. Böylece 23 vakıf üniversitesi ile birlikte toplam üniversite sayısı 93’e ulaşacak. 
     Dün açıklanan Acil Eylem Planına göre, İstanbul, Marmara, Gazi ve Selçuk üniversiteleri gibi öğrenci sayısı 60 - 70 bin civarında olan üniversiteler ikiye bölünerek öğrenci sayısı 20 bin civarında olan üniversiteler haline getirilecek. Yeni üniversiteler ise fen ve sosyal bilimler, mühendislik ve sağlık gibi alanlarda ihtisaslaşacak. 
     Yozgat, Tekirdağ, Ordu, Rize, Çorum, Amasya, Aksaray ve Düzce gibi bazı illerdeki yükseköğretim kurumları üniversiteye dönüştürülecek. 
     Ayrıca, öğretmen ve öğretim elemanlarının mali ve sosyal hakları iyileştirilerek meslek cazip hale getirilecek. Sözleşmeli istihdamla, verimli olmayanların ayıklanması sağlanacak. Eğitime daha fazla kaynak ayrılacak. Eğitimde özel sektörün payı yüzde 3’lerden yüzde 10’lara çıkarılacak. 
     



 EKONOMİ 
















</TEXT>
</DOC>
