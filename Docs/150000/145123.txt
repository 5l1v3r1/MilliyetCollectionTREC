<DOC>
<DOCNO> 145123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/ekonomi/eko02.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde umut Ruslar’da 
</HEADLINE>
<TEXT>

Avrupalı ve ABD’li turistlerden rezervasyon iptali gelince, Türk turizmciler Rusya’ya akın etmeye başladı. Moskova’daki fuara uçaklar dolusu turizmci gidiyor 
     EYLEM TÜRK 

     Irak Savaşı ile birlikte özellikle Amerika ve Avrupa kaynaklı turizmde yaşanan rezervasyon iptalleri yüzünden 2003 yılına büyük sıkıntılarla başlayan turizmciler, çıkış yolu olarak Rusya pazarına yöneldiler. Türk turizm şirketleri, yarın başlayacak olana MITT Moskova Fuarı’na adeta akın ettiler. 
     26 - 29 Mart’ta düzenlenecek fuara Antalya’dan Sunrise, Anex, Turtes, ve Pegas üç uçak kaldıracak. Rus havayolu şirketi Aeroflot ve diğer havayolu şirketlerinin seferleri şimdiden doldu. Sadece Antalya’dan kalkacak uçaklarla 320 turizmci fuara gidecek. Toplam sayının 500’ü geçeceği belirtiliyor. 
     
     Savaş etkilemiyor’ 
     Rusya pazarının yüzde 85’inin Türk turizm operatörlerinin elinde olduğunu söyleyen Turizm Gazetesi’nin Genel Yayın Yönetmeni Fehmi Köfteoğlu, bunun savaş durumunda Türkiye için avantaj olduğunu belirtti. Köfteoğlu, "Rusya’nın savaşla birlikte önemi daha da arttı. Çünkü savaş Rus turisti şu an için etkilemiyor görünüyor. Fuar kapsamında Antalya’daki bütün kuruluşlar ortaklaşa Moskova’daki ünlü Circus Clup de 500 kişilik bir davet verecek" dedi. Akdeniz ve Türk müziğinin çalınacağı davette servis elemanları Antalya’nın yeni logosunun bulunduğu t - shirtlerle hizmet verecek. Party’de girişte herkesin yakasına yeni Antalya logosu takılarak farklı bir tanıtım yöntemi izlenecek. 
     
Gaziantep’te THY şoku      AHMET KAYA Gaziantep DHA 

     THY, Bahreyn ve Kuveyt seferlerinin 10 Nisan, Ağrı, Erzincan, Batman ve Muş seferlerinin 29 Mart’a kadar durdurdu. İkinci bir bildirime kadar Gaziantep, Urfa ve Mardin meydanlarına seferler de yapılmayacak. Karar Gaziantepli ihracatçıları, turizmcileri şaşırttı. Sanayi Odası Başkanı Nejat Koçer, "Gaziantep bir ihracat kenti. Bu yasak bağlantılarımızı kesiyor" dedi. Ticaret Odası Başkanı Mehmet Aslan da yeni bir düzenleme ile sıkıntının giderilmesini istedi. 
     Türkiye Seyahat Acentaları Birliği TURSAB GAP Bölgesel Yürütme Kurulu ikinci Başkanı Gülseren Süzer de yasaklamanın bölgedeki 100’e yakın acentayı vurduğunu söyledi. Süzer, "Acentalarımız şokta. Zaten bu sezon savaş nedeniyle dışarıdan bir şey beklemiyoruz. Ama, bir aya kadar savaş biterse bölgemiz için belki iç turizm açısından bir canlılık olabilir" diye konuştu. 
     


SİYASET 



















</TEXT>
</DOC>
