<DOC>
<DOCNO> 125851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/soneko08.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurdaki hızlı yükseliş ihracatçıyı da endişelendirdi... 
</HEADLINE>
<TEXT>

     Döviz kurlarındaki hızlı yükseliş, ihracatçıyı da endişelendirdi. 
     Türkiye İhracatçılar Meclisi TİM Başkanı Oğuz Satıcı, ''Her zaman söylüyoruz ani düşüşler ve ani yükselişler istikrarsız harketin işaretidir. Türkiye ani yükselmelerde de ani düşüşler kadar zarar görür'' dedi. 
     Dolarda 5 günde 100 bin liraya ulaşan yükselişe ilişkin sorularını yanıtlayan Satıcı, dövizdeki yükselişin kendileri açısından çok özel bir gelişme olmadığını, doların daha önce de 1 milyon 690 binleri bulduğunu anımsattı. 
     Ortaya çıkan iyimserlik havasının iyi yönetilememesinin dolarda beklenmedik bir düşüşü yaşattığını belirten Satıcı, ''Ama tabii gerçek hayat başlayınca, icraatlar başlayınca, Türkiye tekrar AB gündeminden çıkıp gerçek gündemlere döndüğünde gerçekler daha net görülmeye başladı'' dedi. 
     Irak tedirginliği, ihale yasasının ertelenmesi tartışmaları, memur zammı kararsızlığı, dün işlenen cinayetin ortamdaki iyimserlik havasını biraz gerdiğini belirten Satıcı, şunları kaydetti 
     ''Biz yine de şu uyarıyı ortaya koymak istiyoruz ortaya çıkacak iyimser havayı da kötümser havayı da iyi yönetmek gerekir. Burada para piyasalarının, sermaye piyasalarının da mevcut şartları iyi değerlendirip bu yönetime pozitif katkıda bulunmaları gerekir. Günübirlik düşünceler, günübirlik kararlar peşinde koşmak, günübirlik büyük zararları da beraberinde getirecektir. Bunun dışında ihale yasası, cinayet, Irak gerginliği, memur zammı, dünyada altına doğru yöneliş de faktörlerin diğer kısımları. Bunu eğer doğru yönetemezsek dolar ummadığımız biçimde yükselebilir de. Bu iyimser, kötümser havaları Türkiye adına doğru yönetmek zorundayız. Bunlardan kaynaklanacak problemler bugün ölçemediğimiz, gelecekte bize büyük sıkıntılar yaratabilecek sorunları beraberinde getirir.'' Satıcı, dövizin yükselişinin doğal olarak ihracatı rekabetçi olması açısından pozitif etkileyeceğini, ancak bunun girdi maliyetlerini artırmaması gerektiğini belirtti. 
     Oğuz Satıcı, ''Biz bunu her zaman söylüyoruz ani düşüşler ve ani yükselişler istikrarsız hareketin işaretidir. Türkiye ani yükselmelerde de ani düşüşler kadar zarar görür. Böyle bir şeyi hiçbir zaman arzu etmeyiz'' diye konuştu. 
     





</TEXT>
</DOC>
