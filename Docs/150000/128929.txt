<DOC>
<DOCNO> 128929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo19.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Gaziantepsporlu Kemal için indirim bekliyor... 
</HEADLINE>
<TEXT>

     Transfer çalışmalarını sürdüren Fenerbahçe, talip olduğu Gaziantepsporlu Kemal'in bonservis bedelinde indirim bekliyor. 
     Ara transfer döneminin gözde isimlerinden Kemal'i renklerine bağlamak için Gaziantepspor Kulübü Başkanı Celal Doğan ile görüştüğünü belirten Fenerbahçe Kulübü İkinci Başkanı Nihat Özdemir, Doğan'ın bu futbolcu için 2.5 milyon dolar istediğini söyledi. 
     Celal Doğan'a 1.5 milyon dolar önerdiklerini, ancak olumsuz yanıt aldıklarını vurgulayan Özdemir, ''Başkan Doğan'ın istediği rakam çok yüksek. Türkiye şartlarında artık bu rakamlar konuşulmuyor. Biz Celal Doğan'dan çok futbolcu aldık. Kendisinden bu konuda da yardımcı olmasını bekliyoruz. Görüşmelerimiz sürüyor'' diye konuştu. 
     Özdemir, Kemal'e başka kulüplerden de öneriler gelmesine karşın, bu futbolcunun Fenerbahçe'yi tercih ettiğini ifade ederek, ''Kemal, çok yetenekli bir futbolcu. Kendisi Fenerbahçe'de oynamak istiyor. Gerekli anlayış gösterilirse onu takıma kazandırmak istiyoruz'' dedi. 
     Bu arada Fenerbahçe'nin anlaşma sağladığı Vladimir Beschastnykh'in 9 Ocak Perşembe günü Antalya kampına katılacağı, Rus futbolcunun bu tarihten önce de İstanbul'a gelerek sözleşme imzalayacağı öğrenildi. 
     





</TEXT>
</DOC>
