<DOC>
<DOCNO> 117548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/yazar/tamer.html </URL>
<DATE> 2002/11/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Yeni bir sol partinin tam zamanı 
</HEADLINE>
<TEXT>

Türkiye’deki sol oylar, yüzde 20 ile sınırlı olamaz 
     3 Kasım’dan bu yana okurlarımın en azından bir bölümüyle özellikle de AKP konusunda aynı fikirde olduğum pek söylenemez AKP’yle ilgili itirazlarınızı bir başka gün sizlerle paylaşacağım. 
     Bugün köşemi, siz okurlarımın CHP ve yeni bir sol partiyle ilgili görüşlerine ayırmak istiyorum. Hep birlikte üzerinde düşünelim, tartışalım diye... 
     Ancak sözü sizlere bırakmadan önce, hemen yeni bir sol partinin kuruluş çalışmalarına başlanması gerektiği görüşümde ısrar ediyorum. Türkiye’de sol seçmen oranının 20 ile sınırlı olmadığına eminim. Bugünden kollar sıvandığı takdirde ve vatandaşla yüz yüze geceli - gündüzlü çalışılmak suretiyle, halka tepeden bakan değil de onun yanında olan, günümüz gerçeklerinden yola çıkan nurtopu gibi bir sosyal demokrat partinin, bir sonraki seçime hazır hale getirilebileceğini umuyorum 
     
     "Sol düşünceye sahip biri olarak ülkede olan bitenden habersiz, halktan kopuk ve seçkinci, fakat aynı zamanda kendini solcu ya da sosyal demokrat olarak ifade eden bir kesimin olduğu malumunuzdur. Bu kesim aynı zamanda önyargılı ve kesinlikle demokrat değil. Tabii bu yapı CHP’ye de sirayet etmiş durumda. Sizin de belirttiğiniz gibi solcu olmasına rağmen sisteme dönük en ufak bir eleştirisi olmayan, değiştirip dönüştürme iddiası olmayan bir partinin, sorunları çözmesi mümkün değildi ve sadece öteleyebilirdi. Halk bunu yutmadı ve gereken dersi verdi." 
     Nizam Üzan 

     
     En başarısız CHP 
     "Bana sorarsanız, seçimin en başarısız partisi ile en başarılı partisi TBMM’ye girdi. Diğerlerinin ne olacağı zaten belliydi. Kamuoyu ve tüm demokratlar CHP’yi candan destekledikleri halde CHP sadece 19.3’te kalacak 18 ilde barajı bile aşamayacak. Bir çok ilde baraja takılanlardan dolayı milletvekili çıkarabilecek. Sonra da kalkıp Meclis’e yansımayan oyları da sahiplenip, onların sözcülüğüne soyunacak ve kendisini çok başarılı ilan edecek Hani tek başına iktidara gelecekti Açık ara ikinci oldu. Bunun izahı var mı Baykal’a sesleniyorum. Toplumun sana verdiği krediyi tam üç kez kullanamadın. Hani bir söz vardır Allah’ın hakkı üçtür diye. Artık yeter bugünden tezi yok parti mutlaka yetkili kurullarını toplamalı, sosyal demokrat ilkelere ve gerçek tabanına dönmeli. Kendine yeni bir genel başkan seçmeli." 
     Kenan Yıldırım 

     
     "Siz gazeteciler ne biçim insanlarsınız. Bu CHP düşmanlığınız niye Yuvarlak laflarla oradan ahkam kesmeyin. Denize düşen Deniz’e sarılırmış ne demek Bizler sosyal demokratız. Her zaman CHP’ye oy verdik ve vereceğiz. Uyduruk insanların laflarıyla oy kullanmıyoruz." 
     Temel 

     
     CHP yenilensin 
     "CHP de yenilenme, tazelenme süreçlerini başlatmalıdır. Özellikle büyük şehirlerde kültür seviyesi yüksek pek çok kişi ya başkanı sebebiyle oylarını vermedi veya başkanına rağmen oylarını verdi. Bu anlamda şu anki modu ne olursa olsun, algılanan imaj pozitif değildir. Oysa CHP’nin beklentisi, ortaya çıkanın tam tersi bir tabloydu." 
     Ufuktan Yavuz 

     

</TEXT>
</DOC>
