<DOC>
<DOCNO> 119638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/siyaset/asiy.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Türkiye’nin 58. Hükümeti’nin Bakanlar Kurulu 
</HEADLINE>
<TEXT>

Abdullah Gül başkanlığındaki 58. hükümet onaylandı. Devir teslimler bugün. Hükümette ekonomik konularda Gül’ün yardımcılığını Abdüllatif Şener üstlenecek. AB yasalarını da içeren reformlardan sorumlu Başbakan Yardımcılığını Ertuğrul Yalçınbayır’ın üstlenmesi bekleniyor. 
     Abdullah Gül Başbakan 
     1950’de Kayseri’de doğdu. İ.Ü. İktisat Fakültesi’ne girdi. Lisans ve doktora için burslu olarak iki yıl Londra ve Exeter’de kaldı. İslam Kalkınma Bankası’nda çalıştı. 54. hükümette Devlet Bakanlığı yaptı. FP’de Genel Başkan Yardımcısı oldu. 1999’da FP’den 3. kez Meclise girdi. AKP’de Genel Başkan Yardımcılığı görevini üstlendi. İngilizce ve Arapça biliyor. Evli ve üç çocuk babası. 
     
     Abdulkadir Aksu İçişleri Bakanı 
     1944’te Diyarbakır’da doğdu. 1968’de Siyasal Bilgiler Fakültesi’nden mezun oldu. Diyarbakır’da birçok görevlerde bulundu. Emniyet müdürlüğü ve valilik yaptı. Rize Valiliği sırasında Belediye Başkanlığı görevini de yürüttü. ANAP’tan milletvekili seçildi. İçişleri Bakanlığı yaptı. PKK’nın Cizre ve Nusaybin’deki eylemleriyle ilgili Meclis’te bilgi verirken "Cızraybin’deki olaylar", Elazığ Ferro Krom tesisleri baskını için kullandığı "kırro ferrom" sözleri belleklerde kaldı. 
     
     Yaşar Yakış Dışişleri Bakanı 
     1938’de Akçakoca’da doğdu. 39 yıl Dışişleri Bakanlığı’nda çalıştı. Suudi Arabistan ve Mısır Büyükelçilikleri ile BM Viyana Ofisi nezdindeki daimi temsilcilik görevlerini yaptı. TürkSuudi ilişkilerinin gelişmesine katkısı nedeniyle, Suudi Hükümeti tarafından Kral Abdülaziz nişanı ile ödüllendirildi. 2001’de emekliye ayrılarak AKP kurucuları arasında yer aldı. Evli ve bir çocuk babası. Ortadoğu uzmanı. İngilizce, Fransızca ve Arapça biliyor. 
     
     Erkan Mumcu Milli Eğitim Bakanı 
     1963’te Isparta Yalvaç’ta doğdu. İstanbul Üniversitesi Hukuk Fakültesi’ni bitirdi. 20. ve 21. Dönem ANAP milletvekiliği yaptı. Mesut Yılmaz ile sık sık ters düştü. İl başkanları toplantısında ağır eleştirilerde bulunması nedeniyle Yılmaz ile arasındaki ipler koptu. Genel Başkanvekilliği’nden alınınca seçimler öncesinde AKP’ye geçti. Yılmaz’a alternatif genel başkan olarak gösterilmesine karşın ANAP’tan kalmak yerine ayrılması şaşkınlık yarattı. ingilizce biliyor. Evli ve 2 çocuk babası. 
     
     Zeki Ergezen Bayındırlık Bakanı 
     Mimarlık eğitim aldı. Türkiye’nin gündemine "Van gölü canavarını" bomba gibi düşüren isim olarak tanındı. Gördüğünü iddia ettiği "Van Gölü canavarı" yıllarca gündemden düşmedi. Bitlis’ten gelen hasta seçmenlerinin tedavi masraflarını karşılamakta zorlandı, kanser hastası olan bir hemşerisinin Ankara’daki tedavisi sürerken otel parası yetiştiremeyince bir gecekondu kiralamasıyla da gündeme geldi. 
     
     Recep Akdağ Sağlık Bakanı 
     1960’ta Erzurum’da doğdu. Erzurum Atatürk Üniversitesi Tıp Fakültesi’nden mezun oldu. İngilizce biliyor. Evli ve 5 çocuk babası. Türbanlı eşi Şeyma Akdağ ile birlikte vekil olana kadar Erzurum’da yaşıyordu. Türk Tabipler Birliği’nin TTB mevcut yönetimine karşı son yapılan kongrede "Ulusal Hekim Dayanışması Grubu"ndan Yüksek Onur Kurulu üyeliği için aday oldu. Ancak seçimler sonucunda, "solcu" olarak tanımlanan mevcut yönetim kazandı. 
     
     Sami Güçlü Tarım ve Köyişleri Bakanı 
     1950’de Konya’da doğdu. İstanbul Üniversitesi İktisat Fakültesi’nden mezun oldu. 1976’da Sakarya Devlet Mimarlık ve Mühendislik Akademisi’ne asistan olarak girdi. 1980’de İstanbul Üniversitesi İktisat Fakültesi’nde doktora yaptı. 1985-86 döneminde Leicester Üniversitesi’nde misafir öğretim üyesi olarak çalıştı. 1995’te profesör oldu. Sakarya Üniversitesi İİBA öğretim üyesi olarak görev yaptı. Evli ve dört çocuk babası olan Güçlü, İngilizce biliyor. 
     
     Murat Başesgioğlu Çalışma Bakanı 
     1955’te Kastamonu’da doğdu. İstanbul Üniversitesi Hukuk Fakültesi’nden mezun. Bir dönem serbest avukatlık yaptı. 18, 19 ve 20. dönemlerde Kastamonu’dan milletvekili seçildi. 55. Hükümette İçişleri Bakanlığı yaptı. 3 Kasım seçimlerinden önce ANAP’tan istifa ederek AKP’ye katıldı. Fransızca biliyor. Evli ve iki çocuk babası. ANAP’ın geçen dönem Meclis Başkan adayıydı, seçimi sadece iki oyla kaybetti. TBMM Başkanvekilliği yaptı. 
     
     Hüseyin Çelik Kültür Bakanı 
     1959’da Gürpınar’da doğdu. 1983’te İstanbul Üniversitesi Edebiyat Fakültesi’nden mezun oldu. 1988-1991 arasında doktorasıyla ilgili olarak İngiltere’de bulundu. Londra Üniversitesi’nde master yaptı. "Yeni Osmanlıcılar" araştırması için de yurtdışında bulundu. 1999’da Van’dan DYP Milletvekili seçildi. 2001’de DYP’den istifa edip AKP kurucuları arasında yer aldı. Türk kültürü, siyasi tarihi ve edebiyatı üzerinde yayımlanmış 11 kitabı bulunuyor. Evli ve 3 çocuk babası. 
     
     Osman Pepe Orman Bakanı 
     1954’te Kocaeli Akçaabat’ta doğdu. Karadeniz Teknik üniversitesi Makine Mühendisliği mezunu. İstanbul Üniversitesi İşletme Fakültesi’nde İşletme İktisadi Enstitüsü’nde master yaptı. Serbest Mühendis, Müteahhit. Özel Sektör Yöneticiliğinden sonra politikaya atıldı. Kapatılan FP’den 20. dönem Kocaeli Milletvekili ve TBMM Başkanlık Divanı İdare Amiriliği görevlerinde bulunan Pepe, evli, 4 çocuk babası. İngilizce biliyor. 
     
     İmdat Sütlüoğlu Çevre Bakanı 
     1953 yılında Ardeşen’de dünyaya gelen İmdat Sütlüoğlu, yükseköğrenimini Karadeniz Teknik Üniversitesi’nde yaptı. İşletme ve İktisat fakültesini bitiren Sütlüoğlu, ekonomist olarak Devlet Planlama Teşkilatı’nda uzman olarak görev yaptı. Bir dönem Çalışma ve Sosyal Güvenlik Bakanlığı’nda müfettişlik yapan Sütlüoğlu, Ardeşen Belediye Başkanlığı görevinde de bulundu. Evli, 4 çocuk babası olan Sütlüoğlu, İngilizce biliyor. 
     
     Kemal Unakıtan Maliye Bakanı 
     1946’da Edirne’de doğdu. Ankara İktisadi ve Ticari İlimler Akademisi’nden mezun oldu. 1. MC Hükümeti döneminde SEKA Genel Müdürlüğü görevinde bulundu. Albaraka Türk’te Yönetim Kurulu Başkanlığı yaptı. 1977’de MSP adayı oldu. Nakşibendi tarikatına yakın. Milletvekili adayı olduğu dönemde Family Finans Yönetim Kurulu üyesiydi. Erdoğan’ın Belediye Başkanlığı döneminde perde arkasındaki danışmanı olarak tanındı. Erdoğan’ın yerine İstanbul’dan aday oldu. 
     
     Hilmi Güler Enerji Bakanı 
     1949’da Ordu’da doğdu. ODTÜ Metalurji Mühendisliği’nden mezun oldu. Aynı üniversitede yüksek lisans yaptı. Türk Uçak Sanayi’nde proje mühendisi, TÜBİTAK’ta yönetim kurulu üyeliği görevlerinde bulundu. MKE ve Etibank’ta Genel Müdürlük ve Yönetim Kurulu Başkanlığı yaptı. Erdoğan döneminde Büyükşehir Belediyesi’nde yaklaşık bir yıl Başkan Danışmanı ve İGDAŞ’ta Murahhas Üye görevlerinde bulundu. Evli ve iki çocuk babası. 
     
     Binali Yıldırım Ulaştırma Bakanı 
     1958’de Erzincan’da doğdu. İTÜ Gemi İnşa ve Deniz Bilimleri Fakültesi’nden mezun oldu.Yurtdışında ihtisas eğitimi aldı. Erdoğan tarafından belediyeye bağlı İDO’nun Genel Müdürlüğü’ne getirildi. Hakkında, İDO’ya bağlı büfeleri yandaşlarına verdiği iddiaları ortaya atıldı. İddialar üzerine İstanbul Büyükşehir Belediye Başkanı Ali Müfit Gürtuna, Yıldırım’ın yerine başka bir atama yaptı. Evli ve üç çocuk babası. İngilizce ve Fransızca biliyor. 
     
     Ali Babacan Devlet Bakanı 
     1967’de Ankara’da doğdu. 1985’te TED Ankara Koleji’ni, 1989’da ODTÜ Endüstri Mühendisliği Bölümü’nü birincilikle bitirdi. 1990’da Fulbright bursunu kazanarak ABD’ye gitti, 1992’ye kadar Northwestern University Kellogg School’da işletme dalında yüksek lisans MBA yaptı. 1992 - 1994 arasında ABD’de finans sektörünün üst düzey yöneticilerine danışmanlık yapan bir özel şirkette danışman olarak çalıştı. İngilizce biliyor, evli ve bir çocuk babası. 
     
     Ali Coşkun Sanayi ve Ticaret Bakanı 
     1939’da Erzincan’da doğdu. Yıldız Üniversitesi Mühendislik Fakültesi’ni bitirdi. TOBB Yönetim Kurulu Başkanlığı, İslam Ülkeleri Odalar Birliği başkan vekilliği, İhlas Finans Kurumu A.Ş. ve Bisan Bisiklet Sanayi ve Ticaret A.Ş.’nin Yönetim Kurulu Başkanlığı’nı yaptı. ANAP’tan 20. Dönem Milletvekili olarak parlamentoya girdi, daha sonra RP’ye, ardından FP’ye geçti. AKP’nin kurucularından. Almanca ve İngilizce biliyor, evli ve iki çocuk babası. 
     
     Kürşat Tüzmen Devlet Bakanı 
     1958’de doğdu. ODTÜ İktisadi ve İdari Bilimler ve ABD University of Illinois te işletme yüksek lisans programlarını tamamladı. DPT Serbest Bölge Daire Başkanlığı görevinde bulundu. Hazine ve Dış Ticaret Müsteşarlığı’nda görev aldı. 1999’da Dış Ticaret Müsteşarlığı’na getirildi. İhracatı Geliştirme Etüt Merkezi yönetim kurulu ve World Economic Processing Zones Association başkanlığı yaptı. TOKi’ye Ekonomiden Sorumlu Başmüşavir olarak atandı. 
     
     Güldal Akşit Turizm Bakanı 
     1960’da Malatya’da doğdu. İstanbul Üniversitesi Hukuk Fakültesi’ni bitirdi. AKP’nin Kurucular Kurulu üyesi olarak kuruluşuyla birlikte siyaset sahnesine adım attı. İlkönce doğum yeri olan Malatya’dan aday gösterilmesi beklenirken, AKP İl Örgütü’nün tepkisi ve kadın adaya karşı çıkması üzerine İstanbul’dan aday gösterildi. 
     
     Beşir Atalay Devlet Bakanı 
     1947 Armutlu doğumlu. Ankara Üniversitesi Hukuk Fakültesi’ni bitirdi. 1992’de Kırıkkale Üniversitesi’ni kurarak beş yıl bu üniversitenin rektörlüğünü yaptı. Bu göreve getirilmesinde dönemin Cumhurbaşkanı Turgut Özal etkili oldu. Rektörlüğü döneminde, üniversitede "siyasal İslamcı" çizgide kadrolaşmaya yöneldi. Aynı dönemde, RP için Kırıkkale ve çevre illerde faaliyetlerde bulunması rahatsızlık yarattı. 28 Şubat sürecinde, Batı Çalışma Grubu’nun listesinde adı geçtiği savunuldu. YÖK tarafından "Atatürk İnkılapları ve İlkeleri’ne aykırı hareket etmek" ve "irticai faaliyetlerde bulunmak" suçlarından 1997’de görevden alındı. Dersliklerde Atatürk resimlerini toplatarak yerlerine Osmanlı padişahlarına ait resimleri astığı belirtildi. 
     



 SİYASET 




















</TEXT>
</DOC>
