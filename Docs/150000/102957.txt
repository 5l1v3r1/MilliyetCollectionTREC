<DOC>
<DOCNO> 102957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sonspo03.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Blackburn Rovers, Hakan Şükür'e talip 
</HEADLINE>
<TEXT>

     Avrupa ve Türkiye'de ligler başlamasına rağmen kendine bir kulüp bulamayan Hakan Şükür'e bu kez İngiltere'den teklif geldiği öne sürüldü. İtalyan spor gazetesi Corriere dello Sport, AC Parma Kulübü'nden bonservisini alarak kendine kulüp arayan Hakan Şükür'e, İngiltere'nin, Tugay ve Hakan Ünsal'ın da forma giydiği Blackburn Rovers takımından öneri geldiğini savundu. 
     Gazete, 31 yaşındaki Hakan Şükür ile Blackburn Rovers arasındaki görüşmelerin olumlu sonuçlanabileceğini savundu. Hakan Şükür için basında daha önce de Beşiktaş ve Galatasaray'a geleceği yönünde haberler çıkmıştı. 
     Bu arada İtalyan basınında Brezilyalı yıldız Ronaldo'nun FC Inter'deki durumuyla ilgili tartışmalar sürüyor. 
     Brezilya'nın, yarın Paraguay ile yapacağı hazırlık maçı öncesi Brezilya Milli Takımı kampında açıklama yapan Ronaldo, ''İstediğim tek şey Inter'den ayrılmak'' dedi. 
     İspanya'nın Real Madrid takımına gitmek isteyen Ronaldo'yu FC Inter'de tutmak isteyen kulüp başkanı Massimo Moratti ise La Gazzetta dello Sport Gazetesi'nde bugün yayınlanan açıklamasında, Ronaldo'nun 1 yıl daha FC Inter'de kalıp daha sonra ayrılmasına izin verileceğini bildirdi. 
     Moratti ayrıca, ''Ona, babasıyla çalışmak istemeyen bir oğul gibi davranmayı düşündüm. Ama o benim oğlum değil. Beni düş kırıklığına uğrattı. Beni en fazla rahatsız edenler ise onun gizli işlerini çeviren kişiler oldu'' ifadelerini kullandı. 
     Öte yandan Galatasaray'ın da gündeminde olduğu söylenen AC Fiorentina'dan Alessandro Pierini, Birinci Lig takımlarından Reggina'ya gitti. AC Fiorentina'nın forvet oyuncusu Enrico Chiesa'nın da SS Lazio takımıyla yürüttüğü görüşmelerin sonuçlanma aşamasında olduğu kaydediliyor. 
     





</TEXT>
</DOC>
