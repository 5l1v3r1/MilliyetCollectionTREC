<DOC>
<DOCNO> 127110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur30.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Işın Çelebi, Genel Başkanlığa aday olduğunu açıkladı 
</HEADLINE>
<TEXT>

     Işın Çelebi, ANAP'ın 11 Ocak'ta yapılacak Olağanüstü Genel Kurulu'nda genel başkanlığa aday olduğunu açıkladı. 
     Çelebi, İstanbul İl Başkanlığı'nda düzenlenen ANAP Marmara Bölge Toplantısı sırasında, diğer genel başkan adayları Lütfullah Kayalar ve Ali Talip Özdemir ile birlikte ortak bir basın toplantısı düzenledi. 
     Genel başkanlığa aday olduğunu bildiren Çelebi, şunları kaydetti 
     ''Üçümüz de Anavatan Partisi'ni ayağa kaldırmak için bir çaba içine giriyoruz. Hangimiz kazanırsak kazanalım, birlikte, elele mücadele edeceğiz. ANAP'ın başarısı için elele verip çalışacağız. ANAP, 11 Ocak'ta sadece Genel Başkanlık seçimi değil, bir zihniyet değişikliğinin başlangıcı olacak. Türkiye'de bütün merkezi ve kitleyi kucaklayan yeni bir kitle partisi haline gelecek.'' Çelebi, bundan sonra yeni bir genel başkan adayının çıkacağını sanmadığını söyledi. 
     Ali Talip Özdemir de, 11 Ocak'ta yapılacak olan kongrenin çok büyük olacağını dile getirerek, ''Ekonomik kriz ve yıpranma sürecinde olan partimiz, bu dönemde haketmediği bir yere geldi. Gelecekte bu trendi yukarı çekmek için elimizden gelen gayretle çalışacağız'' diye konuştu. 
     ANAP'ın büyük bir parti olduğunu ve kimsenin endişeye kapılmaması gerektiğini vurgulayan Özdemir, ''11 Ocak'tan sonra güçlü bir merkez partisi olarak hizmet kervanına başlayacağız'' dedi. 
     
     ESKİ ANAP'LILARA ÇAĞRI 
     Lütfullah Kayalar ise, ANAP kongresiyle birlikte Türkiye'deki yeni siyasi yapının şekilleneceğini kaydetti. 
     Daha önce çeşitli nedenlerle ANAP'tan ayrılan ve bugün parti genel başkanı olarak görev yapan Hüsnü Doğan, Sadettin Tantan gibi isimleri partiye davet eden Kayalar, ''Partimizden ayrılmış olan arkadaşlarımızı yeniden partide görmek isterim. İnşallah onları partiye yeniden kazandırırız'' diye konuştu. 
     Üç aday, basın toplantısının ardından gazetecilerin isteği üzerine el sıkıştı. 
     





</TEXT>
</DOC>
