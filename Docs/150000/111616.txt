<DOC>
<DOCNO> 111616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/soneko06.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaya haftalık bakış... 
</HEADLINE>
<TEXT>

     Borsa'da, seçim sonrasına ilişkin belirsizliğin yanı sıra muhtemel Irak operasyonunun tedirginliği sürerken, Çarşamba günü açıklanacak Avrupa Birliği AB Komisyonu'nun Türkiye'ye ilişkin ilerleme raporu merakla bekleniyor. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel yaptığı değerlendirmede, geçen hafta seçimlerin 3 Kasım'da yapılacağının kesinleşmesinin en önemli gelişme olduğunu kaydederek, böylece piyasa üzerinde satış baskısı yaratan önemli soru işaretlerinden birinin silindiğini bildirdi. 
     Ancak endeksin bu olumlu beklentiye sınırlı tepki verdiğini dile getiren Yüksel, şunları söyledi 
     ''Vurguladığımız 9,200 direnci satışları getirdi. Endeks 9,200 seviyesinin üzerine çıkamadı. Seçim sonrası oluşacak hükümet iç siyasette hala bilinmezliğini korurken, dış siyasette AB ve Irak operasyonu hala endekse satıcı getirmekte, yukarı hareketleri baskılamaktadır. Makro ekonomiye dair gelen enflasyon datalarının yıl sonu hedeflerine uyumu ve dış ticaret hacmindeki olumlu gelişmeler ise gözardı edilen olumlu gelişmeler oldu.'' Endeksin geçen hafta 9,000 seviyesindeki üç yıllık trend desteğini kırdığı halde 8,700 seviyesinde tutunmayı başardığını belirten Yüksel, bunun 8,500 desteğinin güçlü olduğunu gösteren önemli gösterge konumunda bulunduğunu kaydetti. 
     Buna ek olarak 8,700 ve 8,500 seviyelerinde arka arkaya iki destek bulunmasının endeksin sert gerileme riskini azalttığını anlatan Yüksel, ''Çarşamba günü açıklanacak olan AB ilerleme raporu, Türkiye lehine olursa endekse bir miktar yükseliş getirebilir'' dedi. 
     Aslı Yüksel, endekste 8,500-8,700 ve 7,200 seviyelerini destek, 9,200-9,500-9,750-10,500 seviyelerini de direnç noktaları olarak gösterdi. 
     





</TEXT>
</DOC>
