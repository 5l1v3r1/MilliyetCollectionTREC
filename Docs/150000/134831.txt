<DOC>
<DOCNO> 134831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo04.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Türk hocaların çalıştırdığı basketbol takımları galip 
</HEADLINE>
<TEXT>

     İtalya basketbol liglerindeki Türk antrenörler haftayı galibiyetlerle kapadı. 
     Ergin Ataman'ın antrenörlüğünü yaptığı Siena, Toscana derbisinde Livorno takımını, Murat Didin'in çalıştırdığı Vip Rimini ekibi ise lig liderini yendi. 
     İtalya Birinci Basketbol Ligi'nde Toscana derbisi olarak adlandırılan önemli maçta antrenörlüğünü Ergin Ataman'ın yaptığı Montepaschi Siena, deplasmanda Mabo Livorno'yu 103-67 yendi. Burnu kırık olduğundan maskeyle oynayan Mirsad Türkcan maçın yıldız ismi oldu. Karşılaşmanın en iyi oyuncusu seçilen Türkcan, 21 sayı, 10 ribaunt ile oynadı. Siena, aldığı galibiyetle 26 puanla ligde 3. sıraya yükseldi. 
     Bu arada, Murat Didin'in çalıştırdığı ikinci lig takımlarından Vip Rimini de bu akşam lig lideri Rida ile oynadığı maçı 92-76 kazandı. Rimini'de oynanan maçta baştan sona üstün oyun sergileyen Rimini, ligde 9. sıradan, 8. duruma yükseldi. İkinci yarıyla birlikte Vip Rimini'nin başına getirilen Didin, 14. sıradan takımını 8. sıraya çıkartma başarısını gösterirken, ard arda 4. galibiyetini elde etti. 

     
</TEXT>
</DOC>
