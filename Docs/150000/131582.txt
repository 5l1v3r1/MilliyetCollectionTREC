<DOC>
<DOCNO> 131582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/ekonomi/eko12.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım’ın töreni Moskova’da yapılacak 
</HEADLINE>
<TEXT>

     CENK BAŞLAMIŞ Moskova 

     Rusya Devlet Başkanı Vladimir Putin’le İtalya Başbakanı Silvio Berlusconi, Mavi Akım doğalgaz projesini uluslararası kamuoyuna birlikte tanıtacak. 
     Şubat ayı başında resmi bir ziyaret için Moskova’ya gelecek Berlusconi, projenin tanıtımına da katılacak. Rusya’dan Türkiye’ye doğalgaz taşıyacak Mavi Akım’a İtalya teknik ve finansal katkıda bulunmuştu. Hatta düzenli gaz verilmesine ise 3 Şubat’ta başlanması bekleniyor. Mavi Akım’ın resmi açılışı daha sonra belirlenecek bir tarihte Türkiye’de yapılacak. Açılışa Putin’in de katılması bekleniyor. 
     Putin, İtalya Dışişleri Bakanı Franco Frattini ile önceki gün Kremlin’de yaptığı görüşmede Berlusconi’nin Moskova ziyaretini sabırsızlıkla beklediğini söyledi ve Mavi Akım’ın, Rusya ve Türkiye tarafından gerçekleştirilen büyük bir proje olduğunu, İtalya’nın da projeye katkıda bulunduğunu söyledi. 
     



 EKONOMİ 























</TEXT>
</DOC>
