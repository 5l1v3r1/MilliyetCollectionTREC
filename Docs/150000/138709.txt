<DOC>
<DOCNO> 138709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sondun10.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Savunma Bakanı'ndan Saddam'a çağrı... 
</HEADLINE>
<TEXT>

     İngiltere Savunma Bakanı Geoff Hoon, Irak lideri Saddam Hüseyin'in silahsızlanmaya gitmesi halinde Irak krizinin barışçı çözümünün hala mümkün olduğunu, ancak savaş tehdidi olmadan da bunu yapmayacağını söyledi. 
     Hoon, Kuveyt'i ziyareti sırasında yaptığı açıklamada, Irak krizinin BM aracılığıyla barışçı çözümü için hala zaman bulunduğunu, sorunun böyle çözüleceğine ilişkin umutlu olduklarını kaydetti. 
     Geoff Hoon, açıklamasında ''Saddam Hüseyin'e açık bir mesaj göndermeliyiz Kazanamazsın, yalnızca uymalısın, ya silahsızlan ya da yenileceksin. Tercih senin'' dedi. 
     Hoon, ayrıca Irak için ikinci bir BM kararının siyasi açıdan önemli olduğunu, ancak olası savaş öncesinde yasal olarak gerekli olmayacağını söyledi. 
     Körfez ülkeleri ziyaretine Kuveyt'ten başlayan Hoon, daha sonra Bahreyn, Katar ve Birleşik Arap Emirlikleri'ni de ziyaret edecek. 
     





</TEXT>
</DOC>
