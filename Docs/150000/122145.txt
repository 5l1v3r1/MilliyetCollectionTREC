<DOC>
<DOCNO> 122145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sonspo09.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ortega, İdmana çıktı... 
</HEADLINE>
<TEXT>

     Fenerbahçe'nin yıldız futbolcusu Ariel Ortega, sarı-lacivertli takımın bugünkü antrenmanına katıldı. 
     İstanbulspor maçı öncesi ilk 11'e alınmadığı için teknik direktör Werner Lorant'a sinirlenip, kampı terkeden Arjantinli futbolcunun, kulüp başkanı Aziz Yıldırım'ın araya girmesi ve işadamı Celalettin Bilgiç'in de çabalarının ardından olay dün tatlıya bağlanınca, bugün basına kapalı gerçekleştirilen antrenmana çıktığı bildirildi. 
     Ortega'nın kendisini ilk 11'de oynatmadığı için sinirlendiği teknik direktör Lorant ile antrenmanın ardından bir süre görüştüğü kaydedildi. 
     
     DİNÇER ''KONUNUN TAKİPÇİSİ OLACAĞIM'' 
     Fenerbahçe Futbol Takımı İdari Koordinatörü Kemal Dinçer, Ortega'nın antrenmandan sonra teknik direktör Werner Lorant ile kısa bir görüşme yaptığını söyledi. 
     Dinçer, yaptığı açıklamada, kendisinin dün Ortega ile görüştüğünü ifade ederek, şöyle konuştu 
     ''Ortega bana profesyonel davranmadığını, hatasını kabul ettiğini söyleyip, özür dilemişti. Ben de bunları Lorant'a ilettim. Bugün antrenmandan sonra kısa bir süre görüştüler. Ancak yarın Türkiye Kupası maçı için Konya'ya gittiğimizde orada daha detaylı konuşacaklar. Lorant, Ortega'ya kendisinden beklentilerini anlatacak.'' Ortega'nın takım içinde arkadaşlarıyla arasının iyi olduğunu anlatan Dinçer, ''Sadece Lorant ile diyalog eksikliği vardı. Onu da giderecek. Bu konuda ben de devreye gireceğim. Daha önce teknik konular olduğu için Lorant ile Ortega arasındaki konulara karışmamıştım. Ama bundan sonra bu konunun takipçisi olacağım. Artık sorun yaşamayacağız'' diye konuştu. 
     
     KONYASPOR MAÇI HAZIRLIKLARI 
     Fenerbahçe, Konyaspor ile deplasmanda 3 Aralık Salı günü yapacağı Türkiye Kupası 2. kademe maçı hazırlıklarını sürdürdü. 
     Teknik direktör Werner Lorant yönetiminde Samandıra Tesisleri'nde basına kapalı yapılan antrenmana, sakatlıkları bulunan Rüştü, Serhat, Ogün ve Mirkoviç katılmadı. 
     Bu arada teknik direktör Werner Lorant, yarın Samandıra Tesisleri'nde bir basın toplantısı düzenleyecek. Sarı-lacivertliler, yarın akşam saatlerinde Türkiye Kupası 2. kademe maçı için Konya'ya gidecek. 
     





</TEXT>
</DOC>
