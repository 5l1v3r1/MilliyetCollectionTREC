<DOC>
<DOCNO> 125748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/guncel/gun00.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte haberdeki hedef 
</HEADLINE>
<TEXT>

Bir internet sitesi, Anadolu Ajansı’nı kaynak gösterip "Hablemitoğlu 1989’da PKK’ya yardım ve yataklıktan tutuklanmış" diye yayın yaptı. Oysa bu koca bir yalandı 
     PINAR AKTAŞ İstanbul 

     İnternette yakın bir zamanda yayına sürüldüğü anlaşılan, Necip Hablemitoğlu’nun gerçekdışı iddialarla hedef gösterildiği web sitesi, kafalarda soru işareti yarattı. Sitedeki "Sahte Türkçüler" adlı bölümde, Anadolu Ajansı’na dayanılarak 1989’da PKK’ya yardım ve yataklık yapmaktan tutuklandığı öne sürülen Hablemitoğlu, hedef gösterildi. Anadolu Ajansı haberin "düzmece" olduğunu açıkladı. 
     
     ÇOK YÜZLÜ KİŞİLER 
     Eski MİT’çi Mehmet Eymür’ün de sitesinde yer verdiği Hablemitoğlu’yla ilgili en ilginç yazı, "www. gercekergenekon. 4t. com" adlı ülkücü bir sitede yer aldı. Henüz "yapım" aşamasında olduğu görülen sitedeki "Sahte Türkçüler" bölümünde yer alan yazının başında "Bu sayfada Ergenekon ve Avrasya Stratejisi hareketleri içine sızmış çok yüzlü kişileri tanıtacağız" ifadesi yer alıyor. İki ağaç kütüğü arasına sıkışmış bir köpek resminin yer aldığı sayfada "PKK’lı Turancı" başlıklı yazı altında Hablemitoğlu’yla ilgili şu ifadeler yer alıyor 
     
     İSTİHBARAT MERAKLISI 
     "Hablemitoğlu Yeni Hayat Türkçü ve İleri 2000 solcu - Kemalist dergilerinin ve organizasyonlarının devamlısıdır. 1989’da PKK’ya yardım ve yataklık yapmaktan tutuklanmıştır. MGK’da çalışan onlarca subayın isimlerinin sahte doktora davasında gazetelere yansımasını ve yıpratılmasını sağlamıştır. Belirgin vasfı, Osmanlı’dan bahseden herkesi şeriatçı ve Türk dünyasına hizmet eden herkesi CIA ajanı olarak suçlamasıdır. Çocukluğundan itibaren istihbaratçılık oynamaya meraklıdır. Evinin önüne park eden Bulgar kamyonlarını KGB gönderiyor diye taşlatırmış. Babasını istihbaratçı kimliği kullanarak DDY’de iyi bir göreve tayin ettirmişti." 
     PKK’YA YARDIM’ İDDİASI 
     Sitede Hablemitoğlu’nun PKK’ya yardım ve yataklık ettiği iddiası, sahte bir Anadolu Ajansı haberine dayandırılıyor. Sayfada verilen linkle ulaşılan başka bir sayfada Anadolu Ajansı’nın 4 Eylül 1989’da abonelerine servis yaptığı ileri sürülen haberde, "Güvenlik güçlerince Ankara’da yapılan operasyonda bölücü terör örgütü PKK’nın sözde siyasi kanat ERNK’nın Ankara sorumlusu Necip Hablemitoğlu ele geçirildi" deniliyor. Haberde ayrıca "Hablemitoğlu’nun ilk ifadesinde talimatları bizzat terör örgütü elebaşı Abdullah Öcalan’dan aldığını söylediği ve Öcalan’ın Perinçek’le aralarındaki ilişkiyi de sağladığı" iddia ediliyor. 
     
     ANADOLU AJANSI 
Biri taklit etmişAA Genel Müdür Yardımcısı İsmail Bezgin konuyla ilgili şu açıklamayı yaptı "Bandırma’da yayımlanan Genç Bayrak gazetesi 25 Mayıs 2002’de böyle bir haber yayımlıyor. Hablemitoğlu da mahkemeye veriyor. Avukatı bize Böyle bir şey var mı ’ diye başvurdu. 26 Haziran 2002’de bir yazıyla Haberimiz yok. Formatımıza uygun değil. Bilgisayar sistemimizde o tarihte haberlerin altına tarih atma bile yoktu’ diye bir açıklama verdik. Biri oturmuş bizim bugünkü geçtiğimiz formatta hazırlamış. 13 yıl sonra da yayımlamış." 

     Koruma istedi mi, istemedi mi 
     HABER MERKEZİ 

     Hablemitoğlu’nun onca ölüm tehdidine rağmen koruma isteyip istemediği bilmeceye dönüştü. atv’nin Ceviz Kabuğu programının yapımcısı Hulki Cevizoğlu, CNN Türk’e yaptığı açıklamada, Hablemitoğlu’nun "koruma istediğini, ancak alamadığını söylediğini" açıkladı. Henüz yayımlanmayan "Köstebek" adlı kitabında ise koruma istemediğini vurgulayan Hablemitoğlu, 1.5 ay önce de Almanya’da verdiği konferansta kendisine verilmek istenen korumaları reddettiğini belirterek, "Korumalardan beni kim koruyacaktı " demişti. 
     
     Resmi tören yok... 
     Bugün gömülebileceği ailesine bildirilen Hablemitoğlu’nun cenaze töreni için birçok sivil toplum kuruluşu öncü olmak istedi. Ankara Üniversitesi de, Hablemitoğlu’na resmi tören yapma isteğini eşine bildirdi. Ancak tüm bu talepleri reddeden Şengül Hablemitoğlu, cenaze törenini evin önünde yapmayı kararlaştırdı. 
     
     Eşinin ilk ifadesi Mumcu gibi öldürüleceğini düşünüyordu 
     Hablemitoğlu’nun eşi Şengül Hablemitoğlu, Emniyet’e verdiği ilk ifadede, "Hazırlıklıydık. Ancak ne zaman nasıl olacağına hazırlanamamıştık. Ben çocukları nasıl hazırlayacağımı düşünüyordum" dedi. Hablemitoğlu, eşinin bombalı saldırı sonucu yaşamını yitiren gazeteci - yazar Uğur Mumcu gibi öldürüleceğini düşünerek uzaktan kumandalı araç kullandığını da kaydetti. 
     
     Gülen’in avukatı iddiaları yalanladı 
     ANKARA Milliyet 

     Fethullah Gülen’in avukatı Orhan Erdemli, suikasta kurban giden Doç. Dr. Necip Hablemitoğlu’nu, müvekkili hakkındaki davayla ilişkilendiren haberlerin gerçeği yansıtmadığını ifade etti. Erdemli, Hablemitoğlu’na yönelik saldırının bir an önce aydınlatılarak, faillerin adalet önünde hesap vermesi gerektiğini kaydetti. "Böyle hain cinayetler sonrası olayla ilgisi olmayacak şahsiyetleri zan altında bırakma çabalarına da dikkat edilmesi gerektiği" belirtilen açıklamada, "Olayla ilgisiz kişiler töhmet altına sokularak mağdur edilmeye çalışılıyor" denildi. 
     
     Öğrencileri saldırıyı kınadı... 
     Ankara Üniversitesi Sağlık Eğitim Fakültesi öğrencileri, ellerinde Hablemitoğlu’nun fotoğraflarıyla evin önünde basın açıklaması yaparak saldırıyı kınadı. "Susma sustukça sıra sana gelecek Genciz, güçlüyüz, Atatürkçüyüz" sloganları atan öğrenciler, mum yakıp 1 dakika saygı duruşunda bulundu ve İstiklal Marşı okudu. 
     



 GÜNCEL 



















</TEXT>
</DOC>
