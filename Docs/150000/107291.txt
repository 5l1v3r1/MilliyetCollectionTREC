<DOC>
<DOCNO> 107291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/ekonomi/eko05.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’de rekor dış açık 
</HEADLINE>
<TEXT>

ABD ekonomisi yılın ikinci çeyreğinde 130 milyar dolar dış açık verdi. Alan Greenspan Kongre’yi uyardı Teröre dayandık, bütçe açığına dayanamayız’ 
     ABD ekonomisi yılın ikinci çeyreğinde de, rekor düzeyde dış açık verdi. ABD Ticaret Bakanlığı’ndan yapılan açıklamada, nisan - haziran arasındaki üç aylık dönemde cari işlemler hesabında 130 milyar dolar açık verildiği belirtildi. 
     Açıktaki yükselişin, özellikle başta otomobil olmak üzere tüketici malları ithalatının artması ile petrol fiyatlarının yükselmesinden kaynaklandığı belirtilirken, ABD Doları’nın son aylarda yabancı paralar karşısında değer yitirmesinin ise sonraki üç aylık dönemlerde daha az açık verilmesini sağlayacağı kaydedildi. 
     ABD, yılın ilk çeyreğinde de 112.5 milyar dolarla yine rekor düzeyde açık vermişti. Cari işlemler hesabında mal ve hizmet alış verişi dışında, sermaye hareketleri ve her türlü para çıkışı da izlendiğinden, bu hesap bir ülkenin dış açığını belirlemekte en iyi ölçü sayılıyor. 
     
     Greenspan disiplin istedi 
     ABD Merkez Bankası FED Başkanı Alan Greenspan de Kongre üyelerini bütçe disiplininden sapmamaları için uyardı. ABD ekonomisinin sağlığı için kamu harcamalarının disiplinin büyük önem taşıdığını belirtti. "Ekonomi, borsanın düşmesine, yatırımların azalmasına ve 11 Eylül saldırılarından aldığı darbelere dayandığını" belirten Greenspan, bütçe açığı politikalarına geri dönülmesi halinde buna ekonominin dayanabileceğinin kuşkulu olduğunu ifade etti. Greenspan, "Tarih, mali disiplinin terk edilmesinin sermaye yatırımlarından kaçış başlamasına, üretkenliğin düşmesine yol açtığını gösteriyor" dedi. 
     



 EKONOMİ 

















</TEXT>
</DOC>
