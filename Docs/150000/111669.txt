<DOC>
<DOCNO> 111669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur08.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in sağ kolu Gürel ''Ecevit'in yeri boş da kalmaz'' 
</HEADLINE>
<TEXT>

     Dışişleri Bakanı ve Başbakan Yardımcısı Şükrü Sina Gürel, ''Sayın Ecevit'in yeri elbette doldurulamaz. Ama, Bülent Ecevit'in yeri de hiçbir zaman boş kalmaz'' dedi. 
     Bakan Gürel, DİSK Ege Bölge Başkanı Kani Beko ile Türk-İş 3. Bölge Temsilcisi Mustafa Kundakçı'yı ziyaret etti. Gürel, bir gazetecinin Başbakan Bülent Ecevit'in, ''DSP'nin gelecek kurultayında genel başkanlıktan çekilebileceği'' yolundaki ifadelerini nasıl değerlendirdiğini sorması üzerine, şöyle konuştu 
     ''Sayın Ecevit'in yeri elbette doldurulamaz. Ama, sayın Ecevit'in yeri de hiçbir zaman boş kalmaz. Çünkü sayın Ecevit, zaten DSP'nin ilkeleriyle tutarlılığıyla bütünleşmiş, simgeleşmiş bir genel başkanımızdır. DSP'nin kimliği ve düşünceleri ile Ecevit'in kimliği ve düşüncelerini birbirinden ayırmak mümkün değildir. DSP, genel başkanın belirttiği gibi bundan sonra da, hepimizden sonra da, yine yetkin kadrolarıyla, bilinçli, halkın bütün sorunlarıyla mücadele etme azmine sahip ve gerçekten bütün sorunların üstesinden gelmek için candan mücadele eden bütün kadrolarıyla gerekeni yaparak hep işbaşında olacaktır.'' 
     
     OLASI IRAK OPERASYONU 

     Olası Irak operasyonuna ilişkin bir soruyu da yanıtlayan Gürel, bölgede her zaman barış ve işbirliğini savunduklarını belirterek, şöyle konuştu 
     ''Çünkü barış ve işbirliği ortamı bozulduğu zaman, bundan en çok zarar gören bütün bölge insanı oluyor. Körfez bunalımında Türkiye'nin ne kadar zarar gördüğü ortada. Ama biz bundan sonra da bölgede ve dünyada, sorunların barışçı yöntemlerle çözülmesinden yanayız. Yani biz Irak'ta savaş istemiyoruz. Bunu engellemek için elimizden geleni yapıyoruz. Tabii yine eğer bir savaş ortamı çıkarsa, Türkiye'nin ve Türk insanının zarar görmemesi için bütün önlemleri alma konusunda gereken titizliği gösteriyoruz. Bu konuda kimsenin kuşkusu olmasın. Türkiye bir zamanlar düşünülen maceracı politikalara hiçbir zaman yönelmeyecektir. En azından Ecevit'in yönetiminde yönelmeyecektir. Türkiye, Ecevit'in yönetiminde hak ve çıkarları kollamaktan geri durmayacaktır.'' Ziyaretler sırasında İş Güvencesi Yasa Tasarısı üzerinde de duran Şükrü Sina Gürel, bu yasaya yönelik uygulamaların takipçisi olacaklarını ve yasanın daha da ileri götürülmesi için mücadele verecekleri söyledi. 
     DİSK Ege Bölge Başkanı Kani Beko da, bu yasanın çıkarılmasından duyduğu memnuniyeti dile getirdi. Türk-İş 3. bölge temsilcisi Mustafa Kundakçı da, 3 kasım seçiminde, işçilerin bilinçli şekilde oy kullanmasını istediklerini söyledi. 
     





</TEXT>
</DOC>
