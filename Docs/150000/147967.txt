<DOC>
<DOCNO> 147967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur32.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de savaş, uçurtmalarala protesto edildi... 
</HEADLINE>
<TEXT>

     İzmir Savaş Karşıtı Platformu'nun, Gündoğdu Meydanı'nda ''Biz Çocuklar, Barış İçin Uçurtma Uçuruyoruz'' sloganıyla düzenlediği eyleme, yaklaşık 5 bin kişi katıldı. 
     Gündoğdu Meydanı'na gelen İzmirli çocuklar, üzerinde ''Savaşa Hayır'' ve ''Irak'ta çocuklar ölmesin'' yazılı balonları ve uçurtmaları uçurdu, barış için şiirler okudu. Çeşitli ilköğretim okullarından gelen çocuklar, dev bir kartona barış resimleri yaptı. Savaşa karşı olduklarını şarkılarla da dile getiren çocuklar, barış isteğini içeren metni Almanca, İngilizce ve Arapça dillerinde okudu. 
     Platform Sözcüsü Alim Murathan, savaşın tüm insanlığa ve çocuklara zarar vermeye devam ettiğini belirterek, ''Çocukların içtiği ABD malı kola ve hamburgerlerin parası, büyük şirketlerin kasasına giriyor. O paralar bomba yapımında kullanılıyor ve sonra Iraklı çocukların üzerine atılıyor. Tüm çocukları ABD şirketlerinin kolalarını içmemeye, hamburgerlerini yememeğe, Amerikan mallarını boykot etmeye çağırıyoruz'' diye konuştu. 
     Eyleme katılan Greenpeace üyeleri de renkli görüntüler oluşturdu. Bazı Greenpeace üyelerinin yüzlerini barışı simgeleyen işaretlerle boyadıkları görüldü. Kalabalık arasında çember oluşturarak dans eden Greenpeace üyeleri ilgiyle izlendi. 
     Kalabalık arasında kaybolan çocuklar da mikrofonla anons yapılarak, ailelerine teslim edildi. 
     Bu arada güvenlik güçleri, etkinliğe katılan bir gruba, üzerinde DEHAP amblemi bulunan uçurtmayı, uçurmamaları konusunda uyarıda bulundu. 
     





</TEXT>
</DOC>
