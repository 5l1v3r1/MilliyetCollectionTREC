<DOC>
<DOCNO> 146578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko20.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Ticaret Müsteşarı Kayalar Irak'a ihracat sürecek 
</HEADLINE>
<TEXT>

     Dış Ticaret Müsteşarı Tuncer Kayalar, Birleşmiş milletler BM Güvenlik Konseyi'nin 1472 sayılı kararı doğrultusunda, Türk firmalarının Irak'a yaptığı ihracatın devam edeceğini söyledi. 
     Kayalar, yaptığı yazılı açıklamada, konuyla ilgili olarak Dış Ticaret Müsteşarlığı DTM bünyesinde özel bir çalışma grubu oluşturulduğunu bildirdi. 
     Petrol Karşılığı Gıda Programı OFF çerçevesinde, Irak kamu firmaları ve BM kuruluşları ile kontrat imzalayan firmaların yaşayacağı sıkıntıları belirlemek ve bunların çözümüne yönelik önlemleri almak üzere DTM'nin çalışmalarının sürdüğünü kaydeden Kayalar, kontratlarını imzalamış firmaların işlemlerinin sürdüğünü, müsteşarlık olarak bunları yakından takip ettiklerini belirtti. 
     Firmaların konuyla ilgili ''mou dtm.gov.tr'' elektronik posta adresinden temasa geçebileceğini de açıklayan Dış Ticaret Müsteşarı Kayalar, ''Petrol Karşılığı Gıda Programı'nın OFF Irak'ın içinde bulunduğu koşullarda devam etmesine'' ilişkin BM Güvenlik Konseyi'nin 1472 sayılı kararının, 28 Mart'ta kabul edildiğini hatırlattı. 
     Karar uyarınca, BM Genel Sekreteri'ne, geçici ve istisnai olarak bazı teknik düzenlemeler yapma yetkisi verildiğini ve OFF programının devam etmesinin öngörüldüğünü belirten Kayalar'ın verdiği bilgiye göre, BM Genel sekreteri'nin uygulama ile düzenleme yapabileceği alanlar şöyle 
     ''-OFF Programı kapsamında imzalanan kontratlarda ürünlerin sevk edileceği Irak içi ve dışındaki alternatif yer ve depolama tesislerinin belirlenmesi, -BM tarafından onaylanan kontratlarda önceliklerin belirlenmesi ve BM kuruluşlarının söz konusu kontratları imzalayan tedarikçilerle temasa geçerek sevkiyatın gerektiğinde hızlandırılması veya geciktirilmesi, -Sözleşmelerin hükümleri ve akreditiflerde gerekli değişikliklerin yapılması, tedarikçi firmanın ilave yükleme ve depolarının karşılanması, -Sevkiyatın yapılacağı güzergahın ve gümrük kapısının gerektiğinde yeniden belirlenmesi -Program kapsamında sevk edilecek insani ihtiyaç maddeleri ve ekipmanların denetlenmesi ve BM adına gözetim yapan kuruluş tarafından tevsiki, -Bu kararların pratikte uygulanabilmesi için Irak Program Ofisi'nin OIP BM kuruluşları ile işbirliği yaparak uygulama prosedürlerinin belirlenmesi.'' 
     
     ÖNCELİKLİ KONTRATLAR 
     OIP ve ilgili diğer BM kuruluşlarının, kararın kabul edilmesinden hemen sonra, birinci derecede öncelik taşıyan kontratları belirlediğini hatırlatan Müsteşar Kayalar, gıda maddeleri, ilaç ve temel tıbbi malzemeler, su arıtımında kullanılan ürün ve teçhizat, elektrik malzemeler, temel tarımsal girdiler, kamyon ve jenaratörler alımına ilişkin kontratların öncelikli olduğuna dikkati çekti. 
     Açıklamaya göre, bu listede yer alan onaylanmış ve akreditifleri açılmış kontratlar, 31 Nisan 2003'ten itibaren daimi temsilciliklere iletilmeye başlanacak. Bilahare listeye onaylanmış diğer kontratlar da kademeli olarak ilave edilecek. BM kuruluşları, listede yer alan kontratlarla ilgili olarak, sevkiyatın yapılacağı yer ve yükleme hazırlıklarının hangi aşamada olduğunu belirlemek üzere, doğrudan tedarikçilerle temasa geçecek. 
     
     YÜKLENEN, TESLİMATI YAPILAMAYAN SEVKİYATLAR 
     BM'nin 1472 sayılı kararı uyarınca, tedarikçi firmaların, Irak'ın işgali başlamadan önce yükledikleri, ancak teslimatını yapamadıkları sevkiyatlar için daimi temsilcilikleri vasıtasıyla OIP'ye ayrıntılı bilgi veremeleri gerektiğini kaydeden Kayalar, BM yetkililerinin, bu çerçevede daha önce OIP'ye bilgi vermiş firmalarla 2 Nisan 2003'ten itibaren temas kuracağını belirtti. 
     
     ÖNCELİK LİSTESİNDE BULUNMAYAN KONTRATLAR 
     Karar uyarınca, mallarını kısmen veya tamamen hazırlamış olan, ancak kontratı öncelikli listede yer almayan firmalar, bu aşamada OIP'ye başvuramayacak. Bu durumdaki tedarikçiler için OIP, 2 Nisan 2003'te yeni bir talimat yayımlayacak. 
     Bu çerçevede tedarikçi firmalar, kontrat çerçevesinde yapılan hazırlıkları, yükleme tarihi ve sevkiyat süresi muhtemel yeni sevkiyat yeri konularında, daimi temsilcilikleri vasıtasıyla OIP'ye bilgi verecek. Ancak bu durumun, malın yükleneceği veya bedelinin tahsil edileceği anlamına gelmediği belirtildi. 
     Türk firmaları, OFF programı kapsamında 13. faz ihalelerinde, yaklaşık 700 milyon dolarlık kontrat imzalamışlardı. 
     





</TEXT>
</DOC>
