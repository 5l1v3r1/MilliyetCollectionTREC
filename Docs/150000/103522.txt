<DOC>
<DOCNO> 103522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/yazar/temelkuran.html </URL>
<DATE> 2002/08/23/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Ortalamanın faşizmi ve Makbule 
</HEADLINE>
<TEXT>

     Üç aşağı beş yukarı aynıdır Anadolu şehirleri Doğru dürüst tek bir kitapçı yoktur, en çok kitap satılan yer cami önüdür. Kahveler dopdoludur ve önünden bir kadın geçince sinir bozucu bir sessizlik olur. Şehrin tek sinemasında porno filmler gösterilir, sinema hınca hınç dolar. Filmlere gizli gizli giden adamlar, sinemadan çıkıp kadınların "dışarıda fazla dolaşıp dolaşmadığını" kollar, dışarıda fazla dolaşanlar hakkında o kuş beyinleriyle hüküm filan verirler. Böyle berbat bir ikiyüzlülük üzerine kurulur bütün o boğucu "namus meselesi". Sonra adamlar kurdukları bu sıkıcı düzenekte kendileri de nefes alamadıkları için, merkezin biraz dışındaki içkili bir meyhaneye giderler. Çünkü şehir içinde kadınlı erkekli gidilecek hiçbir yer yoktur şehrimiz fena halde namusludur Kadınlara böyle bir mola için izin yoktur elbette. O meşhur kaçamak yerine İstanbul’dan "uvertür" kadınlar gelmiştir. Kendi kadınlarına şahin olan adamlar "yabancı" kadınlarla "normal" bir konuşmanın antrenmanını yaparlar beceriksiz çocuklar gibidirler. Ellerini nereye koyacaklarını şaşırırlar hep, kadınlara nasıl hitap edeceklerini. Sabah olunca da birbirlerine "büyük zaferlerini" anlatırlar, zavallı olduklarını söylemez kimse birbirine. Sonra dönüp yine kadınların bekçiliğini yapmak üzere, o bet suratlarını takarlar yüzlerine. 
     işte bunu, hayatı fakirleştiren, bayağılaştıran, boğan bu meseleyi hiçbir parti değiştiremez. Değiştiremeyecek. Çünkü... 
     
     Hassasiyet kodları 
     Çok ararsanız, bugün sözü geçen partiler arasında belli belirsiz bir ideolojik farklılık bulabilirsiniz. Ama esasında partilerin birbirinden farklılığı hangi hassasiyetlere temas eden hangi sözcükleri kullandıkları üzerinedir. Artık politika, birtakım art anlamları olan sözcüklerle birtakım hassasiyetlere temas etme oyunudur. Bu sözcüklerin sayısı da öyle fazla değildir Başörtüsü, ordu, Apo, laiklik, rejim, ezan, bayrak, bölünmez birlik... Belki büyük şehirlerde bu "hassasiyet kodları" üzerine partiler birbirinden biraz farklı şeyler söylüyor olabilirler. Ama sıra taşraya gelince... Taşrada aynıdır bütün cümleler. Tırpanla bütün farklılıkları budanmış insanların topraklarında hiçbir parti yukarıda adı geçen hassasiyet kodlarına ilişkin birbirinden farklı hiçbir şey söyleyemez şişlerler Taşrada bütün partiler aynıdır aslında. Tek bir ideoloji vardır Ortalamanın faşizmi. Hiçbir parti de bunu değiştirebilecek güçte olmadığı gibi böyle bir niyette de değildir. 
     
     "Garip" bir kız çocuğu 
     Osmaniye’de etraftaki erkek çemberinden ürktüğü için sesi titreyerek konuşan Makbule, diyelim ki İstanbul’da doğmuş olsaydı şimdi edebiyat dergileri arasında koşturuyor, acemice de olsa felsefi akımlardan bahsediyor olurdu. Ama Osmaniye’de, kendi deyimiyle "garip bir kız çocuğu" Yazdığı hikayeyi gösteriyor. Parası olmadığı için eczaneden ilaç alamayan bir adamın hikayesi. Elbette acemice. Ama ona izin verilen kadar dar bir hayat için mucizevi sayılabilir. O küçük kız söyledi işte 
     "Ben yazı yazıyorum, kitap okuyorum ya, insanlar, Böyle de garip bir kızımız var işte ’ diye bakıyor. Bir yaratıkmışım gibi yani." 
     Hangi partinin kazanacağı işte bu yüzden pek ilgilendiremiyor insanı. Çünkü hiçbir parti Makbule’yi ortalamanın kansız ama kıyıcı faşizminden kurtarmaktan bahsetmiyor Bir de AKP ve "tepki oyları" meselesi var. O da pazar gününe... 
     
     







Merkez sağ, AKP ve CHP 


Hoppaaa... 


Ekonomi masası 


Yeni hükümet söylentileri var’ 


Kayıt soygunu üniversiteye de sıçradı 


Siyasette sosyoloji gerek 


Lobi yapma zamanı 


Derviş, Baykal, Cem ve Raşomon gerçeği.. 


Gazetecilik hik yeleri 


Derviş’li CHP seçeneği 


CHP’li Derviş’e Baykal’lı yorum ve tepki 


Ortalamanın faşizmi ve Makbule 


Seviyeli birliktelik 


</TEXT>
</DOC>
