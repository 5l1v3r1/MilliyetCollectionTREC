<DOC>
<DOCNO> 124856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur32.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle şaka olmaz... 
</HEADLINE>
<TEXT>

     Şanlıurfa'nın Siverek İlçesi'nde bir kadın, telefonla arayıp ''trafik kazasında ölen kişinin üzerinden sizin numaranız çıktı, cenazenizi alın'' dediği çok sayıda vatandaş, Devlet Hastanesi'ne akın etti. 
     Kimliği belirlenemeyen bir kadın, öğle saatlerinden itibaren, telefon rehberinden bulduğu tahmin edilen ev ve işyerlerine ait numaraları arayarak, ''Biraz önce meydana gelen trafik kazasında, ölen kişinin üzerinden sizin numaranız çıktı, Devlet Hastanesi'ne gelip cenazeyi alın'' dedi. 
     Telefonla gelen haberi duyan çok sayıda vatandaş Siverek Devlet Hastanesi'ne akın etti. Hastane önüne gelenler, herhangi bir trafik kazası olmadığının söylenmesine karşın ikna olmadılar. Bu kişiler arasında ağlayan ve fenalık geçirenler de oldu. 
     
     EMNİYET MÜDÜRÜNÜN UYARISI 
     Siverek Emniyet Müdürü Adnan Karadeniz, olayı duyunca hastaneye gelerek vatandaşları dinledi. 
     Vatandaşlardan sakin olmalarını ve benzer telefonların ciddiye alınmamasını isteyen Karadeniz, ''Vatandaşlar 155-Polis İmdat telefonundan ayrıntılı bilgi alabilirler. Hastaneye gelmeden merkezi aramaları durumunda bilgiye ulaşabilirler'' dedi. 
     Karadeniz, vatandaşları arayarak kentte korku yaratan kadının kim olduğunun araştırıldığını belirterek, ''Olayın ardından başvuran 25 kişinin şikayetçi oldu. Mağdur edilen şahısların ifadeleri alındı. Olay Cumhuriyet Savcılığı'na intikal ettirilecek. Bu duruma neden olanlar en kısa zamanda yakalanacak'' diye konuştu. 
     
     BİR YIL ÖNCEKİ OLAY 
     Siverek'te, geçen yıl ekim ayında meydana gelen olayda, vatandaşları telefonla arayan ve henüz belirlenemeyen bir kişi benzeri duruma neden olmuştu. 
     Bu kişi de telefonla aradığı bazı vatandaşlara ''Hastane morgunda yakınınız var, buraya gelin'' demiş, haberi duyanlar hastaneye akın etmişti. Bu olaya neden olan kişiler henüz yakalanamadı. 
     





</TEXT>
</DOC>
