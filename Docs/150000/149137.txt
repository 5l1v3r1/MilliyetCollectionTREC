<DOC>
<DOCNO> 149137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo08.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet 7 dakika oynadı, Sacramento yenildi... 
</HEADLINE>
<TEXT>

     ABD Profesyonel Basketbol Ligi NBA'de 24. ve son hafta mücadelesine, 2 maçla devam edildi. 
     Batı Konferansı Pasifik Grubu lideri Sacramento Kings, aynı grupta 3. sırada bulunan son 3 sezonun şampiyonu Los Angeles Lakers'a deplasmanda 117-104 yenilerek, 80. maçında 57. galibiyetini aldı. 
     Los Angeles'daki maçta, oyuna sonradan giren Hidayet Türkoğlu, toplam 7 dakika oynadığı karşılaşmada, 1'i savunmadan 1'i hücumdan 2 ribaunt aldı ve 1 asist yaptı. Hiç sayı atamayan Hidayet, faul atışı ve 3 sayılık atış kullanmadı, 2 kez denediği 2 sayılık atışlarda da başarılı olamadı. 5 maç süren galibiyet serisi bu maçla son bulan Kings'de Chris Webber ve Mike Bibby, 24'er sayıyla en skorer oyuncular oldu. Sırp forvet Predrag Stojakoviç'den de 20 sayı geldi. 
     A Milli Takım teknik heyetinin de Hidayet'i izlediği bu karşılaşmada Kings'de, 10'da 10 serbest atış isabetiyle oynayan Mike Bibby, son maçlarında 51 serbest atışta 51 isabet kaydedip Oscar Robertson'ın 1964-65 sezonunda arka arkaya 41 serbest atış isabetini geçti ve bir rekora imza attı. Bibby, en son 20 Mart'taki Los Angeles Lakers maçında serbest atış kaçırmıştı. 
     Üstüste 6., evinde ise 14. galibiyetini alan ve normal seriyi tamamlamasına henüz 3 maçı bulunan Lakers'da ise takımın yıldızları Kobe Bryant 34, Shaquille O'Neal da 32 sayı kaydetti. Skora Derek Fisher 17 sayı eklerken, O'Neal'dan ayrıca 16 ribaunt geldi. 
     Gecenin diğer maçında Doğu Konferansı Atlantik Grubu ikincisi Philadelphia 76ers, üçüncü sıradaki Boston Celtics'i deplasmanda 99-78 yendi. 
     Play-off turunu garantileyen 2 takımın mücadelesi, Boston'da gerçekleşti. Sol ayağındaki sakatlık nedeniyle 3. maçında da Keith Van Horn'dan yoksun mücadele eden 76ers'de, 3. çeyreğin sonunda 12 metreden attığı şutla takımını 79-66 öne geçiren Allen Iverson, 25 sayı, Kenny Thomas 20 ribaunt ve 15 sayı gerçekleştirdi. İlk 5'te yer alan Derrik Coleman ise 2. çeyrekte sol dizindeki çapraz bağlarındaki çekme nedeniyle oyundan çıktı. Maça devam edemeyen Coleman, toplam 14 dakikada 6 sayı ve 2 ribaunt gerçekleştirdi. 
     Celtics'de ise Paul Pierce 24 sayı ve 11 ribauntla en başarılı istatistiği yakalarken, Antoine Walker da 12 sayıyla en skorer 2. oyuncu oldu. 
     





</TEXT>
</DOC>
