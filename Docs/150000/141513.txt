<DOC>
<DOCNO> 141513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur07.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirtliler, yarın sandık başına gidecek 
</HEADLINE>
<TEXT>

     Siirt'te milletvekili yenileme seçimi yarın yapılacak. 
     A.A muhabirinin derlediği bilgiye göre, yarın yapılacak yenileme seçiminde Siirt seçim çevresindeki 119 bin 210 kayıtlı seçmen, 568 sandıkta oy kullanacak. Oy verme işlemi, 06.00-15.00 saatleri arasında gerçekleştirilecek. 
     Hava şartlarını dikkate alan Yüksek Seçim Kurulu YSK sandıkları ve oy pusulalarını köy ve kasabalara gönderebilmek için İçişleri Bakanlığı'ndan helikopter istedi. 
     Seçime, 3 Kasım Milletvekili Genel Seçimi'ne katılan siyasi partilerden oy pusulasındaki sırayla Türkiye Komünist Partisi TKP , İşçi Partisi İP , Cumhuriyet Halk Partisi CHP ve Adalet ve Kalkınma Partisi AK Parti katılacak. Diğer partiler, seçime katılmayacaklarını bildirdiler. 
     YSK'nın ilke kararı uyarınca, Siirt seçiminde 3 Kasım seçimlerinde yüzde 10 Türkiye barajını aşan AK Parti ve CHP milletvekili çıkarabilecek. Bu iki parti toplam 3 milletvekili çıkaracak. 
     Siirt'teki yenileme seçimine katılacak siyasi partilerin adayları şöyle 
     TKP Muharrem Mırık, Emine Serpil Renda, Deniz Ünver İP Zeki Karahan, Yusuf Çelik, Bayram Yurtçiçek CHP Ekrem Bilek, Abdulhalim Çınar, Abdurrahman Kaysi AK Parti Recep Tayyip Erdoğan, Öner Gülyeşil, Öner Ergenç. 
     Siirt seçimine bağımsız aday olarak sadece 3 Kasım seçiminde bağımsız aday olarak katılan Fadıl Akgündüz katılabilecekti. Ancak, YSK, Akgündüz'ün adaylığını, Sermaye Piyasası Kanunu'na muhalefet suçundan kesinleşen 2 yıl hapis cezası nedeniyle reddetti. 
     
     KİMLİK GÖSTERİLEREK DE OY KULLANILABİLECEK 
     Siirt'teki seçimde, vatandaşlar seçmen bilgi kağıdı ve kimliklerini göstererek oylarını kullanabilecekler. 
     Nüfus cüzdanı, resmi daireler veya KİT'lerden verilen kimlik kartları, pasaport, evlenme cüzdanı, askerlik belgesi, sürücü belgesi gibi kimliğini tereddütsüz ortaya koyan resimli, resmi nitelikteki belgeler kimlik olarak gösterilebilecek. 
     Belediyeler ile köy ve mahalle muhtarlarınca düzenlenip onaylanan kimlik bilgileri geçerli olmayacak. 
     Bu belgelerden birini ibraz edemeyen seçmen oyunu kullanamayacak. 
     Seçmen bilgi kağıdı bulunmayanlardan seçmen kütüğünde adı olanlar da oylarını kimliklerini göstermek suretiyle kullanabilecekler. 
     Mükerrer oy kullanımını önlemek için oyunu kullanan seçmenin sol el işaret parmağını boyamak için 3 Kasım seçiminden artan çıkmaz boya kullanılacak. 
     





</TEXT>
</DOC>
