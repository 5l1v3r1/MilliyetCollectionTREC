<DOC>
<DOCNO> 130284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/siyaset/siy05.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte DÜELLO 
</HEADLINE>
<TEXT>

Sedat Bucak’ın yeğeni, Ağa Ceylan’ın oğluyla sabaha karşı Bilkent Köprüsü’nün üzerinde düello yaptı. Ayağından üç kurşunla yaralanan Serkan Ceylan, hemen hastaneye kaldırıldı 
     TOLGA ŞARDAN Ankara 

     Eski Şanlıurfa Milletvekili Sedat Bucak’ın yeğeni Suphi Öztop ile Ceylan ailesinin en küçük oğlu Serkan Ceylan arasındaki "delikanlılık düellosu" kanlı bitti. Öztop, Ceylan’ı ayağından üç kurşunla yaralayıp kayıplara karıştı. 
     Bucak ailesinin lideri Sedat Bucak’ın ablasının oğlu Öztop ile merhum işadamı Ağa Ceylan’ın en küçük oğlu Serkan Ceylan’ın arası, bir süre önce başkentin ünlü gece kulübü Jackie’s Bar’da yaşanan bir olay nedeniyle bozuldu. 
     
     Barda karşılaştılar 
     Ankara gecelerinde uzun süredir bir araya gelemeyen iki genç, dün sabah 02.30 sıralarında Gaziosmanpaşa’daki Friends Friends barda karşı karşıya geldi. Serkan Ceylan yanında akrabası Hüseyin Ceylan’la birlikte eğlenirken, Öztop da iki arkadaşıyla bara gelince iki grup arasında tartışma çıktı. Tartışmanın büyümesi üzerine, güvenlik görevlileri önce Ceylanları dışarı çıkardı. Görgü tanıklarının ifadesine göre, Ceylan "15 dakika sonra geleceğim, burada olsunlar" diyerek bardan ayrılırken, güvenlik görevlileri Öztop ile arkadaşlarını da bardan uzaklaştırdı. Kısa süre sonra beraberinde, üzerinde iki silah olduğu öne sürülen bir kişiyle bara yeniden gelen Serkan ve Hüseyin Ceylan içeri girmek istedi. Güvenlik görevlileri Ceylanları içeri almak istemedi. Ancak araya giren kişilerin yardımıyla Serkan ve Hüseyin Ceylan içeri girip Öztop ve arkadaşlarını aradı. Hasımlarını bulamayan Ceylanlar, bardan ayrıldı. Ş 
     Tartışmanın sona erdiği düşünülürken, olayın ikinci bölümü sabah 05.30 sıralarında Bilkent Köprüsü’nde yaşandı. İddiaya göre, taraflar Bilkent Köprüsü üzerinde buluşmak üzere birbirlerine randevu verdi. Bunun üzerine Serkan Ceylan, yakını Hüseyin Ceylan ile Suphi Öztop da eski Şanlıurfa Milletvekili ve bakan Necmettin Cevheri’nin yeğeni ve şoförüyle birlikte buluşma noktasına geldi. 
     Araçlarından inen iki grup arasında sabahın ilk saatlerinde alevlenen tartışmada, Öztop, yanında taşıdığı silahı çekerek Ceylan’a ateş açtı. 
     Öztop’un yanındaki kişinin de silah kullanması üzerine Ceylan ayağından üç kurşunla vurularak yaralandı. Öztop ve arkadaşları olay yerinden kaçarak kayıplara karışırken, Serkan Ceylan tedavi için Bayındır Hastanesi’ne kaldırıldı. 
     
     Beni Öztop vurdu 
     Olaydan kısa süre sonra polis telsizlerinden Bilkent Köprüsü’nde silahlı yaralama olayı olduğu anonsları yapıldı. Olay yerine gelen polis, beş boş kovan bularak laboratuvar incelemesine gönderdi. Soruşturmada, Hüseyin Ceylan’ın bir süre önce Ankaralı galerici Altınışıklara ait işyerinin kurşunlanmasına adının karıştığı, Suphi Öztop’un da 4 yıl önce bir kurşunlama olayı ile ilgili sabıkasının bulunduğu öğrenildi. Öztop’un AŞTİ’deki benzin istasyonunun sahibi olduğu öğrenildi. Polis, olayın ardından Öztop ve iki arkadaşının peşine düşerken, ifade veren Serkan Ceylan, Öztop ile arkadaş olduğunu ve kendisini vuranın da Öztop olduğunu anlattı. 
     Ankara’da yaşayan Urfalıların önde gelen isimlerinden Bucak ailesi ile Diyarbakırlıların önde gelen isimlerinden Ceylan ailesinin arası önceki gece yaşanan kanlı olayla bozuldu. 
     



 SİYASET 













</TEXT>
</DOC>
