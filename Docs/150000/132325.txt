<DOC>
<DOCNO> 132325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/spor/spo03.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
XAVİER BİTTİ GİBİ 
</HEADLINE>
<TEXT>

Galatasaray’a gelmek istemediğini belirten Portekizli oyuncunun fikir değiştirmesi üzerine Burak Elmas dün apar topar İngiltere’ye uçtu, Liverpool ile masaya oturdu. Yüzde doksan anlaşma sağlandı 
     Günboyu görüşme yaptılar 
     GALATASARAY, Liverpool’un Portekiz’li savunma oyuncusu Abel Xavier’in transferinde son aşamaya geldi. Dün Londra’ya giderek temaslara başlayan Futbol Şubesi Sorumlusu Burak Elmas ile Futbol A.Ş. Genel Müdürü Ahmet Demet, görüşmeler sonrası büyük mesafe katetti. İngiliz yetkililer ve Xavier ile masaya oturan ikili, sabahki temasların ardından akşam yapılan 2,5 saatlik toplantıda ikna yolunda büyük adımlar attılar. 
     
     Tek pürüz kaldı 
     CİM-BOM, ile İngiliz kulubünün arasında tek pürüz kaldı. Galatasaray, Xavier’i kiralamak isterken Liverpool bonservisiyle birlikte vermeyi önerdi ve 1 milyon Euro’ya kadar indi. Kırmızı-Beyazlılar ancak Portekizli futbolcu razı olursa kiralamaya yanaşacaklarını söyledi. Transferin büyük bir olasılıkla bugün biteceği belirtildi. Ayrıca, Kızılyıldız’lı Lalatovic’in de kulubüyle herkonuda anlaşıldı. Son kararı Xavier’in durumuna göre Fatih Terim verecek. n HALİL ÖZER 
     
     Abel Xavier kimdir 
     Doğum tarihi 30-11-1972 
     Doğum yeri Mozambik 
     Uyruğu Portekiz 
     Mevkii Defans -Sağ kanat 
     Oynadığı milli maç - gol 20 - 2 
     Oynadığı takımlar 
     1990-93 Amadora 
     1993-95 Benfica 
     1995-96 Bari 
     1996-98 Oviedo 
     1998-99 PSV 
     1999-02 Everton 
     2002-03 Liverpool 
     
’Değişim şarttı’      TEKNİK Direktör Fatih Terim, Antalya’da yapılan akşam idmanı öncesi gazetecilerle bir süre sohbet etti. Terim, "İkinci yarıda daha mutlu olabilmek için bir takım değişiklikler yapılmalıydı. Revivo ve Suat Usta çok kaliteli oyuncular. Onlarla çok güzel işler başaracağız" dedi. Revivo çalışmada bir hayli göz doldurdu. Galatasaray, Antalya’ya gelmeden önce de Florya’da ağır bir program uyguladı. Terim 1.5 saat oyuncularını koştururken, kafile az daha uçağı kaçırıyordu. 
     
10 numara tehlikedeFelipe krizini çözemeyen Sarı-Kırmızılı yönetim, FIFA’ya giden Brezilyalı oyuncunun sözleşmesini feshedemezse Revivo 10 numaralı formayı bu sezon alamayacak 
     ERHAN TELLİ 

     SARI - Kırmızılı takımda Felipe’nin yarattığı kriz devam ediyor. Galatasaray’dan ayrılan ancak henüz resmi olarak bağı kesilmeyen sambacı, can sıkmaya başladı. Felipe’nin 10 numaralı formasını Revivo’ya veren yönetim, Brezilyalı oyuncunun sözleşmesini feshedebilmek için büyük gayret sarfediyor. Ancak olayın FIFA’ya gitmesi Cim - Bom’un elini kolunu bağladı. 
     FELİPE’NİN anlaştığı iddia edilen Flamengo Kulübü ile kendilerinin bonservis konusunda henüz uzlaşamadıklarını söyleyen Galatasaraylı yöneticiler de FIFA’da haklarını arayacaklarını bildirdiler. Olayın ikinci yarı başlayana kadar çözümlenememesi durumunda Revivo’nun 10 numaralı formayı giymesi olanaksız gibi görünüyor. 
     
Kamp süresi uzayabilir      YENİ transfer Revivo, Suat Usta ve Lukunku’nun takıma geç katılması nedeniyle Teknik Direktör Fatih Terim’in Antalya’daki kamp süresini uzatmayı planladığı öğrenildi. Galatasaray’ın kampı uzatması halinde 28 Ocak’ta bitecek olan program 1 veya 2 Şubat’a sarkacak. Bu bölümde Yugoslavya’nın Kızılyıldız takımıyla bir hazırlık maçı da yapılacak. Kesin kararın bir kaç gün içinde verileceği belirtildi. 
     
Devrim işe yaradı      FUTBOL Şubesi’nin tekrar aktif hale gelmesiyle Galatasaray transferde olumlu sonuçlar aldı. Sezon başında sadece Başkan Özhan Canaydın ve Teknik Direktör Fatih Terim, futbolcu alımını gerçekleştirirken, işlerin kötü gitmesiyle Futbol Şubesi de devreye girdi. Özellikle Revivo’nun transferinde Ali Dürüst, Burak Elmas ve Özer Saraçoğlu’nun çabaları büyük rol oynadı. 
     
Antalya sallandı      İSPANYA kampının ardından ikinci yarı hazırlıklarının 2. etabı için Antalya’ya giden Galatasaray müthiş bir sevgi seli ile karşılaştı. Sarı - Kırmızılı taraftarlar kafileyi çiçeklerle karşılarken, özellikle Revivo’ya büyük ilgi gösterildi. Bir anda kendini yüzlerce taraftarın arasında bulan İsrailli yıldız, takım otobüsüne güçlükle bindi. Bu arada yolculuk sırasında uçağın hava boşluğuna düşmesi futbolcuların korkulu anlar yaşamasına yol açtı. 
     



 SPOR 
























</TEXT>
</DOC>
