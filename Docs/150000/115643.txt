<DOC>
<DOCNO> 115643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo21.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Panathinaikos maçı hazırlıklarına başladı 
</HEADLINE>
<TEXT>

     Fenerbahçe, Gençlerbirliği maçının ardından izin yapmadan 31 Ekim Perşembe günü Yunanistan'ın Panathinaikos takımıyla yapacağı UEFA Kupası 2. tur ilk maçının hazırlıklarına başladı. 
     Teknik direktör Werner Lorant yönetiminde, Samandıra Tesisleri'nde gerçekleştirilen yaklaşık 1 saatlik antrenmanda, futbolcular yalnızca koşu yaptı. Sol kasıklarında sorun olan futbolcular Ortega ve Revivo ile sakatlıkları süren Mustafa, İsmail ve Mirkoviç antrenmana katılmadı. Tesislerde tedavi olan Revivo ve Ortega'nın durumlarının önemli olmadığı bildirildi. Sakatlığı bulunan Serhat ise takımdan ayrı koşulara başlarken, genç futbolcunun Panathinaikos maçına yetiştirilmesine çalışıldığı ifade edildi. 
     Antrenmanın ortasında Brezilyalı Washington, teknik direktör Lorant ile görüşüp tesislere girdi. 
     Bu arada antrenmanın başında futbolcular koşu yaparken Ali Güneş ile saha ortasında bir süre görüşen Lorant, elini bu oyuncunun omzuna atarak yapmasını istediği şeyleri anlattı. Çalışmanın ortasında Brezilyalı futbolcu Washington da Lorant ile bir süre görüştükten sonra tesislere girdi. 
     Öte yandan antrenman sonunda genç futbolcular Can ve Erman ile birlikte Fatih'i bir süre özel çalışmaya tabi tutan Lorant, bu futbolculara, rakibin üzerinden kafayla top alma ve arkadan öne geçip top kapma çalışması yaptırdı. Alman teknik adam, Tuncay ve Semih'i de antrenmandan sonra kısa bir süre topla çalıştırdı. 
     
     LORANT, ÇARŞAMBA GÜNÜ TOPLANTI YAPACAK 
     Fenerbahçe Teknik Direktörü Werner Lorant, Panathinaikos maçı öncesi 30 Ekim Çarşamba günü Fenerbahçe Şükrü Saracoğlu Stadı'nda basın toplantısı yapacak. 
     Sarı-lacivertlilerin yarınki antrenmanını basına kapatan Lorant, çarşamba günkü son çalışmanın basına açık gerçekleştirileceğini bildirdi. 
     





</TEXT>
</DOC>
