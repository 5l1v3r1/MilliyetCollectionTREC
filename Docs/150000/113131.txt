<DOC>
<DOCNO> 113131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/sontur18.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevlerinde açık görüş 27 Ekim'de 
</HEADLINE>
<TEXT>

     Cumhuriyet Bayramı nedeniyle tutuklu ve hükümlüler, 27 Ekim Pazar gününden itibaren açık görüş yapacak. 
     Adalet Bakanı Aysel Çelikel'in başsavcılıklara gönderdiği genelgeye göre, Adana, Ankara, Antalya, Aydın, Bakırköy Kadın ve Çocuk, Bayrampaşa Kapalı, Bayrampaşa Özel, Bursa E Tipi, Gaziantep E Tipi, İzmir, Kartal, Kocaeli, Konya, Mersin, Metris ve Paşakapısı Kapalı cezaevlerinde kalan tutuklu ve hükümlüler, 27-28-29 Ekim 2002 tarihlerinde olmak üzere, 3 gün açık görüşten yararlanabilecek. Diğer bütün ceza infaz kurumlarındaki tutuklu ve hükümlüler ise 28 ve 29 Ekim'de olmak üzere, 2 gün açık görüşten yararlanacaklar. 
     Sayıları ve konumları değerlendirilmek suretiyle adli suçlardan hükümlü ve tutuklular ile Terörle Mücadele Yasası ve Çıkar Amaçlı Suç Örgütleriyle Mücadele Yasası'na muhalefetten hükümlü ve tutuklar için ayrı gruplar oluşturularak, her grubun görüş günleri ve saatleri cumhuriyet başsavcılıkları ile cezaevi idareleri tarafından belirlenecek. Bu grupların, aynı zamanda ve aynı görüş yerinde birlikte bulundurulmaması sağlanacak. 
     Kınama cezası dışında disiplin cezası almış ve cezaları kaldırılmamış olan hükümlü ve tutuklular açık görüşten yararlanamayacak. 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüşebilecekler. Ancak ana, baba, eş kardeş ve çocuğu olmayan tutuklu ve hükümlüler, yine belgelendirmek koşuluyla üçüncü dereceye kadar olan akrabaları büyükbaba, büyükanne ve torunlarından en çok 3 kişiyle görüşebilecek. 
     





</TEXT>
</DOC>
