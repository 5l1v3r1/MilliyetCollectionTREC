<DOC>
<DOCNO> 121419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur10.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda dağa çıkmak isteyenlere rehber... 
</HEADLINE>
<TEXT>

     Ülke genelinde bu yıl yeterli kar yağmaması, yaklaşan bayram tatili dolayısıyla hem tatilcileri hem de tesis sahiplerini ''bekler'' durumda bıraktı. Yaklaşık 1 milyar lirayı gözden çıkartan tatilciler, dağ tesislerinde rezervasyon için ''kar'' haberi bekliyorlar. 
     Türkiye'nin önemli kış turizmi ve kayak merkezlerinden Uludağ'da faaliyet gösteren oteller, Ramazan Bayramı için uygulayacakları tarifeleri belirledi. Bayram tatilini ''Beyaz Cennet''te hem dinlenerek hem de kayak yaparak geçirmek isteyen 4 kişilik bir ailenin bir milyar lirayı gözden çıkarması gerekiyor. 
     Uludağ'daki otel yetkililerinden derlenen bilgiye göre, 1 Aralık'taki sezon açılışına hazırlanan işletmeler, tatilcilere 3 ve 4 gecelik paket program seçenekleri sunuyor. 
     Konukları için ''her şey dahil sistem''de 3 ve 4 gecelik paket program seçenekleri sunan Grand Yazıcı Otel'de, 2 kişi 3 gece için 960 milyon, 4 gece için ise 1 milyar 200 milyon liraya tatil yapabilecek. 
     Tam pansiyon modelinin uygulandığı ve tatilcilere 4-8 Aralık tarihleri arasını içeren paket programın sunulduğu Beceren Otel'de, 2 kişinin bir gece için 300 milyon, 4 kişinin ise 400 milyon lira ödemesi gerekiyor. 
     Tatilcilere 3-4 ve 5 gecelik paket program seçeneklerinin sunulduğu Club Kartanesi'nde de 3-8 Aralık tarihleri arasındaki programı tercih edenlerin, kişi başına gecelik tek kişilik oda için 165 milyon 623 bin lira, iki kişilik odada 11 milyon 415 bin lira, üç kişilik odada da 99 milyon 374 bin lira ödemeleri gerekecek. 
     Paket programlarında 4 kişilik oda imkanının sunulduğu Ağaoğlu Oteli'nde de kişi başı ücretler peşin ya da vadeli ödeme seçeneklerine göre, 84.9 milyon ve 99.9 milyon lira olarak değişiyor. 
     Otel yetkilileri, paket programların seyahat acentaları ve gazete ilanları yoluyla duyurulmasının ardından, rezervasyon oranının şimdiden yüzde 50 oranına ulaştığını, kar yağışının başlaması ile bu oranın yüzde 100'e ulaşmasını beklediklerini bildirdiler. 
     
     PALANDÖKEN 

     Palandöken Dağı'nda bu yıl beklenen karın henüz yağmaması turizmcilere zor günler yaşatıyor. Dağda hala yeterli kar olmaması nedeniyle, yaklaşan bayram tatili için de rezervasyonlar beklenen şekilde yapılamıyor. Rezervasyon yaptıran, çoğunluğu yerli turist ise gelmek için ''kar yağdı'' haberini bekliyor. 
     Bayram tatillerinde genellikle en fazla doluluk oranına sahip olan Dedeman Palandöken Otel'in işletmesinden sorumlu D-Tur Genel Müdürü Bülent Şenses, A.A muhabirine yaptığı açıklamada, bu yıl dağda kayak yapmaya elverişli kar bulunmaması nedeniyle bayram rezervasyonlarında sorun yaşadıklarını söyledi. 
     Aslında bayram tatili için kendilerine gelen talebi kabul etmeleri halinde otelin doluluk oranının yüzde 100'e ulaşacağını kaydeden Şenses, ''Ancak müşterilerimize doğru söylemek zorundayız. Yeterli kar var mı diyorlar, biz de henüz yok diyoruz. Bu nedenle müşterilerimizin büyük bir kısmı rezervasyon yaptırmadı. Yaptıranlar ise kar yağması halinde geleceklerini bildirdi'' dedi. 
     Turizmciler, hava sıcaklığının bu şekilde seyretmesi ve yeterli kar yağışının başlamaması halinde, Palandöken'de bayram tatilinde alışılan manzaranın bu kez olmayabileceğini söylediler. 
     
     ABANT KARTALKAYA- 

     Bolu'nun tatil merkezi Abant'ta Bayram tatilinde doluluk oranı yüzde 100'e ulaştı. Kartalkaya Kayak Merkezi'nde ise diğer yörelerde olduğu gibi gözler kar yağışında. 
     Abant'ta bulunan Abant Palace Otel Genel Müdürü Enver Günay 4 Kasım Çarşamba giriş, 8 Kasım Pazar günü çıkış olmak üzere hazırladıkları 4 gece 5 günlük yarım pansiyon Branch ve Akşam 2 kişilik bayram tatil paketinin fiyatının 1 milyar 100 milyon lira olduğunu söyledi. 
     Büyük Abant Otel Genel Müdürü İskender Gedelec ise 4 gece 5 günlük bayram tatili paketinin 1 milyar 100 milyon lira olduğunu, ifade etti. 
     Abant Gölü'nün çevresinde faytonla, tur attıran faytoncular ise bayram tatilini beklediklerini belirterek, ''Geçen yıl bu zamanlar Abant'ta kar vardı, yaklaşık bir aydır işlerimiz iyi gitmiyor. Bütün umudumuz bayramda gelecek olan tatilcilerde'' dediler. 
     Bolu'nun Kayak merkezi Kartalkaya'da ise 4 gün 5 geceden oluşan tatil paketinin her şey dahil fiyatları 715 milyon liradan başlıyor. 
     Kayak merkezinde bulunan işletmeler, bayram tatili paketlerini daha yeni hazırladıklarını belirterek, ''Rezervasyonlarımız, meteorolojiden gelecek olan 'kar' haberine bağlı. Bu hafta sonu kar yağarsa, bayramda yüzde 100 doluluk oranına ulaşırız'' dediler. 
     
     KAPADOKYA ERCİYES 

     Kapadokya'da ise doluluk oranı yüzde 90'a ulaştı. Kapadokya Turistik İşletmeler Derneği KAPTİD Başkanı Ahmet Tok, yaptığı açıklamada, peribacaları, yeraltı şehirleri ve kayadan oyma kiliseleriyle Türkiye'nin önemli turizm merkezlerinden Kapadokya'nın, tatilciler tarafından bu bayramda da tercih edileceğini kaydetti. 
     Tok, bazı tesislerin paket turlar düzenleyerek, konuklarına Kapadokya'nın tarihi ve doğal güzelliğini yakından görmelerini sağlayacaklarını bildirdi. 
     Erciyes'te ise kayak sezonunun henüz açılmaması nedeniyle bayram tatili için rezervasyonlar hedeflenen düzeye ulaşmadı. Yetkililer, kayak pistindeki kar kalınlığının 3 santimetre olduğunu, kar kalınlığının kayak yapılacak seviyeye ulaşması durumunda tesislerde doluluk oranının artacağını bildirdiler. 

     
</TEXT>
</DOC>
