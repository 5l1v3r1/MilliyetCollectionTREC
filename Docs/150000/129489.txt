<DOC>
<DOCNO> 129489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun27.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Annan iyi niyet görevini aşıyor" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta bir anlaşma için moratoryum uygulanabileceğini ve anlaşma yapılsa dahi Türkiye Avrupa Birliği'ne girinceye kadar uygulanmaması gerektiğini söyledi. 
     Cumhurbaşkanı Denktaş, Türkiye Muharip Gaziler Derneği heyetini kabulünde yaptığı açıklamada, ''Kuzey'in ekonomisi Rumların ekonomisine denk gelinceye, eşitlik ihdas edilinceye kadar moratoryuma ihtiyacımız var. Ama bunları söylediğimizde uzlaşmaz oluyoruz. Uzlaşmazlık akıl işi değil. Uzlaşmanın adı teslimiyet olursa geçerli olmaz'' dedi. 
     Avrupa Birliği'ne karşı olmadıklarını ve AB üyeliğinden halkın yararlanacağının farkında olduklarını ifade eden Denktaş, ancak AB'ye azınlık ve egemenliği tanınmayan bir toplum olarak değil, Rumlarla eşit haklara sahip bir taraf olarak girmek istediklerini kaydetti. 
     Dışişleri heyetiyle temaslarını da değerlendiren Denktaş, ''Bizi dinlediler. Görüşlerini bildirdiler. Ortak olmayan bir şey, bir durum görmedim'' dedi. 
     BM çözüm planının, Türk tarafının egemenlik, eşitlik, statü ve garantiler gibi temel taleplerine karşılık vermediğini, bu nedenle müzakere edilmesi gerektiğini belirten Denktaş, ''Değişiklik olur mu olmaz mı bilemem. Rumlara bu imkanlar verildikten sonra zayıf bir ihtimal'' ifadesinin kullandı. 
     BM çözüm planının Rum yönetiminin Avrupa Birliği'ne üyelik sürecine endekslenmesini eleştiren Cumhurbaşkanı Denktaş, BM Genel Sekreteri Kofi Annan'ın planı 3. şekliyle yeniden taraflara sunacağı konusundaki haberlerle ilgili olarak görüşlerinin sorulması üzerine, ''Taraflara baskı aracı haline gelecek girişimlerde bulunulması iyi niyet göreviyle bağdaşmaz. Hele hele 'bunu falan tarihe kadar ya kabul edin, ya reddedin' diye bizi AB takvimine bağlamak büyük bir baskıdır'' dedi. 
     1960'lı yıllardan başlayarak Kıbrıs görüşmeleri ve bu görüşme sürecinde tarafların tutumlarıyla ilgili belli dönüm noktaları hakkında bilgi veren Denktaş, Makarios, Kiprianu, Klerides döneminden alıntılar yaparak her dönemde ''Kıbrıs Cumhuriyeti'' unvanından vazgeçmek istemeyen Rumların anlaşmaya yaklaşmadığını anlattı. 
     Denktaş, Kıbrıs Türkünün temel talebinin ise her dönemde statü, egemenlik ve garantilerde odaklandığını belirterek, gündemde olan ve 28 Şubat'a endekslenen BM planında da aynı sorunların yaşandığına işaret etti. 
     PLANDAKİ SORUNLAR ''BM planında 1960 garanti anlaşmalarının sulandırıldığını, Rumların tüm mallarına dönmesinin öngörüldüğünü, toprak düzenlemeleriyle Türk tarafının daracık bir alana sıkıştırılmak istendiğini, 50-60 bin göçmenin nereye yerleştirileceği ve bu insanların nasıl geçineceği konusunda öngörü olmadığını'' belirten Denktaş, şunları söyledi 
     ''Bu belgeyi herkes çok iyi tetkik etmeli. Bir maddede 'eşdeğeri olanlar malında kalacak' denirken, başka bir maddede Rum mal sahiplerinin tümünün hakkı olduğunu, oturduğun her yerin Rumun olacağını görürsün. Senatoya senin vatandaşın olan İngiliz, Rum da girecek. Türk-Rum dengesi kalmayacak. 'Turizm patlayacak' diyenler, otellerin de Rumlara verileceğini görmüyor mu Nasıl bakıyorlar, nasıl tefsir ediyorlar ve halkı nasıl ikna ediyorlar ki bu anlaşmayla biz refaha, selamete ulaşacağız, anlayamıyorum'' 
     
     ''SİYASİLER HALKA AÇIKLASINLAR'' 
     BM çözüm planının müzakere edilmesi gerektiğini ve bu amaçla siyasi partilerle ortak toplantılar yaptığını, siyasi partilerden ve Kıbrıs Ticaret Odası'nın ise yazılı görüş verdiğini belirten Denktaş, ''Öyle değişiklik talepleri geldi ki, bu değişikliklere gereksinim duyduğunuza göre, bu belgeyi incelemeden 'belge imzalanmalıdır' diye telkinlerde nasıl bulundunuz, halkı yollara nasıl döktünüz ve şimdi 'bu değişiklikler gerekir' diyorsunuz. Bunları halka açıklasanıza, Denktaş'ı 'uzlaşmaz' göstereceğinize bunu yapsanıza'' diye konuştu. 
     
     TKP NEDEN ÇEKİLDİ 
     Bugüne kadar, hastalığı yanında, partilerle görüşmelerine gölge düşürmemek için açıklama yapmadığını ifade eden Denktaş, ''Belirli ana konularda bir konsensüs oluşturma fikriyle çalıştım. Zannedersem o yöne gitmekte olduğumuz görülünce Toplumcu Kurtuluş Partisi TKP çekiliverdi. Dolayısıyla uzlaşmadan yana kimdir, kim değildir, inatla 'biz bunu imzalarız' diyerek halka hizmet ettiğini sanan kimdir, halk bunu iyice görmüştür'' ifadelerini kullandı. 
     Siyasi partilerle görüşmelerine cuma günü devam edeceğini bildiren Denktaş, bu görüşmelerde planı madde madde ele alıp görüşleri kayda geçirdiklerini ve böylece değişmesi istenen konuların ortaya çıkacağını söyledi. 
     
     MÜZAKERELERİN ZAMANI 
     Yeni müzakere sürecinin ne zaman başlayacağı ve görüşme formatıyla ilgili resmi bir bilgileri olmadığını, gelişmeleri gazete haberlerinden izlediklerini açıklayan Denktaş, özetle şunları söyledi 
     ''De Soto'nun 13'ünde gelmesinin ve 15'inde de görüşmelerin başlamasının öngörüldüğünü duyuyoruz. Bize resmen 'şu veya şu olacak' demediler, ama Rum tarafına bilgi verdikleri anlaşılıyor. Tabiatıyla sen devletini ve hükümetini bu kadar yerersen, 'bunlar artık bizi temsil etmez' diye ayyuka çıkarsan, başkası da sana niye saygı duysun '' Türkiye Muharip Gaziler Derneği heyeti, Cumhurbaşkanı Denktaş'a desteklerini belirterek, derneğin anı madalyası ile bir plaket sundu. 
     





</TEXT>
</DOC>
