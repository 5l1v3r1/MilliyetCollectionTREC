<DOC>
<DOCNO> 113751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur28.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP iktidar hazırlığı yapıyor Bakanlar belirlendi 
</HEADLINE>
<TEXT>

     Kamuoyu yoklamalarında birinci parti görünen AKP, "iktidar hazırlığı" yapıyor. 
     AKP Genel Sekreteri Ertuğrul Yalçınbayır, AKP'nin nasıl bir program ve kadro ile iktidar olacağının merak edildiğini, kendilerinin "tek başına iktidar" olacak şekilde hazırlık yaptıklarını söyledi. 
     Yalçınbayır, AKP'nin tek başına iktidar olması halinde Bakanlar Kurulu'nda sandalye sayısını 25'in altında tutulacağını, Bakanlar Kurulu ile birlikte TBMM Başkanlığı, TBMM Başkanlık Divanı, TBMM'deki 25 komisyonda başkan olarak görev alacak yaklaşık 70 kişiyi şimdiden tespit ettiklerini ifade etti. Yalçınbayır, tespit edilen kişilerin önemli bölümünün "seçilebilecek yerlerden" milletvekili adayı gösterildiğini vurguladı. 
     Yalçınbayır, güçlü bir Merkez Yürütme Kurulu'nun oluşumuna özen gösterileceğine işaret ederek "Bizim için şimdi önemli olan tek şey, seçimde istenen başarıyı yakalamaktır. Yoksa, bizim iktidar için her türlü hazırlığımız var" diye konuştu. 
     AKP Seçim Bildirgesi'nin hükümet programının taslağı olabilecek şekilde kamuoyuna duyurulduğunu anlatan Yalçınbayır, kamuoyundan gelecek tepki ve görüşlerin de dikkate alınarak Hükümet Programı'na son şeklin verilebileceğini kaydetti. 
     
     İÇTÜZÜK, DOKUNULMAZLIK, ANAYASA- 
     Yalçınbayır, Anayasa Mahkemesi'nin TBMM İçtüzüğü'nü kısmen iptal ettiğini belirterek, bu nedenle Hükümet olmaları halinde ilk iş olarak TBMM İçtüzüğü'nü hazırlayacaklarını bildirdi. TBMM İçtüzüğü'nün "demokrat ve katılımcı nitelikte" hazırlanacağını belirten Yalçınbayır, "Çoğunluğu değil, çoğulculuğu ses alacağız. Milletvekillerinin katılımını genişleteceğiz" dedi. 
     Seçim propagandası sırasında bazı partilerin dokonulmazlık konusunda kendilerini eleştirdiğini hatırlatan Yalçınbayır, bu konuda Anayasa değişikliğinin zor göründüğünü, bunun yerine dokunulmazlığın "kürsü dokunulmazlığı" ile sınırlı kalacak şekilde TBMM İçtüzüğü içinde düzenlenmesinden yana olduklarını belirtti. 
     Yalçınbayır, İçtüzük'teki düzenlemeyle TBMM'ye gelen dosyaların işleyiş sürecinin kısaltılması ve "dokunulmazlığım kaldırılsın" diyen milletvekillerinin komisyonun bu yönde karar vermesini beklemeden gereğinin yapılmasına imkan tanınacağını bildirdi. 
     Meclis'in denetim gücünün artırılması, ticari sırların kapsamının yeniden düzenlenmesi, kamu kurum niteliğindeki meslek odalarında ''demokratik saltanat''ın önlenmesi, demokrasi ve özgürlüklerin alanının genişletilmesinin ilk hedefleri olacağını anlatan Yalçınbayır, en önemli işlerden birinin de Anayasa üzerinde gerçekleştirileceğini bildirdi. Yeniden yapılanmanın önceliğinin Anayasa olacağını belirten Yalçınbayır, "Anayasa yapmaya yeterli sayıda olsak bile, çoğulcu ve katılımcı bir anlayışla sivil toplum kuruluşlarının görüşleri alınarak gerekli çalışma yapılacak" diye konuştu. 
     





</TEXT>
</DOC>
