<DOC>
<DOCNO> 101544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/siyaset/siy04.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, YTP’ye inat Kayseri’ye gidecek 
</HEADLINE>
<TEXT>

     ELÇİN ERGÜN Ankara 

     Başbakan Bülent Ecevit’in eşi Rahşan Ecevit ile birlikte üzerinde çalıştığı seçim gezisinin ana hatları ortaya çıktı. Listeye göre, partisinden ayrılarak YTP’yi kuran İsmail Cem’in yer yer yuhalanıp ilk şoku yaşadığı, Hüsamettin Özkan’ın da memleketi olan Kayseri, Ecevit’in ilk ziyaret edeceği yerler arasında bulunuyor. 
     Başbakan Ecevit’in itirazlarına rağmen 3 Kasım’da yapılacak erken seçim için DSP de hazırlıklarına hız kazandırdı. DSP’li kurmaylarla Başbakan ve Rahşan Ecevit’in hazırladığı gezi listesinin çalışmaları sürerken, 10 ilin isminin öne çıktığı öğrenildi. 
     Bu listeye göre, Ankara, İstanbul, İzmir gibi 3 büyük ili öncelikli olarak ziyaret edecek olan Ecevit’in, Cem’in seçim bölgesi ve Özkan’ın da memleketi olan Kayseri’ye gitmesi bekleniyor. 
     
     HADEP’in kalesi 
     Eskişehir, Bursa, Erzurum ve Düzce gibi illerin bulunduğu listede, Ecevit’in 3 Kasım seçimlerinde öne çıkmasından çekindiği HADEP’in en çok oy aldığı il Diyarbakır da yer alıyor. Edinilen bilgilere göre Başbakan’ın rahatsızlığına rağmen gezi programını geniş kapsamlı tutacağı öğrenildi. Listede Ecevit’in "20 yıllık hayalim" dediği köykentlerin de yer alacağı belirtildi. 
     
     İlk miting Hacı Bektaş’ta 
     Öte yandan cuma günü Hacı Bektaş şenliklerine katılacak olan Ecevit, ilk mitingini de burada gerçekleştirecek. 
     
Cem hüsrana uğramıştı      Cem, DSP’den ayrıldıktan sonra yeni oluşum arayışları içerisindeyken, ilk olarak seçim bölgesi Kayseri’ye gitmişti. Yeni oluşumun örgütsüz olması, Cem’in bu nedenle beklediği ilgiyi görememesi eleştirilere yol açmıştı. Cem ise bu gezi için "seçim bölgeme bir teşekkür ziyareti" demişti. 
     



 SİYASET 

















</TEXT>
</DOC>
