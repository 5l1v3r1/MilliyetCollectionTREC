<DOC>
<DOCNO> 126239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sontur12.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'ın Erciş ilçesinde kar kalınlığı 1 metreye ulaştı... 
</HEADLINE>
<TEXT>

     Yurdun bazı bölgelerinde etkisini sürdüren kış koşulları günlük yaşamı aksatıyor. 
     Doğu Anadolu'da, 2 gün önce başlayan ve dün akşam saatlerinde etkisini kaybeden kar yağışı özellikle Van ve Hakkari ile ilçelerinde ulaşımı etkiliyor. Hakkari kent merkezinde kar kalınlığı 90, Van'da 20 santimetereye, Şemdinli, Yüksekova, Çatak, Çaldıran, Özalp, Erciş ve Gürpınar'da, 1 metreye ulaştı. 
     Hakkari'de biriken karlar araç yetersizliği nedeniyle temizlenemezken, Van Belediyesi merkezde biriken karları kamyonlarla il dışına çıkarmaya başladı. 
     Karayolları 11. Bölge Müdürlüğü Yetkilileri, kar, tipi ve çığ nedeniyle dün ulaşıma kapanan Hakkari-Çukurca, Hakkari-Van, Yüksekova, Esendere-Yüksekova ve Yeniköprü-Yüksekova yollarının sabah açıldığını söylediler. 
     Yetkililer, bu bölgelerde buzlanmayı önlemek için akşam saatlerinden bu yana tuzlama çalışması yapıldığını, bölgede Çatak-Bahçesaray karayolu dışında kapalı anayol kalmadığını belirttiler. 
     Köy Hizmetleri Bölge Müdürlüğü yetkilileri ise Van ve Hakkari'de toplam 496 köy yolunun ulaşıma açılamadığını belirterek, ''Hakkari'de araçlarlar Karayolları emrine verildi. Bu yüzden köy yollarına girilemedi. Çığ nedeniyle kapanan yollar açıldı ve buralara sevk edilen araçlar yeniden köy yollarına gönderildi. Yağış olmaması halinde kapanan yollar iki gün içinde ulaşıma açılacak'' dediler. 
     
     KARADENİZ BÖLGESİ 
     Karayolları 10. Bölge Müdürlüğü yetkililerinden alınan bilgiye göre, Gümüşhane'de Tersun ve Kostan Dağı yolu yoğun kar yağışı nedeniyle ulaşıma kapandı. 
     Artvin'de Ardanuç ve Irmaklar arasında ve Rize'nin Kalkandere yolu ile Çayeli Ören Köyü yollarında kar mücadelesi yapılıyor. Ovit Dağı halen ulaşıma kapalı. Giresun Eğribel yolu ise bu sabah ulaşıma açıldı. 
     Trabzon'da Düzköy ile Zigana yolunda, ekipler tarafından tuzlama çalışması yapılırken, Araklı Dağbaşı Uğrak il yolunun Salmankas Dağı, Çaykara Bayburt Devlet yolunun Soğanlı Dağı mevkii, Borçka Muratlı ayrımı Camili il yolu ile Yomra-Özdil yolunda ulaşım sağlanamıyor. 
     Kastamonu'da ise önceki akşam başlayan kar yağışı özellikle ilin kuzey kesimlerinde etkili oluyor. İlde 768 köy yolunda ulaşım sağlanamadığı aralıksız süren kar yağışı nedeniyle Pınarbaşı, Şenpazar ve Doğanyurt İlçeleri ile bağlantının da büyük ölçüde aksadığı belirtildi. 
     Kastamonu-Ankara karayolunun Başdeğmenler kesiminde ve Kastamonu-Küre yolundaki buzlanma nedeniyle çok sayıda araç kayarak yoldan çıktı. Küre'de kar kalınlığı 1 metreyi aştı. 
     Bu arada, İnebolu İlçesi'nde, şiddetli fırtına nedeniyle trafo merkezindeki arıza meydana geldi ve ilçeye dün geceden bu yana elektrik verilemiyor. İnobolu'da, kıyıda evleri bulunan vatandaşlar büyük dalgalar yüzünden korkulu onlar yaşıyorlar. 
     
     ŞANLIURFA'DA YOLLAR AÇILDI 
     Şanlıurfa'da, kar yağışı nedeniyle bir süre önce ulaşıma kapanan 150 köy yolu yeniden açıldı. 
     Köy Hizmetleri İl Müdürü Mehmet Yılmaz, yaptığı açıklamada, kar yağışı nedeniyle il genelindeki 980 köyden 150'sinin yolunun 2 gün ulaşıma kapalı kaldığını söyledi. 
     Kar yağışının özellikle Siverek, Hilvan ve Viranşehir'e bağlı köy yollarının ulaşıma kapanmasına neden olduğunu belirten Yılmaz, şöyle konuştu 
     ''Ekiplerimiz, gece-gündüz çalışarak ulaşıma kapanan 150 köy yolunu ulaşıma açtı. Şu anda hiçbir köy yolu kar nedeniyle ulaşıma kapalı değildir. Yol açma çalışmasını tamamlayan 4'er kişiden oluşan 6 ekibimiz, olası kapanmalara karşı hazır bekliyor. Vatandaşlardan ekiplerimize gerekli desteği bundan sonra da göstermelerini bekliyoruz.'' 
     





</TEXT>
</DOC>
