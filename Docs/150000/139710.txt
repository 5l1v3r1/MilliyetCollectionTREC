<DOC>
<DOCNO> 139710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo06.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Pistons, Lakers'a 95-85 yenilirken, Mehmet Okur 4 sayı attı. 
</HEADLINE>
<TEXT>

     ABD Profesyonel Basketbol Ligi'nde Detroit Pistons'ın deplasmanda Los Angeles Lakers'a 95-85 yenildiği maçta Mehmet Okur, 6 ribaunt aldı ve 4 sayı attı. Hidayet Türkoğlu'nun oynamadığı karşılaşmada ise Sacramento Kings, deplasmanda Dallas Mavericks'i uzatmada 126-124 yenmeyi başardı. 
     Doğu Konferansı Merkez Grubu lideri Detroit Pistons, Batı Konferansı Pasifik Grubu üçüncüsü Los Angeles Lakers ile Los Angeles'da karşılaştı. 
     Pistons'da yedek oyuncular arasında sahaya çıkan Mehmet Okur, toplam 22 dakika oynadığı maçta 6 ribaunt aldı, 6 şuttan 2'sini değerlendirerek, 4 sayı attı. Okur, 2 sayılık atışlarda 3'de 2 başarı sağlarken, 3 kez denediği 3 sayılık atışlarda topu çemberden geçirme başarısı gösteremedi. Hiç faul atışı kullanmayan Mehmet Okur, ayrıca 2 asist yaptı. Takımda yedek oyuncu Corliss Williamson, 19 sayıyla sayı liderliğini elde ederken, 18 sayı da Richard Hamilton'dan geldi. 
     Pistons'a karşı üstüste 6. galibiyetini elde eden Lakers'da ise Shaquille O'Neal 35 sayı ve 14 ribaund, Kobe Bryant ise 30 sayı gerçekleştirdi. 
     Hidayet Türkoğlu'nun oynamadığı maçta ise Batı Konferansı Pasifik Grubu lideri Sacramento Kings, Ortabatı Grubu lideri Dallas Mavericks ile Dallas'da karşı karşıya geldi. 
     Dallas Mavericks ile yaptığı son 6 maçta sahadan galibiyetle ayrılan Kings'de, Yugoslav forvet Predrag Stojakoviç, 36 sayı ve 10 ribaund gerçekleştirdi. 24 şuttan 10'unu değerlendiren Stojakoviç, faul atışlarında 14'te 14 yaptı. 3 hafta önce son 16.5 saniyede Kings'e galibiyeti getiren Keon Clark, bu maçta da sahneye çıktı ve bitime 0.4 saniye kala Mike Bibby'den dönen topu yakalayarak takımının galip gelmesini sağladı. Yedek oyuncu Clark, 12 sayı ve 11 ribauntla maçı tamamlarken, Bibby 17, Chris Webber ise 16 sayı gerçekleştirdi. Kings, bu maçla üstüste 5, son 8 maçında ise 7. galibiyetine ulaştı. 
     Mavericks'de ise Alman forvet Dirk Nowitzki, 36 sayı ve 13 ribaunt, Michael Finley de ilk yarıda 21 olmak üzere 31 sayı gerçekleştirdi. 
     Gecenin bir diğer maçında ise Doğu Konferansı Atlantik Grubu beşincisi Washington Wizards, uzatmada Ortabatı Grubu beşincisi Houston Rockets'ı evinde uzatmada 100-98 yendi. 
     





</TEXT>
</DOC>
