<DOC>
<DOCNO> 132189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/soneko12.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
McDonald's Türkiye Genel Müdürü 16 yılda 5 kuruş kar etmedik 
</HEADLINE>
<TEXT>

     McDonald's Türkiye Genel Müdürü Sadi Fansa, Türkiye'de 16 yılda 130 milyon dolarlık yatırım yapan McDonald's Corporation'ın, bu yatırımından milyonlarca dolar zarar ettiğini bildirdi. 
     McDonald's'ın Türkiye'deki faaliyetlerini değerlendiren Sadi Fansa, McDonald's'ın geçen yıl Kasım ayında 3 ülkeden çekilme, Türkiye'nin de bulunduğu 4 ülkede ise yeniden yapılanma kararı aldığını anımsattı. 
     Türkiye'de, McDonald's markasının işletme hakkının, yerel bir geliştirici lisansöre devretme kararı alındığını belirten Fansa, yeniden yapılandırma kararı gerekçesini açıklarken, 1986 yılından beri Türkiye'de faaliyet gösteren McDonald's'ın ilk yıllarda bir yerel geliştirici lisansör ile çalışmaya başladığını, 1991 yılında ise Türkiye operasyonunu yerel geliştirici lisansörden devraldığını anlattı. 
     McDonald's Corporation'ın, bugüne kadar 130 milyon dolarlık yatırım gerçekleştirdiğini belirten Fansa, şirketin bu yatırımdan ''5 kuruş'' kar edemediğini, milyonlarca dolar zararın sübvanse edildiğini, 16 yılda 32-33 milyon dolarlık destekte bulunulduğunu söyledi. 
     ''McDonald's, zararı finanse etmek istemiyor artık'' diyen Fansa, 1 yıl içinde karlı olmadığını düşündükleri 56 restoranı kapattıklarını bildirdi. 
     Sadi Fansa, yerel lisansörlük için görüştükleri birtakım kişiler bulunduğunu, anlaşma olması halinde şirketin hisselerinin devredileceğini kaydetti. 
     Bir soru üzerine, Türkiye'den tamamen çıkma kararının radikal bir karar olacağına dikkati çeken Fansa, ''McDonald's, Türkiye'de hala geleceği olacağına inanıyor'' dedi. 
     
     KİRALAR VE ET FİYATLARI YÜKSEK 
     Türkiye'de McDonald's kalitesinde iş yapmanın maliyetinin yüksek olduğunu dile getiren Sadi Fansa, en çok da kiralar ve et fiyatlarından şikayetçi olduklarını söyledi. 
     En büyük giderlerinden birini kiranın oluşturduğuna işaret eden Fansa, dolarla tutulan yerlerin kiralarının devalüasyon sonrası büyük meblağlara ulaştığını ifade etti. 
     Bankaların hızla şubeleştiği dönemde kiraları bankaların yükselttiğini, kendilerinin veremeyecekleri rakamları bankaların ödediğini belirten Fansa, kiraların yüksekliğinin birçok yabancı firmanın da sıkıntısı olduğunu vurguladı. Fansa, kapattıkları mağazaların yüzde 80-85'inin yüksek kiraları nedeniyle boşaltıldığını bildirdi. 
     Türkiye'nin, 2001 yılı Şubat ayındaki devalüasyon öncesi 121 ülke arasında et fiyatı en pahalı ülke olduğunu belirten Genel Müdür Fansa, etin kilosunun 9-9.5 dolara geldiğini, Türkiye'yi izleyen en yakın ülkede 6 dolar olduğunu, ABD'de bu rakamın 1.80-2 dolar seviyesinde bulunduğunu kaydetti. 
     ''Bu maliyetle nasıl rekabet edebilirsiniz'' diyen Fansa, et fiyatlarının devalüasyonla düştüğüne, ancak geçen yıl enflasyon yüzde 30 seviyesinde gerçekleşirken, et fiyatlarının yüzde 80 arttığına dikkati çekti. 
     Türkiye'de hayvancılık probleminin çözümü için, ilgili firmaların 250-300 milyon dolarlık yatırımını da taahhüt eden bir projeyi, geçmiş yıllarda hükümetlere götürdüklerini, bunun karşılığında 7 yıl süreyle gümrüksüz et ithali izni istediklerini anlatan Fansa, ancak yetkilileri ikna edemediklerini söyledi. 
     
     BESİ ÇİFTLİĞİ 
     ''İyi ki de bu işe soyunmamışız'' diyen Sadi Fansa, ihtiyaç duydukları eti sağlamak üzere, ''emsali olmayan bir uygulamayla'' Türkiye'de besi çiftliği kurduklarını bildirdi. 
     Sadi Fansa, 4'er bin kapasite ile 2001 yılında kurulan İzmir Torbalı ve 2002 yılı sonuna doğru kurulan Afyon'daki çiftlikte 7130 hayvan bulunduğunu belirterek, ''Türkiye'nin en büyük besi çiftliğiyiz. Canlı hayvan olarak satıp, Pınar'dan işlenmiş et olarak alıyoruz. Et ihtiyacımızı karşılıyoruz'' dedi. 
     The Economist dergisinin farklı ülkelerin para birimlerinin birbirine oranlarını gözlemlemek amacıyla 1986 yılında oluşturduğu ve satın alma gücü paritesi kuralına dayanan Big Mc Endeksi'nde, Türkiye'nin geçen yıl çok iyi yerde bulunduğunu söyleyemeyeceklerini belirten Fansa, dünyada her gelir seviyesindeki insanların gittiği McDonald's restoranlarının Türkiye'de belirli gelir seviyelerine hitap edilebildiğini söyledi. 
     McDonald's Türkiye, halen 38'i kendisine ait, 40'ı franchising yöntemiyle işletilmek üzere toplam 78 restoran ile hizmet veriyor. 
     





</TEXT>
</DOC>
