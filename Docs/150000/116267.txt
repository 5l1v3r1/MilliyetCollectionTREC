<DOC>
<DOCNO> 116267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/guncel/gun02.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dionysos heykeli Türkiye’ye geliyor 
</HEADLINE>
<TEXT>

     LONDRA Milliyet 

     Türkiye, İngiltere’de verdiği bir hukuk mücadelesini kazanarak MÖ 2. yüzyıl Helenistik döneme ait şarap tanrısı Dionysos’u betimleyen heykeli teslim aldı. Cadogan Tate galerisinde koruma altında tutulan ve Londra Büyükelçiliği yetkilileri tarafından önceki gün teslim alınan bronz heykel, uyuşturucu kaçakçılığından 1996’da 25 yıl hapis ve 3.5 milyon sterlin para cezasına çarptırılan Nevzat Telliağaoğlu’nun İsviçre’deki bir deposunda ele geçirilmişti. 
     İngiliz makamları, heykelin İngiltere’ye iadesini istedi. Ancak İsviçre, İngiltere’nin bu talebini, "eserin ait olduğu üçüncü ülkeye iadesi koşuluyla" kabul etti. 1997’de bu koşulla İngiliz tasfiye memurluğuna teslim edilen heykelle ilgili Yüksek Mahkeme kararı çıkıncaya kadar, eser British Museum’da saklanacaktı. 
     Ancak daha sonra mahkeme, özel Cadogan Tate galerisini yediemin tayin etti ve heykelin burada muhafaza edilmesine karar verdi. Kültür Bakanlığı’nın girişimleri ve Türkiye’nin de Yüksek Mahkeme’deki davaya müdahil olmasıyla, Dionysos heykelinin Türkiye’ye ait olduğu kanıtlandı ve mahkeme 16 Ekim’de eserin Türkiye’ye iadesine karar verdi. 
     



 GÜNCEL 













</TEXT>
</DOC>
