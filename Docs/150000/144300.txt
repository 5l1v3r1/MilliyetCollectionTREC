<DOC>
<DOCNO> 144300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo08.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Büyük zafer şaheser bir Lazio... 
</HEADLINE>
<TEXT>

     İtalyan basını, takımları SS Lazio'nun UEFA Kupası'nda Beşiktaş'ı eleyerek yarı finale çıkmasını ''Büyük zafer, şaheser bir Lazio'' ifadeleriyle verdi. 
     Roma kentinin gazetelerinden Corriere dello Sport, ''Efsanevi Lazio'' başlığı altında verdiği haberde, teknik direktör Roberto Mancini'nin takımının örnek olacak bir futbol sergilediği ve zorlu İstanbul deplasmanından galip çıkmayı başardığı yazıldı. ''Mavi- beyazlılar, kalabalık ve sıcak bir atmosferde Lucescu'nun ekibini yeniyor'' ifadesini ön plana çıkartan gazete, Beşiktaş'ta yalnızca Ahmet Dursun'un birkaç kez tehlikeli olduğunu kaydetti. 
     La Gazzetta dello Sport da, ''Fiore ve Castroman ile Lazio yarı finalde'', ''Bu Lazio'nun güçlü bir yüreği var'' başlıklarını atarak, ''Beşiktaş'ı dondurmak için 2 gol yetti. Ne polemikler, ne çok fazla uzakta olmayan dramatik bir savaşın endişeleri, ne de stattaki sıcak atmosfer Lazio'yu durdurabildi'' yorumunda bulundu. 
     Tutto Sport Gazetesi ise ''Lazio, misyon tamamlandı'' diyerek, ''Mavi-beyazlılar 10 dakikada İstanbul'un heybetli kalabalığını susturuyor. Mükemmel Lazio yalnızca 9 dakikada UEFA Kupası yarı finalinde. Stam, savunmanın süpermen'i'' değerlendirmesini yaptı. 
     Gazeteler, SS Lazio'dan Mihajloviç, Lopez ve Castroman'ı, Beşiktaş'tan ise Pancu ve Ahmet Dursun'u en iyiler olarak gösterdi. 
     





</TEXT>
</DOC>
