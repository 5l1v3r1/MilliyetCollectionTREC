<DOC>
<DOCNO> 143353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/yazar/bila.html </URL>
<DATE> 2003/03/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İvedilikle tezkere 
</HEADLINE>
<TEXT>

     Dün günboyu süren temaslar ve gelişmeler sonrasında, akşam saatlerinde ABD Dışişleri Bakanı Powell ile Dışişleri Bakanı Gül’ün yaptıkları telefon görüşmesi, Ankara’yı hızlandırdı. 
     Sabah Bakanlar Kurulu toplantısından sonra Adalet Bakanı ve Hükümet Sözcüsü Cemil Çiçek ilk sinyali vermiş, saat saat gelişmelere göre gereken kararın alınıp, uygulanacağını söylemişti. Çiçek’in yansıttığı hava hükümetin ikinci tezkereyi cebinde taşıdığı ve her an Meclis’e sevkedebileceği mesajı veriyordu. 
     Akşama doğru ABD’nin diplomatik pencerenin kapandığını ve Güvenlik Konseyi’ne karar tasarısı sunmayacağını açıklamasından sonra, Beyaz Saray’ın savaş ilanına hazırlandığı anlaşıldı. Ardından Başkan Bush’un, Irak lideri Saddam Hüseyin’e ülkeyi terketmesi için son bir çağrı yapacağının bildirilmesi, Ankara’yı kesin tavır almaya itti. 
     Powell’ın, Gül’e, güvenoyunu bekleyecek zaman kalmadığını ve Ankara’nın hemen karar vermesi gerektiğini iletmesinden sonra, ikinci tezkere için düğmeye basıldı. 
     Çankaya’da acilen toplanan zirveden çıkan sonuç, Türkiye’nin insiyatifi dışında savaşın kaçınılmaz olduğunun anlaşıldığını ve hükümetin "ivedilikle" gerekli kararları MGK’nın 31 Ocak tarihli bildirisine atıf yapılarak alması yönündeydi. 
     Bir anlamda ikinci bir MGK kararı gibi görünen sonuç açıklaması, hükümetin beklediği Çankaya desteğini de içeriyordu. Böylece "Çankaya direnişi" de sona ermiş oldu. 
     Tezkere artık bugünden itibaren her an Meclis’e sevk edilebilir. 
     Ankara’da hükümet çevreleri Çankaya Zirvesi’nden sonra kararın son ana kalmasında Washington’un da sorumululğu olduğunu vurguladılar. Bir yandan yakın işbirliği isteyen ABD’nin diğer yandan Ankara’nın kaygı ve tereddütlerini gidermeye dönük güven verici adım atmayışının karar sürecinde etkili olduğunu vurguladılar. Ankara, Washington’un bütün gerçekleri paylaşmadığı inancında. Bu nedenle de Ankara’nın son ana kadar beklemeyi yeğlediğini belirttiler. 
     Bugün Bakanlar Kurulu’nun yeniden toplanması ve tezkerinin Meclis’e sevkedilmesi büyük olasılık. 
     Hükümet çevrelerine göre tezkere, hükümetin ve Türk Silahlı Kuvvetleri’nin hareketini, kararlarını ve alacağı önlemleri de rahatlatacak. 
     
     
     







Savaş hali’ 


Bağdat neresi 


İvedilikle tezkere 


Savaşla birlikte tezkere yine kapıda 


Hamza... kardeşim .. 


Devletin tepesinde küslük olmaz 


Piyasalar savaş mı istiyor 


Belirsizlik daha kötü... 


Türkiye, ABD’nin dostluğunu kaybeder mi 


Savaş kapıda 


Savaş haftasında Amerika 


Büyük sermaye abartmayı seviyor 


Amerika ile ekonomik ilişkiler de zora giriyor 


</TEXT>
</DOC>
