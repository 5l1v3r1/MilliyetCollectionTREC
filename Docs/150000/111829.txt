<DOC>
<DOCNO> 111829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/soneko15.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker ''4. gözden geçirmeye yönelik eksiklikler tamamlandı'' 
</HEADLINE>
<TEXT>

     Ekonomiden sorumlu Devlet Bakanı Masum Türker, Türkiye masası şefi Juha Kahkonen başkanlığındaki IMF heyetinin bu ziyaretinde, 4. Gözden Geçirmeye ilişkin çalışmalarının büyük kısmını tamamlamış olacağını söyledi. 
     Türker, 4. gözden geçirmenin, İcra Direktörleri Kurulu'nun toplanmasıyla tamamlanacağını belirtti. 
     IMF ile yapılan görüşmelerin yolunda gittiğine işaret eden Bakan Türker, 4 ve 5. Gözden geçirmelerin birleştirileceği yolundaki iddialara değinirken, şöyle konuştu 
     ''Görüşmeler henüz tamamlanmadan, bakanlarla görüşmeler yapılmadan, 4 ve 5. gözden geçirmeler birleştirilecek iddiasının, IMF'yi bağlayacak şekilde ortaya atılmasının nedenini anlayamadım. IMF'nin zaten bu konuda bir açıklaması olmadı.'' 4. Gözden geçirme çerçevesindeki taahhütlerin önemli bir kısmının yerine getirildiğini, bu gözden geçirmeyle ilgili İcra Direktörleri Kurulu toplantısının seçimlerden sonra yapılacağını ve bu toplantıya kadar diğer geri kalan konuların da tamamlanacağını vurgulayan Bakan Türker, şöyle devam etti 
     ''IMF'nin 4. gözden geçirmesi, İcra Direktörleri toplantısıyla tamamlanmış olacaktır. İcra İflas kanunu tasarısı değişiklikleri tamamlandı, Vergi kanunu konusunda tatmin oldular. Heyetin çalışmalarında, şu ana kadar memnuniyetsizlik belirtilmedi. Onların da beklemediği bazı sürpriz gelişmeler kaydettik. Bir tek personel çıkartmam diyorum. İşçi çıkartma zaten gönüllü gerçekleşecek, buna da esnek yaklaşıyorlar. 4. gözden geçirmeye ilişkin eksiklerin büyük kısmı tamamlandı.'' 
     





</TEXT>
</DOC>
