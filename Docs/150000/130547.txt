<DOC>
<DOCNO> 130547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko30.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener, özelleştirme ile ilgili soruları yanıtladı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2003 yılı özelleştirme programının baştan sona somut bir program olduğunu, soyut olmadığını söyledi. 
     Devlet Bakanı Abdüllatif Şener, Başbakanlık'da 2003 yılı özelleştirme programına ilişkin düzenlediği basın toplantısında, gazetecilerin sorularını da yanıtladı. 
     Bir soru üzerine, açıkladıkları programın iddialı ve kararlı bir program olduğunu yineleyen Şener, programda yer alan tüm kuruluşlarla ilgili, öngördükleri takvimi uygulamaya kararlı olduklarını kaydetti. 
     IMF'ye verilen niyet mektubunda özelleştirilecek kuruluşlar arasında yalnızca birkaç kurumun sayıldığını belirten Şener, ''bizim program, daha geniş bir özelleştirme takvimini ifade ediyor. Bu topyekün büyük, kapsamlı bir özelleştirme programıdır. Fark burada'' dedi. 
     
     OLASI IRAK OPERASYONU 

     Şener, ''olası Irak operasyonunun, hedeflenen özelleştirme gelirini olumsuz etkileyip ekilemeyeceğine ilişkin bir çalışma yapılıp yapılmadığının'' sorulması üzerine, bu konuda çok ayrıntılı bir çalışma yaptıklarını bildirdi. 
     ABD'nin Irak'a yönelik bir hareket içinde olmamasını temenni ettiklerini belirten Şener, bazı gelişmelerin bu harekatın gelecek yıla sarkabileceği ihtimalini doğurduğunu kaydetti. 
     Özelleştirilecek kuruluşlar ile ilgili pek çok alıcı bulunduğunu ve Irak'a olası bir harekatın özelleştirmenin önünü tıkamayacağının anlaşıldığını vurgulayan Şener, savaşların bazı sektörlerde daralma meydana getireceği gibi, bazı sektörlerde ise genişleme yarattığını kaydetti. Şener, bu konuda kendisi ve akademisyenlerin yaptığı çalışmalardan örnekler verdi. 
     
     PETKİM'İN BLOK SATIŞI 

     Bakan Şener, sorular üzerine, Petkim'in minimum yüzde 51'inin blok olarak satılabileceğini, bunun da Petkim'de özel sektörün yönetimine devredilebilecek bir oranı ifade ettiğini kaydetti. 
     ''Tüpraş, Petkim gibi kuruluşların neden blok satış ile özelleştirildiği ve halka arz yönteminin kullanılmadığının'' sorulması üzerine de Şener, bazı kuruluşların halk arz yolu ile satılmasının her zaman mümkün olduğunu, demir çelik sektöründe ise özelleştirmeyi bir bütün olarak değerlendirme taraftarı olduklarını bildirdi. 
     Bu nedenden dolayı Erdemir, Kardemir, İsdemir gibi kuruluşları bütün olarak değerlendirdiklerini belirten Şener, bu kuruluşları özelleştirme takviminin bir yerine koymadıklarını, yıl içerisinde gelişmeler göre değerlendirilecek kuruluşlar arasında zikrettiklerini kaydetti. 
     ''Özelleştirmede yaşanan yolsuzluklar nedeniyle, mevcut yönetimin programı uygulayıp uygulayamayacağına'' ilişkin soru üzerine de Şener, bu konudaki toplumsal duyarlılığın üst boyutta olduğunu kaydetti. 
     
     ''YOLSUZLUKLARIN ÜZERİNE GİDECEĞİZ'' 

     Suiistimal ve yolsuzlukların mevcut olduğunu kaydeden Şener, ''kim, ne zaman, nerede yolsuzluk yapmışsa bunun üzerine gideceklerini'' belirterek, ''olur olmaz ifadelerle özelleştirmede frene basılmasına izin vermeyeceklerini kaydetti. 
     Her yapılan özelleştirmeyle ilgili bir şeyler söylenmesini göze alarak yola çıktığını anlatan Şener, ''biz özelleştirmeyi yapacağız, gerçekleştireceğiz, bitereceğiz...Ama yanlış yapanlar, yolsuzluğa, soygunu bulaşmış insan olursa sonuna kadarda hesabını sorarım'' diye konuştu. 
     Şener bu arada, Ziraat Bankası ile ilgili takvim 2004 yılına kaydığını için, açıklanan 2003 özelleştirme programında yer almadığınıbildirdi. 
     
     ÖZELLEŞTİRME İDARESİ BAŞKANI TURGUT BOZKURT 

     Özelleştirme İdaresi Başkanı ÖİB Turgut Bozkurt da sorulara verdiği yanıtta, Halk Bankası'nın yeniden yapılanmasının tamamlanmak üzere olduğunu bildirdi. 
     Halk Bankası'nın özelleştirilmesini 2003 yılında kapsama alıp, sonuçlandırmayı hedeflediklerini de belirten Bozkurt, Telekom'un kendi özel yasası içerisinde özelleştirilmesinin gündemde olduğunu vurguladı. 
     Telekom'un özelleştirilmesi için oluşturulan ihale komisyonunun çalışmalarını devam etttirdiğini belirten Bozkurt, Telekom'un yeniden değerlemesi çalışmalarının devam ettiğini söyledi. 
     Bozkurt, soru üzerine, hisse senedine dönüştürülebilir tahvil uygulaması için Hazine onayı gerektiğini hatırlatarak, bunun için idarenin hazır olduğunu kaydetti. 
     
     İDARE'NİN DURUMU 

     Bozkurt, ''Özelleştirme İdaresi'nin özelleştirilmesine'' ilişkin yöneltilen soruya verdiği yanıtta ise şunları kaydetti 
     ''Mevcut yasa, özelleştirmenin önünü kesiyor değil. Yıllar itibariyle uygulamalar sonucu, rüştünü ispat etmiş bir konu. Soruda belirtilen düzenleme için, yeniden yasa ve yeniden yapılanma gerektirir. Bu bu ise zaman kaybıdır. Onun yerine, mevcut siyasi iradenin kuvvetli desteği ile daha hızlı sonuç alınabilmesinin doğru olacağı görüşündeyiz.'' 
     





</TEXT>
</DOC>
