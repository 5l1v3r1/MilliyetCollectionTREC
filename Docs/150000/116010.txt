<DOC>
<DOCNO> 116010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur15.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
14 yaşındaki kızla nikahsız yaşayınca hapse girdi 
</HEADLINE>
<TEXT>

     İzmir'de, 14 yaşındaki A.A. ile nikahsız yaşayan genç, şikayet edilince hapse girdi. Hakkında da "ırza geçme ve alıkoyma" suçundan 15 yıla kadar hapis cezası istemiyle dava açıldı. 
     İzmir'in Karabağlar Semti'nde, 14 yaşındaki A.A. ile nikah yaptırmadan evlenen, ancak 5 ay sonra "kendisini bir başka erkekle aldattığı" iddiasıyla ayrılan Tahir Kocaman, kızın babaannesinin şikayeti üzerine, gözaltına alındı. 
     Adliyeye sevkedilen Kocaman, "ırza geçme ve alıkoyma" suçlarından tutuklanarak cezaevine gönderildi. Kocaman, karakolda ve savcılıkta, A.A'ya tecavüz etmediğini, babaannesinin rızasını alarak "görücü usulüyle" evlendiklerini öne sürdü. Kocaman şunları dile getirdi 
     "A.A'nın yaşı küçük olduğu için resmi nikah kıydıramadık. Bir düğünle evlendik. Eşim daha sonra birisiyle kaçtı. Bu kişinin ailesi getirip A.A'yı bana teslim ettiler. Ben bunu kabullenemeyip A.A'yı babaannesinin yanına gönderince, şikayetçi oldular, tutuklandım. Kesinlikle zorla birlikte olmadım. Mahkemeye delil olarak, düğün fotoğraflarını vereceğim." A.A. ise ifadesinde, Kocaman'ın nişanlandıktan sonra aldığı eşyayı göstermek bahanesiyle götürdüğünü evde kendisine tecavüz ettiğini ve evlenmek zorunda kaldıklarını öne sürdü. 
     Tahir Kocaman hakkında, "Küçük yaştaki kızın ırzına geçtiği ve alıkoyduğu" iddiasıyla 15 yıla kadar hapis cezası istemiyle dava açıldı. 
     





</TEXT>
</DOC>
