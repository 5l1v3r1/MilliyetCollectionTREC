<DOC>
<DOCNO> 110329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun48.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Savunma Bakanı "ABD, tek başına askeri harekat yapmayacak" 
</HEADLINE>
<TEXT>

     İtalya Savunma Bakanı Antonio Martino, ABD'nin Irak'a tek başına bir askeri harekat yapmayacağını savundu. 
     İtalyan Meclisi'nin düzenlediği Ortadoğu'da güvenlik konusuna ilişkin uluslararası seminer sırasında gazetecilerin sorularını yanıtlayan Martino, ''Irak'a karşı olası her türlü askeri harekatta Amerikalılar yalnız hareket etmeyecektir. Çünkü tek yanlı bir müdahale uluslararası karışıklık yaratabilir'' dedi. 
     ABD'nin Körfez Savaşı sırasında tek yanlı hareket ettiğini, ancak 11 Eylül sonrasında Afganistan'da çokuluslu bir operasyon yaptığını hatırlatan Martino, Amerika'nın tekrar tek başına bir harekat yapması için sebep olduğuna inanmadığını kaydetti. 
     İtalyan Savunma Bakanı, ne olursa olsun Irak rejiminin BM kararlarına saygı gösterip, gözlemcilerin Irak'a gönderilmesinin başarıyla sonuçlandırılmasını umduklarını dile getirdi. 
     Martino, ayrıca ABD'nin bu zamana kadar Irak'a yapılacak olası bir askeri müdahale konusunda İtalya'dan ayrıntılı askeri talebi olmadığını ifade etti. 
     Bu arada, Afganistan'da görev yapan Uluslararası Güvenlik Destek Gücü'ne ISAF önümüzdeki dönemde 6 aylık bir süre için İtalyan askerleri gönderileceğini açıklayan Martino, bunun için parlamentonun onayının alınacağını belirtti. 
     İtalya'nın yeni dönemde Afganistan'a yaklaşık 1000 asker göndereceği bildiriliyor. 
     





</TEXT>
</DOC>
