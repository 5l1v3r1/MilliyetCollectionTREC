<DOC>
<DOCNO> 125172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko06.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 enflasyonunun 31, büyümenin 6.5 olması bekleniyor 
</HEADLINE>
<TEXT>

     2002 yılı enflasyonunun yüzde 31'e gerilemesi, büyümenin ise yüzde 6.5 civarında gerçekleşmesinin beklendiği bildirildi. 
     Gelecek yıl ise enflasyon hedefinin yüzde 20, GSMH büyümesinin ise yüzde 5 olarak gerçekleşmesinin öngörüldüğü vurgulandı. 
     Devlet Bakanı Babacan ile Merkez Bankası tarafından yapılan ortak yazılı açıklamada, 2002 yılı başında, Tüketici Fiyatları Endeksi bazında yıl sonu enflasyonunun yüzde 35, bu kapsamda büyümenin de yüzde 3 olarak gerçekleşmesinin hedeflendiği hatırlatıldı. 
     Açıklamada, buna karşılık son ekonomik veriler ışığında enflasyonun yüzde 31'e gerilemesi, büyümenin ise yüzde 6.5 civarında gerçekleşmesi beklendiği belirtildi. 
     Bu başarının arkasında, para ve maliye politikalarının kararlılıkla uygulanmasının yattığı ifade edilen ortak açıklamada, şu görüşlere yer verildi 
     ''Seçim öncesinden başlayan süreçte enflasyonun düşürülmesi, ekonomik istikrarın sağlanması, yapısal reformların gerçekleştirilmesi ve sıkı maliye politikalarının uygulanması konusundaki kararlılığa dair açıklamalar, belirsizlik ortamının etkilerini önemli ölçüde azaltmış ve başarılı sonuçların elde edilmesine önemli katkıda bulunmuştur. 
     2002 yılı enflasyon hedeflerine ulaşılmış olmasına ek olarak, siyasi belirsizliğin de ortadan kalkması, enflasyondaki düşüşün devam etmesini ve 2002 yılında yaşanan iyileşme sürecinden sonra 2003 yılında da büyümenin devam etmesini mümkün kılmaktadır.'' 
     Tutarlı bir para politikasının, enflasyonla mücadelede gerekli olmakla birlikte yeterli olmadığına işaret edilen ortak açıklamada, sürdürülebilir borç dinamikleri için gerekli bir faiz dışı fazlayı hedefleyen mali disiplin ve yapısal reformların kesintisiz olarak devam etmesinin, hem enflasyondaki düşüşün sürmesi hem de yüksek büyümenin sağlanması bakımından vazgeçilmez faktörler olduğu belirtildi. 
     Ortak açıklamada, Hükümet ve Merkez Bankası olarak, 2003 yılında enflasyon hedefinin yüzde 20 olarak belirlemesine karar verildiği, önümüzdeki yıl GSMH büyümesinin ise yüzde 5 olarak gerçekleşmesinin beklendiği, geçici bütçenin hazırlanmasında da bu büyüklüklerin esas alındığı kaydedildi. 
     





</TEXT>
</DOC>
