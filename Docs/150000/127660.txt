<DOC>
<DOCNO> 127660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur33.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı için açık görüş Bayrampaşa Cezaevi dışında sona erdi... 
</HEADLINE>
<TEXT>

     Yılbaşı dolayısıyla yaptırılan açık görüş, Bayrampaşa Kapalı Cezaevi dışındaki tüm ceza infaz kurumlarında sona erdi. Açık görüş, bu cezaevinde ise yarın bitecek. 
     Adana, Ankara, Antalya, Bakırköy Kadın ve Çocuk, Bayrampaşa Özel, Bursa E Tipi, İzmir, Kartal, Konya, Mersin, Metris ve Paşakapısı kapalı cezaevlerindeki tutuklu ve hükümlüler 3 gün, diğer ceza infaz kurumlarında kalan tutuklu ve hükümlüler ise 2 gün açık görüşten yararlandı. Bayrampaşa Kapalı Cezaevi'nde ise 27 Aralık'ta başlayan açık görüş yarın sona erecek. 
     Kınama cezası dışında disiplin cezası almış ve cezaları kaldırılmamış olanların yararlandırılmadığı açık görüş süresince, hükümlü ve tutuklular, belgelendirmek suretiyle anne, baba, kardeş, eş ve çocuklarıyla hasret giderdi. Anne, baba, eş, kardeş ve çocuğu olmayan hükümlü ve tutukların, üçüncü dereceye kadar olan akrabaları, büyükbabası, büyükannesi ve torunlarından en çok 3 kişiyle, önceden haber verilmesi ve belgelendirilmesi kaydıyla, cumhuriyet başsavcısının izniyle görüşme yapmaları sağlandı. 
     





</TEXT>
</DOC>
