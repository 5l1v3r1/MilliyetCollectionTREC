<DOC>
<DOCNO> 130565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo06.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar Emre'ye isim bulamıyor...''Sivrisinek'' gündemde... 
</HEADLINE>
<TEXT>

     FC İnter takımının genç yıldızı Emre Belözoğlu'na halen uygun takma isim bulamayan İtalyan basını, bu kez ''sivrisinek'' yakıştırmasını yaptı. 
     Takım arkadaşı Luigi Di Biagio'nun, Emre'nin adını söylemekte zorlanıp Maradona'dan esinlenerek antrenmanda Emre'yi ''Diego'' diye çağırmasıyla İtalyan basınında başlayan Emre'ye takma isim bulma yarışı sürüyor. 
     22 yaşındaki Türk futbolcuya ''Diego Emre'', ''Topkapı elması'', ''Boğazın Maradona'sı'', ''Mükemmel bücür'' gibi adlar takan İtalyan basını bu kez ''sivrisinek''i uygun gördü. 
     Dün yapılan Modena maçında ortaya koyduğu oyun sonrasında gazetelerdeki yorumlarda birçok futbol eleştirmeni tarafından sahanın en iyisi olarak gösterilen Emre, yine tam not aldı. 
     La Gazzetta Dello Sport gazetesi, en yüksek puan olan 7.5 puanı verdiği Emre için ''Takma adı sivrisinek ve tebrikler'' başlığı altında ''Sivrisinek Böyle bir takma adı olduğunda fotoğrafı mükemmel çekilmiş oluyor. Sol kanatta oynadığı 2 maçtan sonra orta sahanın ortasına geçiyor. Ama aslında her tarafta. Recoba çıktığında kaleye daha da yakınlaşıyor. Faul olmadığı sürece onu durdurmak her zaman daha zor'' değerlendirmesini yaptı. 
     Tutto Sport gazetesi de ''İstanbul'un Brezilyalısı'' diye tanımladığı Türk futbolcu için ''Çok orijinal bir tip olduğunu önceden kanıtlayan küçük Türk'ten büyük iş'' yorumunda bulundu. 
     Gazete, Brezilyalı dünyaca ünlü futbolculara atıfta bulanarak, Emre'nin İstanbul'da değil de Rio de Janeiro'da doğmuş olsaydı, tam bir şampiyon olarak tanımlanabileceğini savundu. 
     Bu arada ülkenin yüksek tirajlı gazetelerinden La Repubblica, Emre'nin ''orta sahanın komutanı'' olduğunu yazdı. 
     





</TEXT>
</DOC>
