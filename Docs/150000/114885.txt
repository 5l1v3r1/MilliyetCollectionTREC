<DOC>
<DOCNO> 114885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo08.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Ahmet Dursun ile 5 yıllık sözleşme yeniledi... 
</HEADLINE>
<TEXT>

     Beşiktaş, futbolcusu Ahmet Dursun ile 5 yıllık sözleşme yeniledi. 
     Ahmet Dursun, Akaretler'deki kulüp binasında yapılan ve 2. Başkan Hüsnü Güreli ile Futbol Şubesi Sorumlusu Yıldırım Demirören'in katıldığı imza töreninde, 3 yıllık ve 2 yıl daha opsiyonlu olmak üzere sözleşme imzaladı. 
     2. Başkan Güreli törende yaptığı konuşmada, Beşiktaş tarihinde güzel bir gün yaşadıklarını belirterek, ''Gerçek Beşiktaşlı ve işini iyi yapan futbolcumuzla sözleşme imzaladık. Kendisi bize başvurdu. Biz de son 2 yılı opsiyonlu olmak üzere toplam 5 yıllık sözleşme yaptık. Mutluyuz, hayırlı olsun'' dedi. 
     
     AHMET DURSUN ''MUTLU SON OLDU'' 

     Ahmet Dursun ise Beşiktaşlı olduğunu belirterek, ''5 yıl daha yuvamda kaldığım için mutluyum'' diye konuştu. 
     Önerinin kulüpten geldiğini kaydeden Ahmet Dursun, şöyle devam etti 
     ''Kulübüm ve menajerim masaya oturdu. Güzel bir teklif yaptılar. Beşiktaşlıyım, kalmak istedim ve mutlu sona ulaştık. 5 sene daha buradayım.'' Bu arada, Ahmet Dursun ile Beşiktaş Kulübü arasındaki transfer görüşmelerinin yaklaşık 10 gün sürdüğü öğrenilirken, yıldız futbolcuya verilen ücret açıklanmadı. 
     
     ''DEPAR ATARKEN AĞRIM OLUYOR'' 

     Ahmet Dursun, Malatyaspor maçında sakatlığı nedeniyle oynayamayacağını, doktorların kendisini Aleves ile oynayacakları UEFA Kupası karşılaşmasına yetiştirmeye çalıştığını söyledi. 
     Koşulara başladığını da belirten Ahmet, ''Koşarken iyiyim, ancak depar attığımda ağrılarım oluyor. Hızlı bir şekilde iyileşmeye çalışıyorum'' dedi. 
     
     DEMİRÖREN ''İLHAN'DA SORUN YOK'' 

     Futbol Şubesi Sorumlusu Yıldırım Demirören de transfer görüşmeleri süren İlhan Mansız'da herhangi bir sorun yaşamadıklarını açıkladı. 
     İlhan'ın iyi bir Beşiktaşlı olduğunu anlatan Demirören, ''Kendisi bize kalmak istediğini beyan etti. Görüşmeler sürüyor, problem yok'' diye konuştu. Yıldırım Demirören, Pancu ve Cordoba'nın bonservislerinin alınması konusunun medyada yer aldığını anımsatarak, ''Bu oyuncular hakkında şu gözden kaçıyor, onların bonservislerinin alınmasında opsiyon zaten bizde. Sezon sonunda alabiliriz'' dedi. 
     





</TEXT>
</DOC>
