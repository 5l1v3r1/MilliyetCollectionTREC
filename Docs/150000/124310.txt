<DOC>
<DOCNO> 124310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/siyaset/siy06.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nefesler tutuldu 
</HEADLINE>
<TEXT>

DYP’nin yarınki kongresi öncesinde genel başkan adayları son kozlarını oynarken, Tansu Çiller de kulis çalışmalarına hız verdi 
     AYDIN HASAN Ankara 

     Seçim yenilgisinin ardından parti içinde oluşan yeni dengeler, DYP’de büyük kongre delegelerinin tümünü, genel başkanlık yarışında "altın adam" konumuna getirdi. Yarışta İlhan Kesici ile Mehmet Ağar çekişmesi yaşanırken, her iki aday da, "kilit isim" durumundaki Aydın Menderes’i ziyaret ederek, desteğini sağlamayı amaçladı. 
     
     DELEGELER KIYMETLİ 
     Atatürk Spor Salonu’nda yarın yapılacak DYP’nin 7. Olağan Büyük Kongresi için Ankara’ya gelen delegeler, aralarında Hilton ve Sheraton’un da bulunduğu 11 lüks otelde konaklamaya başladı. 
     Mükerrer yazımlar nedeniyle delege sayısı henüz netleşmezken, 1258 delegenin oy kullanacağı tahmin ediliyor. Delegenin önemli bölümünün "kararsız olduğu" izlenimi, adayları yoğun bir kampanyaya yöneltti. 
     
     KESİCİ KIZGIN... 
     Bu arada DYP Genel Başkanı Tansu Çiller de Ankara’ya gelerek, kongre kulisi yapmaya başladı. Çiller’in bazı eski il başkanları ile Bilkent’teki evinde görüştüğü, delegeleri de telefonla aradığı belirtildi. Kesici’yi desteklediği tahmin edilen Çiller’in Ağar’ın seçilmesini engellemeye çalıştığı belirtiliyor. 
     Kesici ise dün otelinde yaptığı basın toplantısında, "10 yıldır Çiller ile selamı sabahı olmayan tek kişi benim. Çiller’e borcum yok. Emanetçi diyerek kara çalıyorlar" dedi. 
     Adayların, teşkilata yönelik vaatleri de dikkati çekti. Kesici, Ağar ve Söylemez, önseçimin yanı sıra 9 trilyon liralık Hazine yardımının il ve ilçe teşkilatlarına verileceğini vaat etti. 
     



 SİYASET 












</TEXT>
</DOC>
