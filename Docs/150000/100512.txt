<DOC>
<DOCNO> 100512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun23.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika ISAF'tan çekiliyor 
</HEADLINE>
<TEXT>

     Belçika, Afganistan'daki Uluslararası Güvenlik Destek Gücü'ne ISAF katılımına, gelecek hafta başında son vereceğini açıkladı. 
     Savunma Bakanlığı kaynakları, Belçika'nın ISAF'a, Pakistan'da konuşlandırılan bir adet C-130 ''Hercules'' tipi kargo uçağıyla katıldığını, bu uçağın Pazartesi günü Belçika'ya döneceğini bildirdiler. 
     Belçika Savunma Bakanı Andre Flahaut, geçen ay, 12 personelin görev yaptığı Belçika uçağının geri çekilmesini kararlaştırdığı, bu kararın ISAF'ı yöneten Türkiye'nin onayıyla alındığını bildirmişti. 
     Söz konusu uçağın, bölgede 320 saat uçuş yaptığı belirtildi. 
     Belçika ve Portekiz, birer uçak göndererek oluşturdukları ortak birimde, özellikle Kabil'e uçuşlara yönelik hizmet veriyorlardı. Portekiz de, uçağını 150 saat uçuş kotasını doldurunca, 3 Temmuz'da geri çekmişti. 
     Belçika uçağının 400 saat uçuş yapmasının öngörüldüğü, kalan 80 saatlik bölümün bir Yunan uçağı tarafından üstlenileceği, ancak söz konusu Yunan uçağının füze savunma sistemlerinin yetersiz olduğu ve Kabil seferleri yapamayacağı belirtildi. 
     Belçika, ISAF çerçevesinde Ankara'ya gönderdiği bağlantı subayını da geri çekeceğini duyurdu. 
     Savunma Bakanlığı, ISAF bünyesinde, Pakistan sınırında görev yapan Belçikalı askerlerin çok zor koşullarda yaşadıklarını, bulundukları kışladan hiç çıkamadıklarını, uçuşların gece ve tehlikeli koşullarda gerçekleştiğini, kışla ile alan arasındaki yolda Pakistanlı koruma ekipleri eşliğinde gidiş-geliş yapıldığını ifade etti. 
     





</TEXT>
</DOC>
