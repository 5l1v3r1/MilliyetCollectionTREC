<DOC>
<DOCNO> 139040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/ekonomi/eko02.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hibe, kredi ayrımı yok, IMF şartı sürüyor 
</HEADLINE>
<TEXT>

Başbakan Yardımcısı Şener, ABD ile sürdürülen görüşmelerde her hibe karşılığında, tercihe bırakılan kredi bulunduğunu ve IMF şartının sürdüğünü söyledi 
     EKONOMİ SERVİSİ 

     Devlet Bakanı ve Başbakan Yardımcısı Abdüllatif Şener, ABD ile sürdürülen destek paketine ilişkin görüşmelerde rakamlarda mutabakat olmadığını belirtti. 
     Şener, NTV’de katıldığı Türkiye’nin kararı’ programında, destek paketinde kredi hibe diye bir ayrımın bulunmadığını kaydederek, "Her hibe karşılığı tercihe bırakılan kredi karşılığı var" diye konuştu. IMF’yle sürdürelen stand - by anlaşmasının dördüncü gözden geçirme çalışmalarının ayrı bir prosedür olduğunu ifade eden Şener, "Bu, dördüncü gözden geçirmenin tamamlanmasından sonra alacağımız bir kredi. Bunlar düşük faizli krediler yani borç paradır. Düşük faizli bir kredi avantajdır. Bu gelecek parayla bir taraftan da borçlanma ihalelerindeki faiz oranlarına etki edeceğini de düşünecek olursak, her bakımdan avantajı var" dedi. 
     
     IMF’nin itirazları var 
     Şener, 2003 bütçesine ilişkin bir soruyu yanıtlarken de hükümetin hazırladğı bütçede faiz dışı fazlanın yüzde 6.5’in de üzerinde bulunduğunu ancak, IMF’nin ayrıntı sayılabilecek, kantitatif olarak ölçülemeyecek bazı noktalarda itirazları bulunduğunu söyledi ve buna örnek olarak vergi barışından beklenen 2.4 katrilyon liranın IMF tarafından fazla bulunmasını gösterdi. IMF’nin KDV artırımı isteyip, istemediğine ilişkin soruya da Şener, "öKDV oranının artması diye birşey olamaz, konjonktür müsait olduğu anda da KDV oranları düşürülmeli. Dolayısıyla bu IMF istiyor diye yapılmaz" yanıtını verdi. Zorunlu tasarruf ana paralarının nisanda ödeneceğini de belirten Şener, kamu işçilerinin 2002’den kalan bir ve 2003’ün ikinci ikramiyesinin yıl içinde nakit dengesi göz önüne alınarak ödeneceğini söyledi. Şener, tezkere konusunda asıl merciin Meclis olduğunu, buradan çıkacak karara kimsenin alınganlık göstermemesi gerektiğini belirtirken, AKP’de çıkabilecek olası firelerin AKP grup toplantısında giderilebileceğini kaydetti. 
     



 EKONOMİ 



















</TEXT>
</DOC>
