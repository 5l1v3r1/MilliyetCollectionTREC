<DOC>
<DOCNO> 107215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/soneko09.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gıda ve içkiye yılın ilk yarısında 30,5 katrilyon harcadık 
</HEADLINE>
<TEXT>

     Özel tüketime, bu yılın ilk yarısında 82 katrilyon 870 trilyon lira harcandı. Bu dönemde gıda ve içki için yapılan harcamalar 30 katrilyon 515 trilyon lira, enerji, ulaştırma ve haberleşme için yapılan harcamalar ise 17 katrilyon 302 trilyon lirayı buldu. 
     Devlet İstatistik Enstitüsü'nün DİE harcamalar yöntemiyle gayrısafi yurtiçi hasıla GSYİH verilerine göre, bu yılın ilk yarısında özel nihai tüketim harcamaları içinde en yüksek harcama kalemi ''gıda ve içki'' olurken, bunu enerji, ulaştırma ve haberleşme takip etti. 
     Yarı dayanıklı ve dayanıksız tüketim mallarına 12 katrilyon 267 trilyon lira aktarılırken, dayanıklı tüketim mallarına da 8 katrilyon 858 trilyon lira ödendi. 
     Hizmetlere 8 katrilyon 52 trilyon lira, konut sahipliğine de 5 katrilyon 874 trilyon lira harcandı. 
     Özel tüketimde geçen yılın aynı dönemine göre yılın Ocak-Haziran döneminde, en yüksek artış yüzde 62.1 ile gıda ve içki harcamalarında görülürken, en az artış ise yüzde 39.4 ile dayanıklı tüketim malları harcamalarında gerçekleşti. 
     
     KAMU HARCAMALARI 
     Devletin nihai tüketim harcamaları ise bu yılın ilk yarısında 16 katrilyon 188 trilyon lira olarak hesaplandı. 
     Devlet bu rakamın yaklaşık 13 katrilyon liralık kısmını ''maaş ve ücret'', 3 katrilyon 188 trilyon liralık kısmını da diğer cari harcamaları için kullandı. 
     Yılın ilk yarısında geçen yılın aynı dönemine göre, kamunun maaş harcamaları yüzde 61.2, diğer cari harcamaları ise 67.3 oranında arttı. 
     
     SERMAYE OLUŞUMU 
     Gayri safi sabit sermaye oluşumuna bakıldığında ise makine teçhizat için özel kesimin 6 katrilyon 320 trilyon lira, kamunun ise 1 katrilyon 125 trilyon lira harcadığı görülüyor. 
     Ayrıca bina inşaatları için özel kesim 6 katrilyon 912 trilyon lira, kamu sektörü ise 1 katrilyon 214 trilyon lira harcadı. 
     Kamu ayrıca, bina dışı inşaatlara 1 katrilyon 741 trilyon lira kaynak aktardı. 
     Öte yandan, gelişme hızlarına bakıldığında bir önceki yıla göre en fazla artış yüzde 65.7 ile kamu sektörü makine ve teçhizat harcamalarında, en az harcama artışı ise yüzde 17 ile devlet bina dışı inşaat harcamalarında gerçekleşti. 
     





</TEXT>
</DOC>
