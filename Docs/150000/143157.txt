<DOC>
<DOCNO> 143157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun19.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki silah denetçileri tahliyeye hazırlanıyor... 
</HEADLINE>
<TEXT>

     Uluslararası Atom Enerji Ajansı IAEA Başkanı Muhammed El Baradei, ABD'nin silah denetçilerinin Irak'tan ayrılması tavsiyesiyle ilgili olarak, ekiplerinin güvenliğinden endişe duyduğunu açıkladı. 
     El Baradei, 35 ülkenin yer aldığı IAEA'nın yönetim kuruluna yaptığı açıklamada, ABD'nin uyarısının dün gece ulaşmasının ardından, hemen BM Genel Sekreteri Kofi Annan'ı bilgilendirdiğini ve BM Güvenlik Konseyi'nin bu konuda bugün toplanacağını anladığını söyledi. 
     IAEA Başkanı, ''Doğal olarak, bu zor zamanda ilk göz önüne almamız gereken, çalışanlarımızın güvenliğinin sürmesidir'' dedi. 
     Irak'taki ekiplerinin güvenliğinden endişe duyduğunu belirten El Baradei, halen savaştan kaçınabileceğine dair umutlarını koruduğunu da belirtti. 
     BM yetkilileri, Irak'taki 200 kadar silah denetçisi ve görevlinin 48 saat içinde tahliye edilebileceğini belirtiyorlar. 
     
     HENÜZ TAHLİYE EMRİ YOK 
     Bu arada, Irak'ta bulunan BM silah denetçilerine henüz tahliye emri verilmediği bildirildi. 
     BM Silah Denetim Komisyonu UNMOVİC'in Sözcüsü Hiro Ueki, ''Henüz tahliye emri almadık'' dedi. 
     





</TEXT>
</DOC>
