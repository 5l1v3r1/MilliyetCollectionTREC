<DOC>
<DOCNO> 125307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/guncel/gun03.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kızı da hack’lendi 
</HEADLINE>
<TEXT>

Kanada’ya dil öğrenmek için giden Berna Tarhan’ın Citibank’taki hesabı, global hacker’ların gazabına uğradı 
     EVRİM ERGİN 

     Kanada’da geçen hafta ele geçirdikleri kredi kartlarıyla bankalardan yaklaşık 1.2 milyon dolar çeken hacker’lar, ülkede eğitim gören Berna Tarhan adlı Türk kızını da vurdu. Konuyla ilgili olarak Kanada Bankacılık otoritesi tarafından yapılan açıklamada ülkeye kaçak yollarla giren bir Rus’un 77 kredi kartı bilgisiyle birlikte şüpheli olarak yakalandığı belirtildi. Ayrıca Kanada’nın Kamploops, Kelowna, Vancouver kentlerinde yaşanan olayın Danimarka’ya kadar uzandığı dile getirildi. 
     Hacker’ların mağdur ettiği Berna Tarhan, 13 Aralık’ta Vancouver kentindeki bir Citibank ATM’sine gidip hesabından para çekmek istedi. Ancak hesabındaki 3800 dolardan geriye sadece 50 dolar kaldığını gördü. Hesabının 13 Aralık’ta boşaldığını ancak para çekim tarihinin 16 Aralık olarak göründüğünü fark eden Tarhan, daha sonra yaptığı araştırma sonucunda kentte birçok kişinin aynı şekilde mağdur olduğunu öğrendi. 
     
     BANKA YANIT VERMEDİ 
     Berna Tarhan, olayın şaşkınlığını atlattıktan sonra Harbiye Citibank şubesini ve telefon hattını arayıp açıklama istedi. Ancak banka yetkililerinden dört gün boyunca kendisine cevap veren kimse çıkmadı. Bunun üzerine Türkiye’deki babası Mürşit Tarhan’ı ve annesini devreye sokan, Berna Tarhan, şimdi Kanada’da hackerların çaldığı 3750 dolarının akıbetini bekliyor. 
     



 GÜNCEL 



















</TEXT>
</DOC>
