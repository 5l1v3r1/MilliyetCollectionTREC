<DOC>
<DOCNO> 133103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sondun06.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "ABD'ye destek veren ondan fazla ülke var" 
</HEADLINE>
<TEXT>

     ABD Dışişleri Bakanı Colin Powell, Irak'a askeri harekat düzenlenmesine karar vermeleri halinde, ABD'ye BM kararı olmaksızın destek verecek ondan fazla ülke bulunduğunu söyledi. 
     Powell, Dünya Ekonomik Forumu'nun yapılacağı İsviçre'nin Davos kasabasına giderken gazetecilere yaptığı açıklamada, isimlerini vermek istemediği bu ülkelerin, Washington yönetimi gibi, Irak'a güç kullanımı konusunda BM kararı çıkmasını tercih edeceğini, ancak bu konuda ısrarlı olmadığını belirtti. 
     Dışişleri Bakanı, ABD'nin yalnız kalmayacağını, yeni bir BM kararı olmasa da kendilerine destek verecek ondan fazla ülke bulunduğunu ve bu ülkelerin sayısının artabileceğini kaydetti. 
     Başta Almanya ve Fransa olmak üzere bazı ülkeler, Irak'ta incelemelerde bulunan BM denetçilerine daha çok süre tanınmasını istiyor ve yeni bir BM kararı olmadan operasyon yapılmasına karşı çıkıyor. 
     
     KUZEY KORE 
     Powell, Kuzey Kore konusunda da ABD'nin, doğru koşul ve zamanda bu ülkeyle doğrudan görüşmelere eninde sonunda başlayacağını belirtti. 
     Kore Yarımadası'nda durumun ''biraz düzeldiğini'' ve diplomasinin işe yarayacağı konusunda iyimser olduğunu söyledi. 
     Kuzey Kore, ABD'nin taahhüt ettiği enerji kaynaklarını kesmesi üzerine, 1994'te yaptıkları anlaşma çerçevesinde dondurduğu nükleer programı tekrar aktif hale getireceğini, ardından da Nükleer Silahların Yayılmasını Önleme Anlaşması'ndan NPT çekildiğini açıklamıştı. 
     





</TEXT>
</DOC>
