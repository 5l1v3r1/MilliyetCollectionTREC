<DOC>
<DOCNO> 144142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/yazar/cemal.html </URL>
<DATE> 2003/03/21/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Evet, ne yazık ki savaş 
</HEADLINE>
<TEXT>

     Savaş lanetlenir. 
     Barış yüceltilir. 
     İnsanlık bunu gerektirir. 
     Keşke insanlık Saddam Hüseyin belasından savaşa gerek kalmadan kurtulabilseydi. Hem Irak’ta hem bölgemizde istikrar ve güvenin kapısı keşke güç diplomasisi yoluyla değil, barış diplomasisi ve Birleşmiş Milletler hukuku ile açılabilseydi. 
     Olmadı maalesef. 
     ABD Başkanı George W. Bush beklendiği gibi sonunda savaş düğmesine bastı. Böylece 11 Eylül Dünyası’nın başka bir dünya olduğu, olacağı bir kez daha ortaya çıktı. 
     Tek süper güç, öyle anlaşılıyor ki, Afganistan Savaşı’ndan sonra şimdi de Irak Savaşı’yla yeni bir dünya düzeni kurmak için bir hamle daha yapmış durumda... 
     Amerika’nın iddiası çok açık 
     Irak’tan bir Arap demokrasisi çıkarmak ve bütün Ortadoğu’ya yeni bir düzen getirmek böylece Taliban’ların, Bin Ladin’lerin köklerini sulayan rejimleri değiştirmek... 
     ABD’nin yola çıkış gerekçesi bu. 
     Bush Doktrini’nin kaygı uyandıran yanları var. Kaynağını hukuk’tan değil, kuvvet’ten alıyor çünkü. "Ben düşmanımı beklemem, o daha harekete geçmeden vururum" diyor çünkü... İkinci Dünya Savaşı’nın, Soğuk Savaş’ın ürünü olan uluslararası kurumların temelini dinamitliyor. Birleşmiş Milletler’di, NATO’ydu, bütün bu yarım yüzyıllık çokuluslu yapılar dün başlayan Irak Savaşı’yla birlikte boşlukta kalmış durumdalar. 
     Bundan kaygı duyuluyor. 
     Yeni dünya ne getirecek 
     Washington’da, kapalı kapılar arkasında ve kağıt üstünde yapılan planların hayatın içinde ne gibi sonuçlar vereceği malum değil. Şapkadan tavşan çıkarır gibi demokrasi ihraç etmenin hiç de kolay olmadığını akılda tutmak gerekiyor. 
     Bir nokta kesin 
     Saddam’dan kurtulacağız. 
     Ama nasıl Ve Saddam sonrası ne olacak Bombalar, füzeler patlamaya başladı ama bu iki sorunun yanıtları daha fazlasıyla belirsiz. 
     Keşke Saddam’dan tereyağından kıl çeker gibi kurtulsa Irak... Savaş kısa sürede en az insani kayıpla bitse... Petrol fiyatları yerinde saysa, hatta düşebilse... Saddam sonrası Irak’ına kaos damgasını vurmasa... Ülkenin normalleşme rayına oturması çabuk olsa... 
     Olabilir mi Keşke. 
     Ama ya tersi olursa .. 
     Büyük kayıplarla birlikte savaş uzarsa... Saddam sonrasında Irak’ı Lübnanlaşma’ya götürecek kanlı bir süreç, bir iç savaş ortamı doğarsa... Saddam rejimiyle bir iç hesaplaşma, Sünni - Şii - Kürt - Türkmen çatışmaları alır başını giderse... 
     Ya Amerikan işgal kuvvetinin himayesinde, İkinci Dünya Savaşı sonrasında Almanya ya da Japonya’dakine benzer biçimde Irak’tan bir Arap Almanyası yerine, bir Arap Yugoslavyası çıkarsa... 
     ABD, başına Bağdatgrad sararsa... Kimyasal, biyolojik silahlar patlarsa... Arap sokağı ayaklanırsa... Dünyada terör tırmanırsa... 1991’deki ilk Körfez Savaşı sonrasında olduğu gibi bu kez de dünyanın başına yeni yeni Bin Ladin’ler bela kesilirse... 
     Uzayan, bir savaş ve petrol altyapılarına verilen zararın da etkisiyle petrol fiyatları patlar, ekonomiyle ilgili belirsizlikler yoğunlaşır ve dünya ekonomisi büyük bir krizin çukuruna yuvarlanırsa... 
     Kabus senaryosu 
     Dileriz gerçekleşen senaryo bu olmaz. 
     Ama yazın bir kenara Dünya artık yeni bir dünya Beğenin, beğenmeyin öyle. Ama nasıl bir yeni dünya, o da şimdilik belli değil. 
     
     







ABD niye yığınak yapıyor 


Nihayet savaş başladı 


Büyük fiyasko... 


Hatalar 


Evet, ne yazık ki savaş 


Kredi sıfırlamak 


Her taraf toz duman ama... 


Gel tezkere, gel tezkere 


Yanlış hesap... 


Dünyanın en büyük palavrası "Haklı olan güçlüdür " 


İlk gün şoku 


AKP’ye, MGK’ya, CHP’ye, Çankaya’ya ve halka teşekkür 


Gösteri zamanı 


Piyasa ve halk sakin’ 


</TEXT>
</DOC>
