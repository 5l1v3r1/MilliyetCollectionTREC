<DOC>
<DOCNO> 132779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/ekonomi/eko03.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Anlaşma sağlanmazsa, BDDK’nın kabahati olmaz 
</HEADLINE>
<TEXT>

Pamukbank borcunu ödeme planına bağlaması için bir haftası kalan Çukurova Grubu’nun yönetimi ile bir araya gelen BDDK, Anlaşma olmazsa, bu BDDK’nın kabahati olmaz’ dedi 
     KADİFE ŞAHİN 

     Bankacılık Düzenleme ve Denetleme Kurumu’nun BDDK Pamukbank’la Tasarruf Mevduatı Sigorta Fonu TMSF arasında anlaşma sağlanması için verdiği son tarihe bir hafta kala taraflar bir araya geldi. 
     
     BDDK’da Pamukbank zirvesi 
     BDDK’daki toplantıya, Pamukbank’ın eski sahibi Çukurova Grubu’ndan yetkililerin yanı sıra İstanbul Üniversitesi Hukuk Fakültesi İdari Hukuk Profesörü Sait Güran ve Ankara Üniversitesi Hukuk Fakültesi Öğretim Üyesi Profesör Metin Günday katıldı. Toplantı devam ederken, kamuyu temsilen Hazine Müsteşarı Faik Öztrak, Müsteşar Yardımcısı Hakan Özyıldız ile Merkez Bankası Başkan Yardımcıları Fatih Özatay ve Şükrü Binay da BDDK’ya geldi. BDDK Başkanı Engin Akçakoca, toplantının ardından görüşmeye ilişkin soruya karşılık, "Pamukbank için verilen sürenin bitmesine bir hafta kaldı. Biz anlaşmaya çalışıyoruz. Anlaşma olmazsa, bu BDDK’nın kabahati olmaz" dedi. Akçakoca, her iki tarafın da anlaşma hedefi bulunduğunu vurguladı. 
     
     Profesörlerden görüş alındı 
     Toplantıya katılan Prof. Dr. Metin Günday ise görüşmelerde kendisine bilim adamı sıfatıyla danışıldığını belirterek, "Biz üç dört idare hukukçusu bilim adamı olarak çağrıldık. Yargı kararına ilişkin görüşlerimizi sordular. Ne görüş bildirdiğimi söyleyemem ancak yürütmeyi durdurma kararının anlamı açıktır. Görüşmeler sürüyor" dedi. 
     
Kaynaksız iş yapılmaz’      Kamu Bankaları Ortak Yönetim Kurulu, çiftçilerin Ziraat Bankası’na olan borçlarının yeniden yapılandırılacağına ilişkin haberler üzerine yaptığı açıklamada, "kaynağı bulunmayan hiçbir harcama yapılamayacağı"nı belirtti. 
     Ziraat ve Halk Bankası’nın özel hukuk hükümleri kapsamında yönetildiği hatırlatılan açıklamada, gelir ve gider kalemlerinin, banka bilançolarında yer aldığı, dayanağı ve kaynağı bulunmayan hiçbir harcama yapılmadığı bildirildi. Açıklamada, tarım sektörü, KOBİ’ler ve diğer tüm müşteri hedef kitlesine yönelik çalışma ve uygulamaların, bu ilke ve k rlılık içinde yapılmakta olduğu kaydedildi. Kamu bankalarının yeniden yapılandırma koşul ve amaçlarına uygun çalışma düzeni içinde olduğu bildirildi. 
     
5.2 milyar dolar borcu var      BDDK, Yapı ve Kredi Bankası’nın Çukurova Grubu borçları için yaptığı İstanbul Yaklaşımı başvurusunun işlemesi için Pamukbank ile TMSF arasında 31 Ocak’a kadar anlaşma sağlanmasını şart koşmuştu. Grubun Pamukbank’a borcunu nakden veya belirlenecek şirket hisselerinin devriyle ödemesini isteyen BDDK, 31 Ocak’a kadar anlaşmaya varılmasını istemişti. Aksi taktirde Çukurova Grubu’yla ilgili İstanbul Yaklaşımı sürecinin sona ereceği bildirilmişti. 
     Bu arada Danıştay İdari Davalar Genel Kurulu’nun Pamukbank’ın Fon’a devrini durdurma kararının BDDK’ya ulaşmasından sonra alınacak karara ilişkin 30 günlük takvim de şubat ayının ikinci haftasında dolacak. Pamukbank’ın TMSF’ye devrine ilişkin davanın esastan görüşülmesi sürüyor. Çukurova Grubu’nun Yapı ve Kredi’ye 2.3 milyar dolar, Pamukbank’a 2.7 milyar dolar ve diğer Fon bankalarına 200 milyon dolar olmak üzere, 5 milyar 230 milyon dolar borcu bulunuyor. 
     



 EKONOMİ 


















</TEXT>
</DOC>
