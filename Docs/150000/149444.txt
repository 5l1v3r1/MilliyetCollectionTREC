<DOC>
<DOCNO> 149444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/guncel/gun02.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Amerikan vizyonunu görelim 
</HEADLINE>
<TEXT>

     Kadri Gürsel savaşı yorumluyor 

     KEŞİF UÇUŞU 

     Baasçıların kontrolünde bir tek Tikrit kaldı. Saddam'ın doğum yeri, Baas'ın Irakı'nı yönetmiş olan Saddam'ın aşireti Tikriti'nin 260 bin nüfuslu başkenti... Sembolik önemi bununla kalmıyor. Haçlıları Kudüs'ten kovan Selahaddin Eyyubi'nin de doğum yeri. 
     Baas rejimi çöktü, rejimin önde gelenleri ya öldüler ya da sırra kadem bastılar, Tikrit'teki Irak birlikleri savaşın başından beri amansızca bombalanıyor. Bu yüzden Amerikalılar Hollywood filmlerindeki gibi, Tikrit'te iyi ve kötü adamlar arasında sonucu tayin eden büyük bir düello beklemiyorlar. Tikrit'in de Bağdat, Kerkük ve Musul gibi direnişsiz el değiştirmesini umuyorlar. Ancak, buradaki Irak birliklerinde kimyasal silah var mı, olsa bile bunları kullanacak askeri kapasiteye sahipler mi, bunlar bilinmiyor. Ne olursa olsun, savaş Amerikan tanklarının Bağdat'ta gezintiye çıktığı gün bitti zaten. Sekiz gün önce... 
     
     Uzaydan savaş 
     Savaştan çıkan askeri sonuçlar arasında bizce en kayda değer olanı Amerikan ordusunun savaşı uzaya taşımasıdır. Bunu Afganistan operasyonunda kısmen yapmışlardı ama bu kez uzayı haberleşme, istihbarat, konum ve hedef tespiti ile ateş gücünün yönlendirilmesi uygulamalarında yaygın ve sistematik şekilde kullandılar. Otuz kadar uydunun sadece JDAM bombalarının hedeflerini bulması için kullanıldığını hatırlatmak yeter. 
     Savaşta zaferi, düşmanın savaşma irade ve kapasitesini yok etmek ve düşmana kendi iradenizi kabul ettirmek olarak tanımlarsak, Amerikalılar bunu havadan, çok az zayiat vererek başarıyorlar. 1999'da da Sırpları böyle yenmişlerdi. 
     
     Meydan okuyorlar 
     Bu savaşta Amerikan ordusunun eğitim ve harbe hazırlığının ne kadar üst seviyelerde olduğunu gördük. Ateş gücünün sevk ve idamesi konularında da Amerikan ordusunun ulaştığı kalite seviyesi dünyadaki tüm orduların fersah fersah ilerisindeydi. Bölgesel ve global düzeyde büyük oyunculuğa soyunan ülkeler AB'deki Fransa - Almanya ikilisi dahil bu manzaradan gerekli sonuçları çıkaracaklardır herhalde. 
     Kosova operasyonunun şimdi emekli olan Amerikalı generali Wesley Clark, önceki gün The Times'taki yazısını şöyle bitirdi "Bu savaştan her şeyin üstünde çıkan ders şudur Özellikle İngiltere tarafından desteklendiğinde, Amerikan askeri gücüne meydan okunamaz. Bize mi saldıracaksınız Sakın denemeyin. Bu böbürlenme değil, apaçık bir gerçektir." 
     Tamam, Amerikan ordusu rakipsiz de, 21. yüzyılı "Amerikan yüzyılı" yapmak istiyorlarsa bunun için vizyon da gerekiyor. Ortadoğu'yu bu hale getiren, 1. Dünya Savaşı'nda sergilenen İngiliz - Fransız vizyonsuzluğudur. Irak, Amerikan vizyonunun sınavı olacak. 
     


GÜNCEL 






















</TEXT>
</DOC>
