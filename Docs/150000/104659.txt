<DOC>
<DOCNO> 104659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo01.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam Porto Riko'ya hazır... 
</HEADLINE>
<TEXT>

     A Milli Basketbol Takımı, Indianapolis'deki 14'üncü Dünya Erkekler Basketbol Şampiyonası'nda bugün B grubundaki rakibi Porto Riko'yla karşılaşacak. 
     Maç öncesi Indianapolis'deki RCA Dome spor salonunda yapılan son antrenmanda, Porto Riko maçı için A.A. muhabirine konuşan kaptan Harun Erdenay, ''Porto Riko sert oynayan, tehlikeli bir takım. Ortiz ve Santiago gibi iki etkili pivot oyuncuları var. Bu oyuncuların hem Avrupa'da hem de NBA'de deneyimleri bulunuyor'' dedi. 
     Erdenay, ''Ancak biz de çok iyi bir takımız. Sert ve hızlı başlamak lazım. Bizim için kilit bir maç. İlk maçı kazanmamız lazım'' diye konuştu. 
     Milli Takım'ın skorer oyuncularından İbrahim Kutluay da, ''İlk maç bizim için önemli. Porto Riko'nun maçlarını kasetlerden defalarca izledik. Kuvvetli bir takım. Ancak biz de çok kaliteli bir takımız. Sakatlıkları atlattık. Form durumumuz iyi, tam kadro hazırız'' dedi. 
     Türk Milli Takımı, ilk kez Dünya Basketbol Şampiyonası'nda yer alacak. A Milli Takım, maçın yapılacağı RCA Dome Salonu'nda, organizasyon komitesi tarafından şampiyonaya katılan her takıma uygulandığı gibi, bir saat antrenman yaptı. 
     





</TEXT>
</DOC>
