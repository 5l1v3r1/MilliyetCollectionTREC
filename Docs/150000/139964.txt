<DOC>
<DOCNO> 139964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur35.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Karar milletin iradesini yansıtıyor" 
</HEADLINE>
<TEXT>

     CHP Genel Başkanı Deniz Baykal, TBMM Genel Kurulu'nda Başbakanlık Tezkeresi'nin kabul edilmemesini değerlendirirken, ''Bu tablo artık Türkiye'de savaşa katılma iradesinin bulunmadığını ortaya koymuştur. Bu karar, TBMM'ye ve ülkemize saygınlık kazandırmıştır'' dedi. 
     CHP Genel Başkanı Deniz Baykal, Güven Hastanesi'nde tedavileri sürdürülen CHP'li milletvekilleri Engin Altay ve Mehmet Nuri Saygun'u ziyaret etti. 
     Baykal, hastaneye gelişinde gazetecilerin, Türk Silahlı Kuvvetleri'nin yabancı ülkelere gönderilmesine, yabancı silahlı kuvvetler unsurlarının Türkiye'de bulunmasına izin verilmesine ilişkin Başbakanlık Tezkeresi'nin TBMM Genel Kurulu'nda kabul edilmemesine ilişkin sorularını yanıtladı. 
     Baykal, TBMM'nin tarihi bir karar aldığını belirterek, kararın milletin anlayışını ve iradesini yansıttığını kaydetti. Bunun büyük önem taşıdığını ifade eden Baykal, ''Türkiye'ye bundan sonra bu temel gözlemi unutmayarak yaklaşma ihtiyacı vardır. TBMM'nin milletin iradesi doğrultusunda tavır takınabileceği gerçeğini bir kenara bırakarak, Türkiye ile ilgili karar alma olanağı yoktur'' dedi. 
     Baykal alınan kararı ''hukuk devleti, demokrasi ve millet iradesinin başarısı'' olarak niteleyerek, bütün dünyanın olayı bu şekilde algılaması gerektiğini kaydetti. 
     Baykal, ''Bu karar TBMM'ye ve ülkemize saygınlık kazandırmıştır. Türkiye'de anlaşılmıştır ki Meclis vardır, millet vardır. Karar, Meclis'in Türkiye'ye sahip çıkma anlayışını yansıtmıştır. Bütün dünyanın da bunu böyle algılaması kaçınılmaz olacaktır'' diye konuştu. 
     ''AK Parti'nin bu kadar fazla fire vermesini nasıl değerlendiriyorsunuz '' şeklindeki soru üzerine Baykal, bunu bir parti olayı olarak görmemek gerektiğini söyledi. ''Karar alınırken AK Partili pek çok arkadaşımız katkı sağlamıştır. Onlar da milletin iradesine sahip çıkmıştır'' diyen Baykal, durumu parti kararı değil, Meclis kararı olarak algılamak gerektiğini söyledi. 
     
     YENİDEN TEZKERE GELİRSE... 
     ''Tezkere, tekrar gündeme getirilirse benzer sonuç çıkar mı '' sorusuna da Baykal, şu karşılığı verdi 
     ''Hükümetin TBMM'nin bu iradesine saygı göstereceğini umut ediyorum. Bu tablo artık Türkiye'de savaşa katılma iradesinin bulunmadığını ortaya koymuştur. Bunu zorlamalarla, dayatmalarla dönüştürme çabası içine girerek Türkiye'yi bir yere taşımak mümkün değildir. Bunu deneyecek hükümete güç katmaz, saygınlık katmaz. Türkiye'den katkı ve destek bekleyenlerin de bunu doğru değerlendirmesi lazımdır. Bu karara, saygı göstermek zorunluluktur'' Baykal, TBMM Başkanı Bülent Arınç'ın görüşmeleri nasıl yönettiğinin sorulması üzerine de ''doğru, güzel bir yönetim gerçekleştirdiğini'', TBMM İç Tüzüğü'ne uygun davrandığını sözlerine ekledi. 
     





</TEXT>
</DOC>
