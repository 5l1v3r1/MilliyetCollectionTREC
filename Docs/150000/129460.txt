<DOC>
<DOCNO> 129460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/yazar/temelkuran.html </URL>
<DATE> 2003/01/08/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Ne kadınlar vurdum Zaten yoktular 
</HEADLINE>
<TEXT>

     Kimse şimdiki gibi değil. Kimse çok zengin, çok pırıltılı, çok cilalı, çok enerjik, çok neşeli görünmek gayretiyle bitap düşmüş değil. Derya Baykal alçakgönüllü bir kloş etek, üzerine de bir gömlek giyip gelmiş. Birazdan yeni ünlü olmuş türkücü çıkıp türkü söyleyecek. Yılbaşı eğlence programından ziyade ilkokul temsili disiplini içinde olup bitiyor her şey. Komik gelebilir insana bu yakaları ilikli ruh halleri. 
     Ama bir yandan da ekrandaki bu alçakgönüllülük, o tatlı efendilik, gösteri dünyasının zinde numaralarını becerememe hali eski Türk filmleri terbiyesine de davet ediyor insanı. Bugünkü gibi televizyondaki herkesin zengin olmadığı zamanlar bunlar, zengin olmak gayretinin ayıp olduğu zamanlar... 
     İbrahim Tatlıses çıkıyor sahneye. Şiiri iyi ezberlemiş ama nasıl okuyacağını bir türlü bilemeyen ilkokul çocukları vardır, tam öyle Tatlıses. "Yoğurt koydum tasa kız annem" diyor, "O türküyü söyleyeceğim." Terbiyeli terbiyeli türküsünü söylüyor, önü son derece ilikli olarak, yüzü son derece terbiyeli. Eline bir kadın eli değse sanki, dökülüverecek kalbi. Temiz bir utangaçlıkla sıkıyor boğazını kravatı. 
     
     Sonra bu ülkeye bir şeyler oluyor. Göbekler fora zamanlar, zenginleri sevenler, tuhaf bir zengin seviciliği, para seviciliği, rakamları izlemekten gözü dönmüş, mutsuzluklarını geniş sırıtmalarla kamufle eden insanlar, kuşe k ğıda insanlar, kuşe k ğıda hayatlar ve bütün o eski terbiyeleri çıkarıp koltuğun üzerine atıveren şarkıcılar, türkücüler, "ünlüler", belden aşağı imalarla kendinden geçen boyalı kadınlar, yağlı adamlar, tepir tepir eğlenmek için havalara para saçan "delikanlılar", tuhaf delikanlılıklar, ağalar, bol miktarda ağalar, en mikro düzeyden en makrosuna kadar her yerde ağalıklar, ağaları seven köleler, ağaların nasıl eğlendiğini, dövdüğünü, öldürdüğünü kendinden geçercesine bir huşu içinde izleyen marabalar, maraba olduklarını unutup ağa olmak için canını dişine takanlar... Böyle bir şeyler oluyor bu ülkede. Tam o sırada işte yılbaşı programları da değişiyor. Bir zaman şiirini unutmuş çocuklar gibi güzel durabilen adamlar da... 
     
     Bir zaman eline bir kadın eli değse dökülüverecek olan adam, bir kadına dokunurken en ince camlara dokunur gibi korkan adam, etrafında kadınlar öldürülürken şimdi... Bambaşka bir adam. Sadece o mu peki 
     
     Kadınlar güç ilişkilerine erkekler kadar çok dahil olmadığından mıdır nedir, 1980’den sonra güç ilişkilerinin değişmesi sebebiyle erkekler daha çok değişti sanki Türkiye’de. Kadınlara, hatta çocuklara bile bir şey oldu elbette, ama erkekler, galiba en çok onlar değiştiler... 
     Sonra işte... Önceki gün bir sahne kadınını vurdular 
     
     







AKP ve asker 


Tutarsızlıklar konçertosu 


Talihsiz giriş... 


Turpun büyüğü... 


Yine kaynak nerede sorusu 


Gri katsayı 


Eğitimin en önemli sorunu 1 


Üniversite reformu 1 


Türkiye Böyle Kuruldu’ 


Ankara’nın tavrı ABD’nin planlarını bozuyor 


Politikacılar mevkilerini kötüye kullanmasa... 


Hoşluklar ve tuhaflıklar 


Kardeşimiz MÜSİAD’dan IMF efendi’ye 


Ne kadınlar vurdum Zaten yoktular 


İç borç ve banka sorununu unuttuk 


</TEXT>
</DOC>
