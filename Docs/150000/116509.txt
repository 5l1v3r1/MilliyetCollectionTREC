<DOC>
<DOCNO> 116509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/spor/ykocaomer.html </URL>
<DATE> 2002/11/02/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Tekerlekli sandelye tenis şampiyonası 
</HEADLINE>
<TEXT>

     16 - 22 Eylül tarihleri arasında Dünya Tekerlekli Sandalye Takımlar Tenis Şampiyonası İtalya’nın Garda gölü kenarındaki Tremosine’de yapıldı. Şampiyonaya tüm dünyadan, 32 ülkenin 4’er kişilik bayanlar ve erkekler takımları katıldı. Bunun yanı sıra 8 takım da gençleriyle birlikte yer aldı. 
     Tremosine, İtalya’nın Garda gölü kenarında şirin bir dağ kenti. Özellikle Almanlar tarafından keşfedilmiş ve tenis merkezi haline getirilmiş. Tesislerde bir hafta boyunca, tekerlekli sandalye tenisinin en güzel örnekleri verildi. 
     32 ülke içinde, teniste söz sahibi tüm ülkelerin yanı sıra, milliyetçi Çin, Şili, Yunanistan, Japonya, Kore, Meksika, Yeni Zelanda, Tayland, Brezilya gibi ülkeler de katıldı. Orada olmayan bir tek Türk Milli Takımı’ydı. Çünkü tekerlekli sandalye tenisi ülkemizde, TESYEV’in girişimleriyle bir süre önce başladı. Özellikle Omurilik Felçlileri Derneği bu konuda çok ciddi çalışmalar içinde. Umudumuz, bundan sonraki şampiyonalarda, tekerlekli sandalyeli Türk tenisçilerini de görmek. 
     Turnuva boyunca en büyük ilgiyi Koreli tenisçilerden ve Kore kafilesinden gördük. Kore’nin bir numaralı tenisçisi Han Ge - Lee’nin yanına gidip, Türkiye’den geldiğimizi söyleyince, bizi "Merhaba kardeş" sözleriyle karşıladı. Japonlar ise devamlı İlhan Mansız’ı soruyordu. 
     Bu seneki Dünya Şampiyonası’nda, favori Hollandalılar, birinci seri başı olarak hem bayanlarda, hem de erkeklerde yerlerini almışlardı. Erkeklerde Avustralya büyük bir sürpriz yaparak finalde Amerika’yı 2-1 yenerek, 18 yıllık Dünya Şampiyonası tarihinde ilk birinciliğini aldı. Bayanlarda ise, favori Hollandalılar 14 yıl üst üste aldıkları Dünya Şampiyonu unvanını, bu yılda kimseye bırakmadılar ve finalde Amerikalı bayanları 2-1 yenerek Dünya şampiyonu oldular. 
     Yaklaşık 300 sporcunun katıldığı şampiyonada, iki ayrı otelde konaklayan tekerlekli sandalyeli tenisçiler hiçbir sorun yaşamadılar. İtalyanlar mükemmel bir organizasyona ev sahipliği yapmanın gururunu yaşıyorlardı. Turnuva boyunca dikkatimize takılan önemli noktalardan bir tanesi, açılış seremonisi sırasında, akşam saat 18.00 civarında, yaklaşık 10 derece ısıda, törenin uzun sürmesi dolayısıyla, engelli sporcuların 1.5 saat süreyle üşüyerek orada bulunmalarıydı. Bunun en önemli nedeni de, Uluslararası Tenis Federasyonu’nun ITF Başkanı Francesco Ricci Bitti’nin yanı sıra ITF Tekerlekli Sandalye yetkilileri, Tremosine Belediye Başkanı, Polis Müdürü, Turnuva Direktörü, sponsor firmaların temsilcileri konuşmalarını uzattıkça uzattılar. Yani bu bakımdan Türkiyemiz ile aralarında pek fark yoktu. 
     İkinci husus ise, önemli bir bölümü tekerlekli sandalye bağımlısı sporcular, oteller arası taşımalarda her kafileye yeterince verilen liftli minibüsler vasıtasıyla hiçbir sorun yaşamadılar. Biz de bunları gördükçe, ülkemizde böyle bir tekerlekli sandalye dünya şampiyonası organizasyonunun daha uzun yıllar alacağını düşünerek oradan ayrıldık. 
     
     



 SPOR 



























</TEXT>
</DOC>
