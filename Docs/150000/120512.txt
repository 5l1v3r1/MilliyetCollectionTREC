<DOC>
<DOCNO> 120512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/dunya/dun01.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalılar samimiyetsiz 
</HEADLINE>
<TEXT>

Cumhurbaşkanı, görüştüğü liderlerin, Türkiye’ye AB’den tarih verilmesi konusunda hep başka ülkelerin engel olduğunu söyleyerek, suçu birbirlerine attıklarını söyledi 
     UTKU ÇAKIRÖZER Prag 

     Cumhurbaşkanı Ahmet Necdet Sezer, Avrupalı liderlerle Prag’da yaptığı görüşmelerden sonra, "Liderler Türkiye konusunda içten davranmıyorlar" dedi. Sezer, NATO Zirvesi için geldiği Prag’dan ayrılırken düzenlediği basın toplantısının başında gazetecilerden iç politika konusunda soru sormamalarını istedi. Sezer, toplantı sonrasında, "TBMM Başkanı’nın türbanlı eşi" ile ilgili kendisine yöneltilen soruları ise yanıtsız bırakırken, "AB liderleri laiklikle ilgili endişelerini aktardılar mı " sorusuna "Hayır. Bu konulara muhatap olmadım" karşılığını verdi. 
     Zirve sırasında beş Avrupa ülkesinin cumhurbaşkanı ve başbakanlarıyla AB üyeliği konusunu görüştüğünü belirten Sezer, liderlerin Türkiye hakkında "içten davranmadıklarını" açıkladı. Sezer, "Özel görüşmelerimizde Türkiye konusunda sıkıntıları olmadığını, başka ülkelerin engel olduğunu söylüyorlar. Engel denilen ülkelere gidiyorum, konuşuyorum. Biz değil, başkaları engel’ diyorlar. Pek içten davranmıyorlar" diye konuştu. 
     Sezer, Kıbrıs’la ilgili bir soruya, sorunun muhatabının KKTC olduğunu kaydederek, "Konunun dolaylı tarafı olan biz, inisiyatif almayı düşünmüyoruz. Denktaş’ın ne söyleyeceği önemlidir" yanıtını verdi. 
     
     Kıbrıs başka, AB başka 
     Sezer, AKP lideri Erdoğan’ın Brüksel’deki "AB, Kıbrıs ve AGSP bir paket olarak ele alınmalı" önerisine de Prag’da karşı çıktı. Sezer, "Ne Kıbrıs’ın, ne de AGSP’nin Kopenhag Zirvesi’nde Türkiye için alınacak kararla bağlantısı yok" diye konuştu. 
     Bir araya geldiği AB liderlerine de bu görüşü aktardığını belirten Sezer, "Kıbrıs sorununun tarafı olan Rumlara, Çözmeseniz de AB’ye alırız’ diyorlar, sorunun tarafı olmayan Türkiye’ye, Kıbrıs’ı çözerseniz müzakere tarihi veririz’ açıklamasını getiriyorlar. Bu çelişkidir" dedi. Sezer, Avrupalı liderlerin Kıbrıs konusundaki tutumunu, "Siz Ada’daki sorunun çözülmesini Rumların üyeliğini sağlamak için mi, yoksa Türkiye’ye tarih vermek için mi istiyorsunuz ’ diye soruyorum. Hiçbirinden yanıt gelmiyor" sözleriyle eleştirdi. 
     



 DÜNYA 











</TEXT>
</DOC>
