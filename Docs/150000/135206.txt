<DOC>
<DOCNO> 135206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun06.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam "ABD ve İngiltere petrol için savaş istiyor" 
</HEADLINE>
<TEXT>

     Irak Devlet Başkanı Saddam Hüseyin, ABD ve İngiltere'nin Irak'ta kitle imha silahı bulunduğuna ve Irak ile El Kaide arasında ilişki olduğuna yönelik iddialarını reddetti ve bu ülkelerin Ortadoğu petrolünü denetimleri altına almak için savaş istediklerini savundu. 
     İngiliz Channel 4 televizyonu, solcu İngiliz politikacı Tony Benn'in, Saddam Hüseyin ile Bağdat'ta iki gün önce yaptığı röportajı bu gece yayımladı. 
     Saddam'ın Bağdat'taki sarayında, Irak televizyonu çalışanlarınca kaydedilen röportaj, Katar'ın El Cezire televizyonu tarafından da yayımlandı. 
     Benn ile görüşmesinde El Kaide örgütüyle ilişkisi olduğu iddialarını reddeden Saddam Hüseyin, ''El Kaide ile ilişkimiz olsaydı ve böyle bir ilişkiye inansaydık, bunu kabul etmekten utanç duymazdık. Yani doğrudan size ve sizin aracılığınızla bilmek isteyen herkese, El Kaide ile hiçbir ilişkimiz olmadığını söylemek istiyorum'' dedi. 
     -''KİTLE İMHA SİLAHIMIZ YOK''- Irak'ın kitle imha silahlarına sahip olmadığını yineleyen Saddam, ''Sadece tek bir gerçek var ve onu size söylüyorum. Geçmişte de defalarca söylediğim gibi, Irak'ın kitle imha silahı yok'' diye konuştu. 
     Saddam Hüseyin, konuşmasını şöyle sürdürdü 
     ''Soru diğer tarafa sorulmalı. Irak'a karşı savaşı haklı göstermek için bahane mi arıyorlar Amaçları Irak'ın nükleer, kimyasal ve biyolojik silahlara sahip olmadığından emin olmaksa, amaçlarına ulaşabilirler. Bu silahlar insanın cebine saklayabileceği haplar şeklinde değil. Bunlar kitle imha silahları ve Irak'ın bunlara sahip olup olmadığını görmek kolay.'' BM denetçilerinin, Irak'taki denetimleri konusunda küçük ayrıntılardan şikayet etmelerinin şaşırtıcı olmadığını söyleyen Saddam Hüseyin, denetimlere katılan Iraklılar'ın da denetçilerin tutumundan şikayet ettiğini belirtti. 
     Bazı denetçilerin de Iraklılar'ın tutumundan şikayet edebileceğini ifade eden Saddam, ''Her tarafsız kişi, BM'nin 1441 sayılı kararıyla ilgili olarak, Irak'ın taahhütlerini yerine getirdiğini biliyor'' dedi. 
     ABD Başkanı George Bush'un aldığı kararlarda etkin olan kişiler bulunduğunu söyleyen Saddam, ''bu kararların Filistin'in ve Filistin halkının zararına kurulan Siyonist topluluğa duyulan yakınlığa dayandığını'' ifade etti. ''Bu kişilerin, Araplar'ın İsrail için tehdit oluşturduğunu söylediğini'' belirten Saddam Hüseyin, ''Bu kişiler, şu anki ve önceki Amerikan yönetimlerine dünyayı kontrol etmek için petrolün denetimini ele geçirmek gerektiğini söylediler. Bu durumda Irak'ın yok edilmesi, petrolün denetiminin sağlanması için bir önkoşul'' diye konuştu. 
     ''İki büyük güç ABD ve İngiltere'nin temsilcilerinin nasıl davrandığına bakar, konuşma şekillerini incelersek, barışa karşı sorumluluklarından çok savaş için motive olduklarını görürüz'' ifadesini kullanan Irak lideri, şöyle devam etti 
     ''İngilizler'e, Iraklılar'ın kendilerine saldırılması ve aşağılanmaları halinde, İngilizler'in İkinci Dünya Savaşı'nda yaptıkları gibi cesaretle savaşacaklarını söyleyin. Ülkemizi, onların kendilerinkini savunduğu gibi savunacağız. Iraklılar savaş istemiyor. Ancak savaş ilan edilirse, kendilerine saldırılırsa ve hakaret edilirse, kendilerini savunurlar.'' 
     
     TONY BENN 
     Savaş karşıtı, 77 yaşındaki eski milletvekili Tony Benn, röportajın yayımlanmasının ardından yaptığı açıklamada, savaşı engellemek gerektiğini ve Fransa Cumhurbaşkanı Jacques Chirac'a, BM Güvenlik Konseyi'nde veto hakkını kullanması için telefon ettiğini söyledi. Benn, Saddam Hüseyin ile 1990'da Körfez Savaşı çıkmadan önce de görüşmüştü. 
     Iraklı yetkililerin, röportajın, kesilmemesi şartıyla herhangi bir ülkedeki herhangi bir televizyon kanalında yayımlanmasını kabul ettiği bildirilmişti. 
     İngiltere Dışişleri Bakanlığı sözcüsü, röportajın yayımlanmasıyla ilgili olarak, ''Yaptıkları röportajın gazetecilik kurallarına uygun olup olmadığına karar vermek, Channel 4'a düşer'' dedi. 
     Channel 4 Haber Müdürü Dorothy Byrne da, savaş açılmasının gerekip gerekmediği tartışılırken, batılı ülkelerin eleştirdiği bir kişinin sesinin de duyulması gerektiğini söyledi. 
     Channel 4'ün, röportajın yayım hakları için 50 bin sterlin yaklaşık 140 milyar TL ödediği belirtiliyor. Benn'in Saddam ile yaptığı röportajın, yeni Irak krizinin ardından Saddam'ın batılı bir televizyon kanalına yaptığı ilk açıklama olduğu belirtiliyor. 
     





</TEXT>
</DOC>
