<DOC>
<DOCNO> 137105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun32.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Irak'a uygulanan ambargo kaldırılabilir... 
</HEADLINE>
<TEXT>

     Belçika Başbakan Yardımcısı ve Dışişleri Bakanı Louis Michel, kitle imha silahlarının kontrolü ve demokrasiye yönelik adımlar karşılığında Irak'a uygulanan ambargonun kaldırılabileceği görüşünü savundu. 
     Belçika televizyonunda bir açık oturuma katılan Michel ve Milli Savunma Bakanı Andre Flahaut, çeşitli görüşleri dile getirirken ABD'ye çattılar. 
     ''Biz Avrupalılar, onyıllardır güvenlik konusunda sorumluluk üstlenmekten kaçındık. Bugün Amerikalıların bize fikir bile danışmamaları şaşırtıcı değildir'' diyen Michel, sorunların aşılması için AB'nin askeri kimlik oluşturması gerektiğini anlattı. 
     Brüksel'de yarın gerçekleşecek AB zirvesinde bir uzlaşma umduğunu belirten Michel, ''Bakalım yüzde 94'ü savaşa karşı olan kamuoyuna karşı İspanya hükümeti ne yapacak '' diye konuştu. 
     Michel, NATO krizi konusunda, ''Türkiye'ye yardım ve desteği reddetmemiz söz konusu değil. Aynı karar çerçevesinde, ABD'nin Balkanlar'da ve bazı bölgelerdeki askerlerinin yerini doldurmamız isteniyor. Bu, savaşa doğrudan veya dolaylı destek anlamına gelir. Bunu reddediyoruz. Bize aldırılmak istenen karar, NATO'nun Irak savaşına katılım ilkesi ve savaş mantığıydı'' dedi. 
     Irak'a karşı 11 yıldır uygulanan ambargonun koşullu olarak kaldırılabileceğinden söz eden Michel, bu ambargonun Saddam Hüseyin rejimini güçlendirdiğini söyledi. 
     Belçika Milli Savunma Bakanı Andre Flahaut ise ''Amerikan Savunma Bakanı Ronald Rumsfeld'in Belçika'ya saldırdığını ve hakaret ettiğini, bunu stres ve yorgunluğa bağladıklarını'' söyleyerek, ''Ben bugün Belçikalı olmaktan gurur duyuyorum'' dedi. Flahaut, ''Eğer 3 hafta önce NATO'da bizden isteneni yapsaydık, bugün savaş başlamıştı'' diye konuştu. 
     NATO Genel Sekreteri George Robertson'un bu dosyayı yürütme şeklinin ''hiç hoş olmadığını'' söyleyen Flahaut, ''Genel Sekreter Robertson, dün insanlar sokakta barış yürüyüşü yaparken NATO'nun toplanmasını istiyordu. Bu kışkırtma değil mi '' dedi. Açık oturuma katılan bir Amerikalı gazetecinin, Belçika'da Mayıs ayında genel seçimler olacağını hatırlatması ve Brüksel hükümetinin tavrını buna bağlaması üzerine ''hakaretten'' söz eden Flahaut, bu koşullarda konuşamayacağını belirterek programa son verdirdi. 
     





</TEXT>
</DOC>
