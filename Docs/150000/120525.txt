<DOC>
<DOCNO> 120525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/ekonomi/eko10.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal güvenlikte tek çatı 
</HEADLINE>
<TEXT>

Çalışma, Maliye ve Sağlık bakanları, sosyal güvenlik kuruluşlarının tek çatı altında toplanması yönünde karar aldı 
     ANKARA Milliyet 

     Çalışma ve Sosyal Güvenlik Bakanlığı, sosyal güvenlik kurumlarını tek çatı altında toplayacak. Bakanlık’tan yapılan açıklamaya göre, Çalışma ve Sosyal Güvenlik Bakanı Murat Başesgioğlu, Maliye Bakanı Kemal Unakıtan ile Sağlık Bakanı Recep Akdağ, dün Maliye Bakanlığı’nda bir toplantı yaptılar. İlgili bakanlıkların üst düzey bürokratlarının da katıldığı toplantı, üç saat sürdü. 
     Sosyal güvenlik kurumlarında meydana gelen açıkların kapatılması ile kurumlarda norm ve standart birliğin sağlanmasına yönelik olarak yapılan komisyon toplantısında, sosyal güvenlik kurumlarının tek çatı altında toplanması görevi Çalışma ve Sosyal Güvenlik Bakanlığı’na verildi. Komisyon, konuyla ilgili çalışmalarına başladı. 
     
Maliye’ye takılmıştı      Ecevit başbakanlığındaki 57. Hükümet döneminde de sosyal güvenlik kuruluşlarının tek çatı altında toplanması gündeme gelmesine rağmen Maliye Bakanlığı, Emekli Sandığı’nın SSK ve Bağ - Kur’la aynı çatı içinde bulunmasına karşı çıktığı için bu düzenleme uygulamaya konulmamıştı. 57. Hükümet bir koalisyon hükümeti olduğu için Maliye Bakanlığı’nı bünyesinde bulunduran ANAP kanadı bu öneriye karşı çıkmıştı. 
     58. Hükümet tek bir parti hükümeti olduğu için bu düzenlemenin yapılması mümkün gözüküyor. Bununla birlikte emeklilik koşulları, ödemeler, sağlık yardımları gibi birçok konuda SSK ile Emekli Sandığı uygulamaları çok farklı bulunuyor. Öncelikle bu konularda bir norm birliğinin sağlanması, daha sonra bu kuruluşların tek çatı altında birleştirilmesi mümkün olabilir. 
     



 EKONOMİ 
























</TEXT>
</DOC>
