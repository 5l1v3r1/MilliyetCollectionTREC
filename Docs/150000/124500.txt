<DOC>
<DOCNO> 124500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur13.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Kıbrıs pazarlık masasına katiyen konulamaz'' 
</HEADLINE>
<TEXT>

     DSP Genel Başkanı Bülent Ecevit, Türkiye'nin AB'ye üyeliğinde Kıbrıs meselesinin pazarlık masasına konulamayacağını belirterek, ''Kıbrıs konusu, aslında AB'yi ilgilendirmez'' dedi. 
     Ecevit, eşi Rahşan Ecevit ve eski Dışişleri Bakanı Şükrü Sina Gürel ile İbni Sina Hastanesi'ne gelerek, KKTC Cumhurbaşkanı Rauf Denktaş'ı ziyaret etti. 
     Hastaneden ayrılırken gazetecilere açıklama yapan Ecevit, Denktaş'ı hem sağlık hem de moral bakımından kararlı bir liderin huzuru içinde gördüğünü, bunun da kendisine manevi bir güç verdiğini söyledi. 
     Bülent Ecevit, Kıbrıs meselesinin, KKTC'nin varlığı ve bağımsızlığı ile Kıbrıs Türkleri'nin yanı sıra Türkiye'nin de güvenliği bakımından önemli olduğunu kaydetti. 
     Ecevit, bazı gazetecilerin, konuyu değerlendirirken bu gerçeği gözönünde tutmaları gerektiğini ifade ederek, ''Öyle birkaç köy gitsin ne var diyen aklıevvel bazı gazeteci ve yazarlar konuşuyorlar. Bu akıl alacak şey değildir. Köy gitmez sadece, bütün Kıbrıs gider. 1974 öncesinde Türkler'in karşılaştığı felaketlerin çok daha ağırları gerçekleşir, eğer aşırı ödünler verilecek olursa. Onun için Kıbrıs'la ilgili müzakereler çok dikkatli bir şeklide sürdürülmeli'' diye konuştu. 
     AB'den müzakere tarihi verilirse Kıbrıs sorunun çözümünün kolaylaşacağı açıklamalarını değerlendirirken de Ecevit, ''Kıbrıs, pazarlık masasına katiyen konulamaz'' dedi. 
     Ecevit, ''Siz tarih verin, biz de Kıbrıs'tan bu ödünleri verelim'' şeklindeki açıklamaları değerlendirirken de, ''Bu olacak şey değildir. Kıbrıs konusu, aslında AB'yi ilgilendirmez. Kıbrıs'la ilgili sadece 3 devlet vardır. Türkiye, Yunanistan ve İngiltere'yi ilgilendirir. Onun dışında başka hiçbir AB ülkesini ilgilendirmez'' diye konuştu. 
     
     ''AVRUPA ÜLKELERİ KORKUYORLAR'' 

     Türkiye'ye müzakere tarihi olarak 2004'ün verilmesine ilişkin değerlendirmesinin sorulması üzerine de Ecevit, şunları kaydetti 
     ''Türkiye'nin AB ile ilişkisini sürdürmesi hiç kolay olmayacaktır. Aslında Türkiye'yi AB üyesi olarak görmek istemiyorlar. Türkiye tam üye olursa, AB parlamentosunun çoğunluğunu oluşturacaktır. Bunu içlerine sindiremiyorlar. Türkiye, aynı zamanda Müslüman ülke olduğu için, bunu açıktan söyleyemeyenler var ama gönüllerinde olanlar da var. 
     Ayrıca Türkiye potansiyeli bakımından da güçlü bir ülke. Türkiye'yi aralarında görmekten çekiniyorlar. Türkiye'yi kolay kolay içlerine sindiremeyecekler ama Türkiye'yi gözardı da edemeyecekler. 
     Türkiye, 600 yıllık bir devlet ve aynı zamanda hem Avrupa hem de Asya ülkesidir. Avrupa ülkeleri bundan korkuyor. Türkiye'nin üyeliği 1 yıl ertelenmiş, ertelenmemiş önemli değil. Türkiye'yi hem istiyorlar hem vazgeçemiyorlar ama er ya da geç içlerine sindirecekler. Çünkü Türkiye çok önemli, çok güçlü bir Avrupa ülkesidir.'' Denktaş'ı, ayrıca, BBP Genel Başkanı Muhsin Yazıcıoğlu ve ATO Başkanı Sinan Aygün de ziyaret ederek, geçmiş olsun dileğinde bulundular. 
     





</TEXT>
</DOC>
