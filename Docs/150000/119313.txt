<DOC>
<DOCNO> 119313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/siyaset/siy03.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’nin Batı’ya dönük yüzü’ 
</HEADLINE>
<TEXT>

     DIŞ HABERLER SERVİSİ 

     Abdullah Gül’ün hükümeti kurmakla görevlendirilmesi, yabancı ajans haberlerinde geniş yer buldu. Dünya çapında haber servisi yapan büyük ajanslar, Batı yanlısı bir kişi olduğuna dikkat çektikleri Gül için "AKP’nin Batı’ya dönük yüzü" yorumunu yaptılar. 
     Fransız haber ajansı AFP, Gül’ün "ılımlı bir şahsiyet" olduğunu vurguladı. Ekonomi eğitimi gören Gül’ün "Batı yanlısı ve ılımlı" kanadın temsilcisi olduğunu belirten ajans, Gül’ün kapatılan FP içinde de "gelenekçiler" karşısında "yenilikçileri" temsil ettiğini hatırlattı. 
     
     Dış politika uzmanı 
     İngiliz Reuters ajansı da, ekonomist ve dış politika uzmanı olarak tanıttığı Gül’ün, Türkiye’nin AB üyeliği hedefinin ve ABD ile yakın ilişkilerin güçlü bir savunucusu olduğunu kaydetti. 
     Amerikan Associated Press AP ajansı, Gül’ün, Batı yanlısı ve partisinin önde gelen ılımlı bir şahsiyeti olduğu yorumunu yaptı. 
     Rus basını da Abdullah Gül için "önde gelen bir ekonomist ve dış politika uzmanı" değerlendirmesini yaptı. Gül’ün 58’inci Hükümet’i kurmakla görevlendirilmesi, yabancı televizyonların haber bültenlerinde ayrıntılı olarak ekrana yansıdı. Alman 2. TV kanalı ZDF, "Gül, ekonomist, politika uzmanı ve reformcu" derken, Avusturya televizyonu ORF, Gül’ü, "AKP’de Erdoğan’ın arkasında duran 2. adam" diye tanıttı. 
     



 SİYASET 

















</TEXT>
</DOC>
