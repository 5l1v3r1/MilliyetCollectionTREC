<DOC>
<DOCNO> 118931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur21.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı'ndan Kıbrıs Planı değerlendirmesi... 
</HEADLINE>
<TEXT>

     KKTC Cumhurbaşkanı Vekili ve Cumhuriyet Meclisi Başkanı Vehbi Zeki Serter, BM Genel Sekreteri Kofi Annan'ın Kıbrıs sorununun çözümü için taraflara sunduğu çözüm planında, Türk tarafından büyük oranda toprak tavizinin istendiğini belirterek, bunun kabul edilemeyeceğini söyledi. 
     KKTC'nin 19. kuruluş yıldönümü törenlerine katılmak üzere adaya gelen Genelkurmay Başkanı Orgeneral Hilmi Özkök, Cumhuriyet Meclisi'nde, Serter, Başbakan Derviş Eroğlu ve Türkiye'nin Lefkoşa Büyükelçisi Hayati Güven ile görüştü. 
     Serter, görüşmede yaptığı açıklamada, ''Kıbrıs'ın bugünlerde tarihinin en kritik dönemini yaşadığını'' belirterek, Annan tarafından taraflara sunulan çözüm paketinin Türk tarafınca halen incelendiğini söyledi. 
     Paketin olumlu yanları yanında olumsuz pek çok yanının da bulunduğuna işaret eden Serter, şunları söyledi 
     ''Öncelikle toprak konusunda istenmekte olan taviz çok büyüktür ve bizce kabul edilmez durumdadır. Ayrıca içimize sokulmak istenen 70-80 bin civarındaki Rum'un, iki ayrı bölgeliliği sulandıracağı durumu ortadadır. Garanti ve İttifak Anlaşmaları da sulandırılmak istenmektedir. Bir de anlaşmadan sonra Kıbrıs Türkü'nün teminatı olan Türk Silahlı Kuvvetleri'nin asker sayısında önemli derecede azaltma istenmektedirler. Biz bu şartları kabul edemeyiz.'' Tüm iyi niyetlerini ortaya koyarak planı inceleyeceklerini belirten Serter, milli değerlerden asla fedakarlık etmeme gayretinde olduklarını söyledi. Kıbrıs Türkü'nün 1974 Mutlu Barış Harekatı ile bugünkü özgür durumuna ve insanca yaşama onuruna kavuştuğunu ifade eden Serter, ''Bizleri eski acılı günlere hiçbir plan götüremez. Bizleri bağlı olduğumuz anavatanımızdan ve et-tırnak gibi birlikte olduğumuz kahraman Türk Silahlı Kuvvetlerimizden hiçbir güç ayıramaz'' diye konuştu. 
     Genelkurmay Başkanı Orgeneral Hilmi Özkök de, Serter'in, Annan'ın çözüm planı konusundaki açıklamasına atıfta bulunarak, ''Umarım, biraz önce bahsettiğiniz konularda, bizim burada yaşayan insanlarımızın güvenliğini, esenliğini, iki devletin egemenliğini ve beraberliğini öngören bir anlaşma üzerinde bir ön mutabakat sağlarsınız. Öncelikle tabii biz, Kıbrıs Türk halkına ve KKTC'ye bunun güvenlik ve esenlik getirmesini diliyoruz'' dedi. 
     KKTC'nin 19. kuruluş yıldönümü için adaya geldiğini belirten Orgeneral Özkök, bu sürenin, yaklaşık olarak Türkiye'nin ömrünün 4'te 1'i olduğunu söyledi. 
     KKTC'de daha önce tümen komutanı olarak da görev yaptığını hatırlatan Orgeneral Özkök, KKTC'ye her gelişinde çok daha iyiye gidildiğini gördüğünü kaydetti. 
     





</TEXT>
</DOC>
