<DOC>
<DOCNO> 145782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo18.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da, jübile maçı hazırlıkları... 
</HEADLINE>
<TEXT>

     Trabzonspor ile İsmail Gökçek'in jübile maçında 29 Mart Cumartesi günü karşı karşıya gelecek olan Galatasaray, bu maçın hazırlıklarını, yaptığı antrenmanla sürdürdü. 
     Teknik direktör Fatih Terim yönetiminde yapılan ve yaklaşık 1 saat 40 dakika süren idmanda sarı-kırmızılı futbolcular, dar alanda top kapma çalışmasının ardından 3'e ayrılarak, gruplar halinde çift kale maç yaptı. Antrenman, depar çalışmasıyla sürdü. 
     Antrenmana, milli takımlarında bulunan futbolcuların yanısıra, izin alarak gittiği ülkesinden henüz dönmeyen Xavier katılmadı. Portekizli futbolcunun, özel işleri nedeniyle izinini uzattığı ve muhtemelen yarın akşam Türkiye'ye geleceği öğrenildi. 
     Galatasaray, bu akşam yapacağı antrenmanla, Trabzonspor ile oynayacağı jübile maçının hazırlıklarını sürdürecek. 

     
</TEXT>
</DOC>
