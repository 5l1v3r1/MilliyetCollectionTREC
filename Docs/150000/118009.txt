<DOC>
<DOCNO> 118009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sontur21.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM önümüzdeki Perşembe günü toplanıyor... 
</HEADLINE>
<TEXT>

     22. Dönem parlamentosunu oluşturacak yeni milletvekilleri 14 Kasım Perşembe günü TBMM Genel Kurulu'nda andiçecekler. 
     TBMM Genel Kurulu, Anayasa hükümlerine göre, Yüksek Seçim Kurulu'nun milletvekili seçiminin kesin sonuçlarını TRT'de ilanını takip eden 5. gün saat 15.00'de çağrısız toplanmasını öngörüyor. 
     Genel Kurul, en yaşlı üye sıfatını taşıyan CHP İstanbul Milletvekili Şükrü Elekdağ başkanlığında toplanacak. Bu birleşimde önce milletvekillerinin andiçme töreni yapılacak. 
     Anayasa'nın 81. Maddesi'nde yer alan Milletvekili andı şöyle 
     ''Devletin varlığı ve bağımsızlığını, vatanın ve milletin bölünmez bütünlüğünü, milletin kayıtsız ve şartsız egemenliğini koruyacağıma hukukun üstünlüğüne, demokratik ve laik Cumhuriyete ve Atatürk ilke ve inkılaplarına bağlı kalacağıma toplumun huzur ve refahı, milli dayanışma ve adalet anlayışı içinde herkesin insan haklarından ve temel hürriyetlerinden yararlanması ülküsünden ve Anayasaya sadakattan ayrılmayacağıma büyük Türk Milleti önünde namusum ve şerefim üzerine andiçerim.'' Andiçme töreninde bulunmayan milletvekilleri, katıldıkları ilk birleşimin başında andiçecekler. Milletvekilleri, seçim çevresi, soyadı ve adlarının alfabe sırasına göre andiçecekler. 
     Milletvekillerinin yemin etmesinin ardından ilk 5 gün içerisinde TBMM Başkanı ve Başkanlık Divanı için adaylık başvuruları yapılacak, ikinci 5 günlük sürede de seçimler gerçekleştirilecek. 
     





</TEXT>
</DOC>
