<DOC>
<DOCNO> 136044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/yasam/yas04.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciadan dönüldü 
</HEADLINE>
<TEXT>

Bandırma Barış Manço Kültür Merkezi’nde çıkan yangında 9 kişi yaralandı, yangın sırasında sinemalarda gösterim olmaması büyük bir faciayı önledi 
     AHMET PESEN, ERDEM ÖZCAN Balıkesir DHA 

     Balıkesir’in Bandırma ilçesinde Barış Manço Kültür Merkezi’nde dün çıkan yangın faciaya neden oluyordu. Yangında, kafeteryada oturanlar canlarını pencereden atlayarak, merdivenlerden inerek kurtardı. 9 kişinin yaralandığı yangının, elektrik kontağından çıktığı sanılıyor. 
     İçinde 350 seyirci kapasiteli iki cep sineması, kafeterya ve alt katında sergi salonu bulunan Kültür Merkezi’nde saat 14.30’da başlayan yangın, kısa sürede büyüdü. Cep sinemalarının gösterimde olmadığı sıradaki yangında, kafeteryada oturan 15 kişi paniğe kapıldı. Burada bulunanlar camdan atlayarak ve uzatılan merdivenlerden inerek hayatlarını kurtardı. 9 kişinin yaralandığı yangının söndürülmesi için Bandırma Belediyesi, 6. Ana Jet Üssü Komutanlığı ve Etibor Genel Müdürlüğü’ne ait yangın ekiplerinden yardım istedi. 500 metrekare alan üzerine kurulan merkezi kullanılamaz hale getiren yangın, 1.5 saatte güçlükle kontrol altına alındı. 
     



 YAŞAM 














</TEXT>
</DOC>
