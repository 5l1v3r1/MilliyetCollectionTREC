<DOC>
<DOCNO> 112443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/soneko21.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansu Çiller "5 yıl içinde 225 milyar dolarlık kaynak yaratacağız" 
</HEADLINE>
<TEXT>

     DYP Genel Başkanı Tansu Çiller, iktidara gelmeleri halinde 5 yıl içinde 225 milyar dolarlık kaynak yaratacaklarını söyledi. 
     Türkiye İhracatçılar Meclisi TİM tarafından düzenlenen ''İhracatçılar Soruyor, Liderler Cevaplıyor'' toplantısına katılarak üretim ve ihracatla ilgili politikalarını anlatan Çiller, Türkiye ekonomisinin kendileri iktidarı bıraktıklarından bu yana çok farklı yönlere gittiğini ve 1999 yılından bu yana söyledikleri herşeyin gerçekleştiğini ifade etti. 
     Türkiye'de 1999'dan bu yana 5 ekonomik kriz yaşandığını belirten Tansu Çiller, Türkiye'nin üretmeden, borç alarak sorunları çözme yoluna gittiğini savundu. 
     Dış ve iç borç stoklarının ciddi oranlarda yükseldiğini dile getiren Tansu Çiller, Türkiye Cumhuriyeti'nin iç borcunun 75 yılda 4.5 katrilyon lira olarak gerçekleştiğini, ancak bu rakamın son 5 yılda 137 katrilyon liraya yükseldiğini bildirdi. 
     Türkiye'nin IMF'ye en fazla borcu olan ülke olduğunu kaydeden Çiller, ''Ankara'nın da düzelmediğini görüyoruz. Tüm bu borçlara karşın kamu açığının yüzde 43'lere çıktığını görüyoruz. Bu bir rekor. Bu, bugünkü noktanın ne kadar vahim olduğunu gösteriyor'' diye konuştu. 
     Tansu Çiller, Ankara'nın etkinleşip küçülmesi gerektiğini de kaydetti. 
     Konuşmasında ihracat ve turizm konularına da değinen Çiller, ''Türkiye borçları ödeyecekse, önem taşıyan, ihracata yeniden ivme kazandırmaktır'' dedi. 
     Türkiye'nin borçları büyürken, döviz kazanma kapasitesinin çok az büyüme imkanına sahip olduğuna değinen Çiller, kendileri bıraktığında yüzde 8.3 büyüme oranına sahip olan Türkiye'nin eksi yüzde 9.4 ile en hızlı küçülen ülkelerden biri olduğunu söyledi. 
     Kişi başı gelirin 3 bin dolardan 2 bin dolara gerilediğini belirten Çiller, kendi dönemlerinde vergi gelirlerinin yarısının faiz ödemelerine ayrıldığını, bugün ise vergilerin yüzde 117'sinin borç ödemesine ayrıldığını ifade etti. 
     Önem taşıyan konunun, Türkiye'de ihracat ve turizmde atılım meydana getirebilmek olduğunu kaydeden Çiller, bunun için sağlıklı bir kur politikası ve haklı rekabet ortamının sağlanması gerektiğini vurguladı. 
     
     5 YILDA 225 MİLYAR DOLARLIK KAYNAK YARATACAĞIZ 
     Haklı rekabetin KDV iadeleri ve petrol ve elektrik gibi girdilerin dünya fiyatları seviyesine indirilmesinden geçtiğini anlatan Çiller, şöyle devam etti 
     ''Biz, Türkiye'de yepyeni bir yaklaşım başlatmak istiyoruz. Türkiye'nin en önemli meselesi iç borçtur. Bunun için kendi kaynaklarımızı gündeme getirmemiz gerekiyor. Biz, 5 yıl içerisinde 225 milyar dolarlık bir kaynak yaratacağız. Ne var bu kaynağın içerisinde Ek gelirler var. Vergi oranlarını indirdiğiniz zaman, ilk yıl kaynak gelmeyecek ama ikinci yıl üretimin de artmasıyla birlikte Hazine daha fazla para toplayabilecek. 
     Birikmiş vergi borçlarının gecikme zammını da kaldırdığımız zaman, buradan 1 milyar dolar gelecek. SSK primleri indirilecek. 2-3 yıl istihdam vergisi alınmayacak. Bu şekilde kayıtdışı istihdam da kayıt altına alınmış olacak.'' Özelleştirmeden 3 milyar dolar kaynak yaratılacağını, ayrıca öncelikle özelleştirme kurumunun kendisini özelleştirmek istediklerine işaret eden Çiller, ''özelleştirmeye bağlı sıradaki KİT'lerin yıllık zararı 3.5 milyar dolar. Hepsini satsak 3 milyar dolar. Bunlar beklerken her yıl 3.5 milyar dolar zarar kaydediyor. Bedelli askerlik uygulamasından da ilk yıl yarım milyar dolar, ayrıca hazine arazileri, gecekondu ve çarpık yerleşim konularında da ek gelir getirici projeler var'' şeklinde konuştu. 
     DYP lideri, kar garantili 5 yıl vadeli GAP senedi çıkarmayı düşündüklerini, bunun birinci yıl 6.1 milyar dolar kaynak sağlayacağını vurguladı. 
     
     ''BİZ FARKLIYIZ'' 
     Türkiye'nin 2003 yılında yüzde 7.5-8 oranında büyümesini hedeflediklerini anlatan Çiller, enflasyonun da 4 yılın sonunda yüzde 4'e gerileyeceğini bildirdi. Çiller, şunları kaydetti 
     '' Bunları nereden biliyorsunuz diyeceksiniz. Biz, 1999'dan bu yana ne söylediysek çıktı. Biz farklıyız. 5 yıldır iktidarda değiliz. Kimse bizi aynı kefeye koymasın. 5 yıldır DYP yok. Bizim Meclis'te olmamız iktidarda olduğumuzu göstermez. 5 yıldır iktidarda olmadığımız için Türkiye bu hale geldi.'' Tansu Çiller daha sonra, ihracatçıların sorularını yanıtladı. 
     





</TEXT>
</DOC>
