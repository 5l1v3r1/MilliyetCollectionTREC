<DOC>
<DOCNO> 123810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur21.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "2005 tarihi Türkiye'de hayal kırıklığı yarattı" 
</HEADLINE>
<TEXT>

     CHP Genel Başkanı Deniz Baykal, ''Avrupa Birliği AB için müzakere tarihi olarak 2005 yılının telaffuz edilmesinin Türkiye'de hayal kırıklığı yarattığını'' belirterek, ''Umarım, Zirve toplandıktan sonra daha farklı bir tarihe geçme ihtiyacını onlar da kabul edeceklerdir, etmelidirler'' dedi. 
     Baykal, Sultanahmet'teki Marmara Üniversite Rektörlük Binası'nda düzenlenen ''AB ve Türk-Alman İlişkileri'' konulu konferanstan önce, basın mensuplarının AB'ye ilişkin sorularını yanıtladı. 
     Bir gazetecinin, Almanya Dışişleri Bakanı Fischer'in ''2005 tarihi için Avrupa'da büyük bir mutabakatın olduğu'' yönündeki sözlerini hatırlatarak, ''Fischer, 'Neden 2005 ' sorusuna da 'Yeni Hükümeti izlemek gerekiyor' dedi. Siz bunu nasıl değerlendiriyorsunuz '' şeklindeki sorusu üzerine Baykal, şöyle konuştu 
     ''AB için üyelik müzakerelerine yönelik takvim alacak olan Hükümet değil, Türkiye'dir. Türkiye de, üyelik müzakerelerine başlamanın gereklerini yerine getirmiştir. Müzakerelere başlamak Türkiye'nin hakkıdır. O nedenle 'Hükümeti izleyeceğiz, göreceğiz. Ona göre takvim vereceğiz' demek, doğru değildir.'' Baykal, mevcut Hükümeti Türk halkının seçtiğini ve Hükümet'in de görev başında olduğunu ifade ederek, ''Hükümet'in şu ya da bu olmasının önemli olmadığını, Türkiye'nin üyelik müzakerelerine başlaması gerektiğini'' bildirdi. 
     Bunun, Türkiye'nin yıllardır yaptığı çalışmaların doğal sonucu olduğunu dile getiren Baykal, ''Bunu bekliyoruz, bunu istiyoruz. 2005 tarihi, Türkiye'de hayal kırıklığı yarattı. Umarım, Zirve toplandıktan sonra, daha farklı bir tarihe geçme ihtiyacını onlar da kabul edeceklerdir, etmelidirler'' diye konuştu. 
     
     ''HÜKÜMET'İN TAVRINI DESTEKLİYORUZ'' 
     Baykal, 2005 tarihi karşısında Hükümet'in takındığı tavrı muhalefet partisi olarak desteklediklerini belirterek, dün Başbakan Abdullah Gül ile yaptığı toplantıda, bunu kendisine ifade ettiğini vurguladı. 
     Başbakan Gül'ün, kendisinin de desteğini alarak Kopenhag'a gittiğini kaydeden Baykal, Gül'ün tarih almak için gayret göstereceğini söyledi. 
     CHP Genel Başkanı Baykal, ''Bundan sonra Türkiye'nin izleyeceği politika ne olmalıdır Kopenhag'a gitmemenizin nedeni ne '' şeklindeki soru üzerine de, ''2005 tarihinin telaffuz edilmiş olması, Türkiye'de AB'yi önemseyen ve Türkiye'nin AB'ye girmesini içtenlikle isteyen pek çok çevrede hayal kırıklığı yaratmıştır'' dedi. 
     ''Cumhurbaşkanı Ahmet Necdet Sezer'in, bu anlayışını Zirve toplantısına gitmeyerek ortaya koyduğunu'' anlatan Baykal, ''Cumhurbaşkanı'nın anlayışını paylaşıyorum'' diye konuştu. 
     





</TEXT>
</DOC>
