<DOC>
<DOCNO> 100442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/siyaset/siyz1.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     YTP’nin amblemi dikensiz gül 
     ANKARA Milliyet 

     Kamuoyunda tartışma yaratan baba - kız ambleminin ardından arayışa giren YTP, çalışmalarını tamamladı. YTP’nin yeni ambleminin beyaz zemin üzerine "kırmızı gül" olduğu belirtildi. YTP Genel Başkanı İsmail Cem ise amblemlerinin değiştirilmesine karar verildiğini söylerken, amblem hakkında bilgi vermedi. YTP’li yetkililer, "Kırmızı gül sosyal demokrasiyi, barışı ve emeği simgeleyecek, sevgiyi çağrıştıracak" derken, gül motifinin Avrupa’da da solun simgesi olarak kullanıldığını söylediler. 
     
     Talay Kimseye teklifte bulunmadım 
     ANKARA Milliyet 

     YTP Genel Sekreteri İstemihan Talay, Aksaray Oda Başkanı Mustafa Saatçioğlu’na "Bizim teşkilatı burada sen kur" yönünde bir teklifte bulunmadığını açıkladı. Talay, Milliyet’in önceki günkü sayısında yer alan "YTP Aksaray’da MHP’ye emanet" başlıklı haberle ilgili olarak yaptığı açıklamada, Aksaray’da vatandaşlarla sohbet ettiğini belirtti. Ancak Talay, bu ziyaret sırasında Saatçioğlu’ndan, partisinin il örgütünü kurma çalışmalarına katılması konusunda herhangi bir istemde bulunmadığını vurguladı. 
     
     Sezgin Benim yuvam DSP’dir 
     ANKARA Milliyet 

     DSP’den istifa edip YTP’nin kurucusu olduktan sonra yeni partide 24 saat bile kalmadan geri dönen DSP İzmir Milletvekili Rahmi Sezgin, "Ben küserek ayrılmadım. Benim yuvam burası. Kendimi partimden ayrı çok kötü hissettim, sabaha kadar uyuyamadım. Yuvama geri döndüm" dedi. Rahşan Ecevit’e en bağlı milletvekilleri arasında yer alan ve DSP İzmir Milletvekili Güler Aslan’ın çok yakın arkadaşı olan Sezgin, YTP çatısı altında kaldığı sürenin çok sınırlı olması nedeniyle, "Rahşan Ecevit’in ajanı" suçlamasıyla bile karşılaşmıştı. 
     
     ’Seçim’de yeni senaryo İttifak çıkmazsa erteleme olabilir 
     ANKARA Milliyet 

     Türkiye, seçim takviminin açıklanmasıyla 3 Kasım’daki seçimlere odaklanırken, merkezde güç birliği arayışlarından sonuç alınmazsa TBMM’nin açılacağı 1 Ekim’den sonra seçimlerin ertelenme olasılığının artacağı konuşuluyor. Kulislerde konuşulanlara göre, son günlerde "merkezde birleşmeyi sağlamak" amacıyla yapılan toplantılarda dile getirilen görüşler şöyle "Bu parçalı yapı AKP’nin işine geliyor. Her yerden AKP’nin önde olduğu haberleri geliyor. Bu parçalı yapıyı bir araya getiremezsek, merkez açısından sonuç hezimet olacak. Merkezde güç birliği sağlanamazsa, 1 Ekim’de Meclis’in açılmasından sonra seçimleri erteleme formülü, her partide, taraftar bulur." Bu görüşe, özellikle barajın altında kalma riski bulunan partilerin taraftar olması bekleniyor. 
     
     YSK Başkanı açıkladı Parti ittifakları seçimi etkilemez 
     ANKARA Milliyet 

     YSK Başkanı Tufan Algan, referandum ve anket yapılmasının ve yayımlanmasının bugünden itibaren yasak kapsamına girdiğini söyledi. Algan, Seçim Kanunu’nda ittifakların oluşturulmasına olanak sağlayacak değişikliklerin de seçimleri etkilemeyeceğini ifade etti. YSK’da bir araya gelen Algan ve RTÜK Başkanı Fatih Karaca, görüşme öncesi açıklamalarda bulundu. Seçim sürecinin yarın bugün başlayacağını kaydeden Tufan Algan, basın kuruluşlarının fırsat eşitliğine yer vermelerini isteyerek, "Bir partiyi ya da bir adayı öne çıkarıp onun hakkında devamlı yayın yapmak, yayın ilkelerine aykırılık teşkil eder. Kamuoyu araştırmaları, referandum ve anketler de seçimin başlangıç tarihi olan 7 Ağustos’tan itibaren yasak kapsamındadır" dedi. 
     



 SİYASET 















</TEXT>
</DOC>
