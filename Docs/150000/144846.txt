<DOC>
<DOCNO> 144846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur11.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT Genel Müdürü Yücel Yener, görevinden istifa etti 
</HEADLINE>
<TEXT>

     TRT Genel Müdürü Yücel Yener, görevinden istifa etti. 
     Yener, istifasına ilişkin yaptığı yazılı açıklamada, şunları kaydetti 
     ''18 Temmuz 1997 tarihinden bu yana sürdürdüğüm Genel Müdürlük görevimden, 24 Mart 2003 tarihi itibariyle ayrılıyorum. İstifa dilekçemi Başbakanlığa sundum. 
     Görev yaptığım süre içerisinde yakın çalışma arkadaşlarım ve tüm TRT çalışanlarının büyük katkılarıyla kurumun gençleştirilmesi, bilgi ve teknolojisinin yenilenmesi, reklam gelirlerinin rekor düzeyde artırılarak kurum gelirlerinin özellikle son 3 yılda yükseltilmesi, izlenme oranlarının büyük oranda artırılması, Kurum prestij ve güvenilirliğinin en üst düzeye taşınması gerçekleştirildi. 
     Yine biz bu süre içerisinde, toplumsal ve kültürel hayatımızın gelişmesine, insanımızın eğitim düzeyinin yükselmesine yardımcı olmayı, doğru, tarafsız haberciliği, Türkçemizin güzel kullanılmasını, demokrasinin öğretilmesine ve geliştirilmesine, ulusal çıkarlarımızı korumaya, Atatürk ilke ve inkılaplarının kökleşmesine ve Türkiye Cumhuriyeti Devleti'nin çağdaş uygarlık düzeyine ulaşma hedefine katkıda bulunmayı ilke edindik. 
     Anayasamızın 133. maddesinde belirtildiği gibi TRT Kurumunun gerçek anlamda bir kamu yayın kurumu olması için büyük çaba içerisinde olduk. 
     Bütün bunları Anayasa, TRT Yasası, kamu yayın ilkeleri ve geleneklerimizden ödün vermeden gerçekleştirdik. 
     Tüm bu süreçte, bizlere destek ve katkı sağlayan Türkiye Cumhuriyeti hükümetlerine, TRT ile ilgili Devlet bakanlarına, kamu kurum ve kuruluşlarına, kamu görevlilerine, ayrıca özel sektördeki kurum, kuruluş ve kişilere şahsım ve kurumum adına şükranlarımı sunarım. 
     Dileğimiz, TRT yasasının değiştirilerek 'Yeniden Yapılanma-Değişim Programının' tüm unsurlarıyla hayata geçirilmesi ve kurumumuzun 40 yıl önceki özerk yapısına kavuşturulmasıdır. 
     Bizden sonra görev alacak değerli arkadaşlarımızın da bu misyonu sahipleneceğine ve bu hususların gerçekleştirilmesinde büyük çabaları olacağına inanıyorum. 
     TRT Kurumu, bugün olduğu gibi yarın da Türkiye Cumhuriyeti Devleti'nin ve Türk Ulusu'nun emrinde, Anayasa, yasalar ve kamu yayın ilkelerinden ve çağdaş yayıncılık anlayışından ödün vermeden yayınlarını sürdürecektir.'' 
     





</TEXT>
</DOC>
