<DOC>
<DOCNO> 102290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur17.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li 9'lardan Baykal'a destek... 
</HEADLINE>
<TEXT>

     DSP Grubu'nda ''Dokuzlar'' olarak adlandırılan milletvekilleri, merkez solun güçbirliğinde DSP'nin de mutlaka yerine almasa gerektiğine inandıklarını, Genel Başkan ve Başbakan Bülent Ecevit'in bu konuda tarihi sorumluluğu bulunduğunu bildirdiler. 
     Ali Arabacı, Ahmet Arkan, Bayram Fırat Dayanıklı, Cengiz Güleç, Uluç Gürkan, Emin Karaa, Sadık Kırbaş, Tahir Köse ve Ertuğrul Kumcuoğlu tarafından yapılan ortak açıklamada, ''Dokuzlar olarak DSP Grubu'nda başlattıkları'' merkez solda güçbirliği arayışlarının son günlerde geldiği noktanın sevindirici olduğu bildirildi. ''Yeni bir bölünme girişiminin sonuçsuz kalmış olması da sevindiricidir'' denilen açıklamada, şu görüşlere yer verildi 
     ''Bu güçbirliğinde DSP'nin de yerini mutlaka alması gerekliliğine inanıyoruz. Bu güçbirliği eksik kalmamalı ve kişiye odaklı olmamalıdır. Bu güçbirliği kişilerin birlikteliği anlayışından çıkıp siyasal bir projeye dönüştürülmelidir. 
     DSP Genel Başkanı ve Başbakan Sayın Bülent Ecevit'in bunu gerçekleştirme konusunda tarihi bir sorumluluğu bulunmaktadır. Merkez solda yer alan siyasetçilerin zaman içinde genel başkan ve başbakanlığını yapmış olması, Sayın Ecevit'in güçbirliği oluşturulması onurunu paylaşmasını zorunlu kılmaktadır. Bundan kaçınmanın açıklaması olamaz. 
     Sayın Ecevit, önümüzdeki seçimlerden sonra doğabilecek tehlikeleri işaret etmekle yetinmemeli, doğruya taraf olmalı ve gereğini yerine getirmelidir. 
     Toplumun büyük bir kesiminin açlık ve yoksulluk sınırında yaşadığı, işsizliğin büyük boyutlara ulaştığı ülkemizde solda güçbirliğinin anlam ve önemi daha da artmaktadır.'' 
     





</TEXT>
</DOC>
