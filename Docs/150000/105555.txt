<DOC>
<DOCNO> 105555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur19.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsamettin Özkan, YTP'ye Genel Başkan Yardımcısı olacak 
</HEADLINE>
<TEXT>

     YTP Genel Sekreteri İstemihan Talay, ''Bizimle beraber yola çıkıp da yarı yolda bırakanlar nedeniyle Kurucular Kurulu toplantımızı yapamadık. Toplantıyı yaptıktan sonra Sayın Hüsamettin Özkan, Genel Başkan Yardımcısı olarak görev yapacak'' dedi. 
     YTP'ye gençlerden oluşan ve 150 kişi oldukları belirtilen grubun katılımı dolayısıyla parti genel merkezinde tören düzenlendi. 
     Talay, törende yaptığı konuşmada, gençlerin katılımıyla güç kazandıklarını, gençlerin siyasetin geleceği olduğunu ifade etti İstemihan Talay, ''Eskimiş, yaşlanmış, hatta kurumuş gövde ve dallar, yapay yöntemlerle yapılan aşıları kabul etmez. Ama, değişimi, yenileşmeyi tabandan gelen gençlerle başlatıp büyütürseniz, o siyaset her zaman gelişir ve geleceğe güçlü bir şekilde devam eder'' diye konuştu. 
     Törenden sonra, gazetecilerin sorularını yanıtlayan Talay, ''Açılışlar, katılımlar gerçekleştiriyorsunuz. Sayın Özkan, niye bu karede yok '' şeklindeki soru üzerine, Özkan'ın her zaman yanlarında olduğunu söyledi. 
     Parti kurulduğunda 30 Parti Meclisi üyesinin seçildiğini, Özkan'ın dahil olduğu 20'sinin seçiminin de daha sonraki toplantıya bırakıldığını kaydeden Talay, şöyle konuştu 
     ''Genel başkan yardımcılıklarından 1'i Hüsamettin Özkan'a, 1'i de Kemal Derviş'e ayrılmıştı. Öyle yola çıkıldı. Ama, daha sonra bu ikinci aşama toplantıyı, beraber yola çıkıp da yarı yolda bırakanlar nedeniyle gerçekleştiremedik. Kurucular Kurulu toplantısından sonraki seçimin ardından Sayın Özkan, Genel Başkan Yardımcısı olarak görev yapacak.'' 
     
     ''DTP İLE İTTİFAK OLUMLU AŞAMADA'' 
     Talay, DTP ile yapmayı düşündükleri ittifakın hangi aşamada olduğunun sorulması üzerine de, ''Çok olumlu aşamada. Birkaç gün içinde bütün kararlar sonuçlarıyla kamuoyuna ilan edilecek. Bu, muhtemelen Cuma günü olacak'' dedi. 
     Hazine'den alacakları yardımla ilgili bazı sorunların bulunduğunun hatırlatılması üzerine de Talay, ''Şu anda bütün formaliteler tamamlandı. Yüksek Seçim Kurulu'ndan çıkacak bir yazı sonucunda o kaynağı da alma imkanımız doğacak'' diye konuştu. 
     





</TEXT>
</DOC>
