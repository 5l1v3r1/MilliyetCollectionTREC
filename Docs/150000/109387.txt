<DOC>
<DOCNO> 109387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/ekonomi/eko01.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasaların gözü Irak ile ilgili gelişmelerde 
</HEADLINE>
<TEXT>
Blair sinyal verdi, borsalar dalgalandı 
İngiltere Başbakanı Tony Blair’in Irak’ın kimyasal silah kullanma kapasitesi ile ilgili sözleri dünya borsalarını dalgalandırdı. Gün içinde yüzde 5’i aşan düşüşler oldu 
     EKONOMİ SERVİSİ 

     İngiltere Başbakanı Tony Blair’in dün parlamentoda yapılan acil durum toplantısında, Irak’ın elinde hemen kullanabileceği kimyasal silahlar bulunduğunu açıklaması, bir savaş sinyali olarak yorumlandı. Dünya borsaları dalgalandı. Gün içinde yüzde 5’i aşan düşüşler yaşandı. Petrol fiyatları tırmanmaya başladı. 
     İngiltere’de FTSE 100 endeksi, yüzde 3.5 gerileyerek son altı yılın en düşük seviyesine indi. Almanya’da yüzde 5.04 oranında düşen DAX endeksindeki en büyük etmen ise yine savaş korkusu oldu. DAX son beş yılın en düşük seviyesine geriledi. Fransa ve İtalya’da da düşüşler oldu. 
     Bankacılık ve sigortacılık hisselerinin başı çektiği düşüşlerde euro bölgesinde deflasyon korkusu ve ABD piyasalarındaki düşüş endişesi de etkili oldu. Avrupa’de en hızlı düşüş ise Lafarge hisselerinde oldu. 
     
     Tüketici endeksi toparladı 
     ABD borsaları da düşüşle açıldı. Dow Jones açılışta yüzde 1.35. Nasdaq ise yüzde 1.02 değer kaybetti. Nasdaq son altı yılın en düşük seviyelerine geriledi. 
     ABD’deki tüketici güven endeksi rakamlarının beklenenden daha iyi çıkması üzerine borsalar kapanışa doğru toparlanmaya başlayarak, gün içindeki kayıplarının bir kısmını telafi ettiler. Uzmanlar, şirketlerden gelen kötü haberlerin de borsaların hızlı düşmesinde etkili olduğunu belirttiler. 
     Seçimi erteletme girişimleri sonuçsuz kalmasına karşın Avrupa’daki düşüşlerin etkisiyle İMKB de dün yüzde 2.26 düştü. 
     
Petrol fiyatları tırmanıyor      Tony Blair’in açıklamaları petrol piyasasında da etkisini gösterdi. Fiyatlar son 19 ayın en yüksek düzeyine çıktı. 
     Dün New York borsasında ham petrolün varil fiyatı gün içinde 31.20 dolara kadar çıktı. Londra borsasında Brent petrolün fiyatı da 29.28 dolara yükseldi. 
     Bu arada yatırımcılar daha güvenli olan hazine bonolarına yöneldiler. Dün geç saatlerde yapılan ABD Merkez Bankası toplantısı da piyasalarda faizlerle ilgili şüpheler doğurdu. Altın fiyatları da son 9 haftanın en yüksek seviyesine ulaştı. 
     
Dünya borsaları önce düştü, sonra toparlandı Borsa Gün içindeki en yüksek kayıp Kapanıştaki kayıp New York -0.93 -0.76 S P -0.96 -0.72 Londra -4.10 -1.76 Paris -4.80 -2.03 Frankfurt -5.04 -2.24 Milano -3.51 0.75 Madrid -3.38 -3.38 Tokyo -3.09 -1.68 Atina -2.48 -1.91 İstanbul -2.94 -2.26      
     



 EKONOMİ 


















</TEXT>
</DOC>
