<DOC>
<DOCNO> 126192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sondun17.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore'nin nükleer faaliyetlerini yeniden başlatması... 
</HEADLINE>
<TEXT>

     Fransa, Kuzey Kore'nin nükleer santrallerinden birinden izleme cihazlarını çıkarmasını kınarken, Japonya, cihazların devre dışı bırakılmasından üzüntü duyduğunu bildirdi. 
     Fransa Dışişleri Bakanlığı açıklamasında, ''Fransa, Kuzey Kore'nin, Yongbyon'daki nükleer tesiste bulunan Uluslararası Atom Enerjisi Kurumu'na ait kameralar ve mühürleri sökme girişiminden üzüntü duyar'' denildi. 
     Japonya Dışişleri Bakanı Yoriko Kawaguçi'de, gelişmeyi, ''son derece üzücü'' olarak niteleyerek, endişelerini dile getirdi. 
     Kawaguçi, Pyongyang yönetimine nükleer programı konusunda sağduyulu olması çağrısında bulundu. 
     Japonya, iki ülke arasında diplomatik ilişkilerin kurulması için Kuzey Kore ile Ekim ayında görüşmeler başlatmıştı. Ancak ilk tur görüşmeler, Pyongyang yönetiminin nükleer silah programı ve yıllar önce Kuzey Kore tarafından kaçırılan 5 Japon'un ailelerinin akıbeti konuları yüzünden sekteye uğramıştı. 
     Kuzey Kore yönetimi, bugün, ABD ile 1994'te vardığı anlaşma çerçevesinde faaliyetleri durdurulan nükleer elektrik santrallerini yeniden aktif hale getirmek için çalışmalara başladığını ve santrallerdeki izleme kameralarını devre dışı bıraktığını açıklamıştı. 
     





</TEXT>
</DOC>
