<DOC>
<DOCNO> 115658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur15.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Hükümet Kopenhag'ta tarih alma şansını kaybetti 
</HEADLINE>
<TEXT>

     YTP Genel Başkanı İsmail Cem, "Kopenhag için kesin tarih alma şansını bu hükümet kaybetti. Seçimden sonra AB'yi tanıyan bir başbakan gelirse, Türkiye'nin beklentisine çok yaklaşan bir sonuç alınmasını da mümkün görmekteyim" dedi. 
     Cem, YTP İstanbul İl Başkanlığı'nda düzenlediği basın toplantısında, hükümetin Kopenhag zirvesinde AB'den müzakare tarihi alma konusunda başarılı olamadığını söyledi. Cem şöyle konuştu 
     "İyi götüremediler. Yapılabilecek bazı şeyler vardı, yapılamadı. İkna yolları daha güçlü kullanılabilirdi, kullanamadılar. Ancak 'Kopenhag'da tarih çıkmazsa, bu işin sonu, kavga edeceğiz' demek o sayın bakan ve partisinin kendi görüşü olabilir. Biz o görüşte değiliz. AB bir süreç, bir yerde bitmiyor. Süreç devam ediyor. Yapılan yanlışlar zaman kaybına neden oluyor. Zaman kaybedilmiştir. Yetki karmaşası yaşanmıştır. 
     AB'nin, kendisinden sonra AB ile ilgili Türkiye'den kimi muhatap alacağını şaşırdığını ve Dışişleri Bakanlığı'nın bu süreçte ikinci plana itildiğini öne süren Cem, Başbakan Yardımcısı Mesut Yılmaz'ın, Türkiye adına "AB muhatabıymış" gibi ortaya çıktığını savundu. 
     AB'nin de bu durumu anlamakta zorluk çektiğini kaydeden Cem, bundan dolayı zaman kaybı yaşandığını ve Avrupalılar'ın ikna edilemediğini belirterek şöyle devam etti 
     "Mesele bitmiş değildir. Türkiye'de seçimde eğer ciddi bir başbakan, sözüne güvenilir bir başbakan gelirse, süreç değişebilir. Kopenhag'da tarih çıkmasını ben yine de yakın bir ihtimal görmemekteyim. Ama seçimden sonra AB'yi tanıyan bir başbakan gelirse, Türkiye'nin beklentisine çok yaklaşan bir sonuç alınmasını da mümkün görmekteyim." 
     





</TEXT>
</DOC>
