<DOC>
<DOCNO> 113174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/siyaset/siy01.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP’ı oy pusulası kurtardı 
</HEADLINE>
<TEXT>

     GÖKÇER TAHİNCİOĞLU Ankara 

     Yüksek Seçim Kurulu, Yargıtay Başsavcısı Sabih Kanadoğlu’nun örgütlenmesinin yeniden incelenmesini istediği DEHAP’ın seçime girebileceğine, "seçim iş ve işlemlerinin başlamış olması nedeniyle" oybirliğiyle karar verdi. Yargıtay’dan gönderilen bilgilere göre, partinin örgütlenmesinin eksik olduğu ancak DEHAP’a daha önce seçime girme hakkı tanınması, oy pusulalarının dağıtılması ve gümrüklerde oy kullanma işleminin başlamış olması nedeniyle örgütlenmenin yeniden incelenmediği öğrenildi. 
     YSK, Kanadoğlu’nun geçtiğimiz hafta yaptığı başvuruyu dünkü toplantısında karara bağladı. Yaklaşık dört saat süren toplantının ardından kararı açıklayan YSK Başkanvekili Ahmet Hamdi Ünlü, kurulun, DEHAP’ın seçimlere katılabileceğine karar verdiğini, bu kararın oybirliği ile alındığını söyledi. 
     Kararlarının kesin olduğunu ve itiraz yolunun bulunmadığını belirten Ünlü, şöyle konuştu 
     "Yargıtay Başsavcılığı seçim döneminin başlangıcında bu partinin teşkilatının tamam olduğu yolunda bize bildirimde bulunmuş. Onun üzerine seçime katılabilecek 23 parti arasında bu parti de ilan edilmiştir. İşlemeye başlayan seçim süreci içinde seçim iş ve işlemleri kesinleşmiş, bu partinin seçimlere girmesine herhangi bir itiraz olmamış, bu aşamada da bu durumun partinin seçime girmesine engel olmadığına karar verilmiştir." 
     YSK’dan bir yetkili, Kanadoğlu’nun il seçim kurullarından kendisine gelen bilgilere göre gönderdiği belgelerden DEHAP’ın 22 ilde örgütlendiğinin anlaşıldığını söyledi. 
     



 SİYASET 
















</TEXT>
</DOC>
