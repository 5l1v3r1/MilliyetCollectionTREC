<DOC>
<DOCNO> 125113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/spor/spo06.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper teklif 
</HEADLINE>
<TEXT>

İnter, 1.5 yıllık sözleşmesi olmasına rağmen, Emre’yi kaptırmamak için 5 yıllık yeni bir öneride bulundu 
     INTER’DEKİ futboluyla, Avrupa piyasasında hızlı bir yükselişe geçen Emre Belezoğlu’na, Çizme ekibi yeniden 5 yıllık teklif yaptı. Milli oyuncumuzun, sözleşmesinin bitimine daha 1.5 yıl olmasına rağmen, başka kulüplerin tekliflerinin önünü kesmek isteyen İnter, Menajer Ahmet Bulut’u da apar - topar Milano’ya çağırdı. İnter’in önerisine sıcak bakan Emre, "Buraya çok alıştım, ayrılmak istemiyorum. Şartlarım yerine getirilirse imza atarım" dedi. 
     ATALANTA galibiyeti sonrası Emre’ye İtalyan medyasının övgüleri de sürdü. La Gazzetta Dello Sport, "İlk 20 dakikada Inter’i tek başına sürükledi. Daha sonra ritmi düşse de, etkili oyununu yine sergiledi" derken, 6.5 puan verdi. Corriera Dello Sport "Emre alkışlar arasında çıktı. Hem gol aradı, hem de sahanın her tarafına koştu" dedi. Inter’in internet sitesindeki ankette, Emre taraftarlardan en çok oyu aldı, Kallon ile birlikte maçın futbolcusu seçildi. 
     



 SPOR 


























</TEXT>
</DOC>
