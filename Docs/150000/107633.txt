<DOC>
<DOCNO> 107633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sontur19.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara'da fırtına ve yağmur yaşamı etkiliyor... 
</HEADLINE>
<TEXT>

     Kocaeli'nin Körfez İlçesi'nde, balık avı sırasında fırtınaya yakalanan 12 kişi mahsur kaldı. 
     Tütünçiftlik kesiminde balık avına çıkan 12 arkadaşın bulunduğu 2 sandal, saat 17.10 sıralarında batı ve kuzeybatı yönlerinden yağmurla birlikte saatte 90 kilometre hızla esmeye başlayan fırtına sırasında alabora olup devrildi. 
     Kıyıdaki vatandaşların görerek ihbar edilen olayda, mahsur kalan balıkçıları kurtarmak üzere bölgeye arama ve kurtarma ekipleri sevk edildi. 
     TEM Otoyolu'nun Hereke katılımı kesiminde de heyelan oluştu. Trafik ve Karayolları ekiplerinin gerekli önlemleri aldığı bölgede, trafik akışı kontrollü olarak sağlanabiliyor. 
     Bu arada, fırtına sırasında İzmit'in yüksek kesimlerindeki bazı konutların çatıları uçtu, bazılarının ise camları kırıldı. 
     
     METEOROLOJİNİN UYARISI 
     Kocaeli Meteoroloji Müdürü Gürkan Say, bu gece ve yarınki hava durumu hakkında uyarılarda bulundu. 
     Rüzgarların batı ve kuzeybatı yönlerden, aralıklı olarak kuvvetli esmeye devam edeceğini ifade eden Say, yarın öğlen saatlerine kadar gök gürültülü sağanak yağış görülebileceğini kaydetti. 
     Say, bugün 26 derece civarında olan sıcaklığın, yarın 23 dereceye düşeceğinin tahmin edildiğini de söyledi. 
     Öte yandan, Adapazarı'nda da, sağanak yağış nedeniyle bazı mahalleler sular altında kalırken, fırtına dolayısıyla 5 ağaç devrildi. 
     





</TEXT>
</DOC>
