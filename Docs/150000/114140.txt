<DOC>
<DOCNO> 114140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/spor/aspo.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
GURBETİN SULTANLARI 1-2 
</HEADLINE>
<TEXT>

Sahasında zorlanan Beşiktaş’ın yüzü yine deplasmanda güldü. Son dakikalarda galibiyeti buldu, Denizli’den üç puanla döndü. Kartal, Kabat’ın golüyle yenik duruma düştü, ancak önce Sergen’in nefis frikiği, ardından Pancu’nun akıllı kafasıyla zirvedeki iddiasını sürdürdü 
     DENİZLİ’DE sıkıntılı anlar yaşayan, yenik duruma düşmesine rağmen oyunu bırakmayan Kartal altın değerinde bir üç puan kaptı. İlk yarısı futbol adına vasatı geçmeyen karşılaşma son 25 dakika büyük bir heyecana sahne oldu. 66’da Kabat’ın frikiğini Cordoba seyredince Beşiktaş 1-0 geriye düştü. Ancak bu gole 73’te Sergen uzun süre hafızalardan silinmeyecek bir vuruşla karşılık verdi. 86. dakikada Pancu, Siyah - Beyazlı takımı galibiyete taşıdı. 
     
90 DAKİKA      BİLAL MEŞE 

     Futbol entresan oyun... Yüklenirsiniz, pozisyon bulursunuz, atamazsınız. Denizlispor, ilk yarıda "yüklenen", rakibini sahasına "kapatan" taraftı. 
     Başlama düdüğüyle birlikte Mustafa Özkan’ın 2.dakikadaki şutu yan direği yaladı, 4.dakikadaki ikinci şutu ise Cordoba’da kaldı. Mustafa Özkan iki şut attı, Beşiktaş önce strese, ardından da gerilime sürüklendi. Nitekim konsantrasyonu dağılan Beşiktaş’ta 6.dakikada Yasin, Kabat’ın üzerine yürüdü, kafa atacak gibi oldu, vazgeçti, kapıştı Bir anda ortalık karıştı, hakem Tatlı ikisine de sarı kartı çıkardı. Bu kartlar biraz tansiyonu düşürürken, Denizlispor "paniğe" giren Kartal’ın üzerine gitti. 
     9.dakikada sağdan kazanılan serbest atışta İlyas topu arka direğe kesti. Cordoba yükseldi, ıska geçti, Bencik kafayı çaktı, çizgi üzerinde Ronaldo ayak koyarak, bu tehlikeyi uzaklaştırdı. 
     Lucescu’nun, forvette İlhan Mansız ve Sergen’e görev verirken, Pancu’yu bu ikilinin arkasında oynatması anlaşılır gibi değildi. İlhan Mansız 80 dakika oyunda kaldı, bir şut attı ve oyundan çıktı. Pancu’nun ise gol yollarından uzakta, hem orta alana, hem de savunmaya yardım etmekten anası ağladı. 
     25.dakikada Kartal’ın ilk şutu geldi. Sağdan kazanılan serbest atışta Sergen, topu direkt kaleye gönderdi, Heinen yumrukla bu pozisyonu uzaklaştırdı. 
     27.dakikada Servet’in, Yasin Sülün’ü topsuz pozisyonda ceza alanı içinde indirmesi, penaltı tartışmalarını da birlikte getirdi. 
     İkinci yarıda biraz "toparlanan" Beşiktaş, yine tehlikeyi kalesinde gördü. 58.dakika Bencik topla sağdan indi, Ali Eren’i sert müdahalesine karşın dokundu, top Corboda’da kaldı. Karşılaşmanın bize göre en tartışmalı pozisyonu da buydu ve penaltıydı. Ne var ki Tatlı bunu da "es" geçti 
     Ve dakika 66 Ceza yayı üzerinden kazanılan serbest atışta Kabat barajın arasından topu filelere gönderirken, Kartal adeta "şaşkına" dönmüştü. 
     Dakika 73 Frikik ustası, sol ayak Sergen... Ceza alanına yakın yerden kazanılan frikik atışını nefis bir vuruşla çatala yolladı. 
     Sergen’in golüyle ayağa kalkan Kartal, 86.dakikada Pancu’nun nefis kafa şutuyla üç puana kanat çırptı. Sağdan Kaan Dobra ortaladı, Rumen futbolcu yükseldi, savunma ve kalecinin bakışları arasında topu filelere gönderdi 1-2 
     90.dakikada bu kez sahneye Cordoba çıktı. Karambolde Mustafa Özkan altı pas içinde dokundu, Kolombiyalı kaleci tokatlayarak kornere çeldi. 
     
     Maçın adamı 
     PANCU 
     ADAM tam bir profesyonel. Forvet oyuncusu, ancak hiç itiraz etmiyor. Lucescu, onu neredeyse savunmada oynatacak Hücum hattının arkasında görev yaptı. Ancak orta alan ve savunmaya yardım etmekten yürüyecek hali kalmadı. Çok çalıştı. Bu çalışkanlığının hediyesini Kartal’a üç puanı getiren gole imzası atarak aldı. 
     
     Maçın hakemi 
     Formsuzdu 
     HAKEM Serdar Tatlı formsuz bir 90 dakika geçirdi. İlk yarıda yardımcılarıyla uyumda büyük sorun yaşayan Tatlı, pozisyonlara da uzak kaldı. Olumlu yanlarından biri kartlarını yerinde kullanmasıydı. Ancak ikinci yarıda bazen kontrolü elinden kaçırdı. 
     
     Göze batanlar 
     SERGEN Uzun süredir torpilli bir şekilde forvette oynatılıyor. Maç boyunca fazla sırıtmadı. Attığı frikik golüyle takımı ateşledi. 
     KAAN DOBRA Bir on birde, bir yedekte. Oyuna sonradan girdi. Pancu’ya nefis bir gol pası verdi. Görevini fazlasıyla yerine getirdi. 
     CORDOBA Yenilen tek golde hatası büyüktü. Barajı yaptıran o, açık bıraktıran o, golü yiyen de o. Son dakikada ise müthiş bir top çıkardı. 
     KABAT Hem teknik, hem de çabuk. Ele avuca sığmıyor. Dünkü oyunun ev sahibi adına en çalışkanıydı. Başarılı bir performans gösterdi. 
     MUSTAFA ÖZKAN Rakip savunmada adeta dayak yedi. Kaptığı her topta sert müdahalelere maruz kaldı. Bu da onu oyundan düşürdü. 
     
     Notlar... 
     Ali umudu 
     BEŞİKTAŞ, Ali Tandoğan için Denizlispor’a yeniden takas teklifi götürdü. Yeşil - Siyahlı ekip, daha önce reddettiği bu öneriye "Teknik kadroya soralım" yanıtını verdi. 
     
     İlhan kızdı 
     SİYAH - Beyazlı futbolcu, bu sezon ligde ilk kez sahaya direkt çıktı. İlhan, oyundan alınmasının ardından yedek kulübesi yerine soyunma odasının yolunu tuttu. 
     
     "Sen karışma" 
     BEŞİKTAŞ yedekleri maçtan önce sahada ısınırken, tribünlerden bıçak atıldı. Tümer, bıçağı hakemlere götürürken Lucescu engel oldu ve "Sen karışma, işine bak" dedi. Rumen hoca daha sonra bıçağı cebine attı. 
     
     Özel prim 
     İNÖNÜ Stadı’nda Gaziantep ile berabere kaldıktan sonra primleri kesilen futbolculara yönetim jest yaptı. Siyah - Beyazlı idareciler Denizlispor galibiyetinden sonra oyunculara adam başı 2’şer bin dolar vermeyi kararlaştırdı. 
     
     Pancu’yu alın’ 
     MAÇTAN sonra Yıldırım Demirören ile görüşen Lucescu, Pancu’nun bonservisinin sezon sonuna kadar mutlaka alınmasını istedi. Demirören de, başarılı çalıştırıcaya "Pancu’yu almak için elimizden geleni yapacağız" diye söz verdi. 
     
     PAF galip 
     BEŞİKTAŞ PAF takımı, Denizli’yi deplasmanda mağlup etti. Siyah - Beyazlı ekip maçı 3 - 2 kazandı. 
     



 SPOR 




































</TEXT>
</DOC>
