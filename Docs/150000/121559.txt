<DOC>
<DOCNO> 121559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun16.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlar, İtalya'nın kuzeyinde büyük zarara neden oldu 
</HEADLINE>
<TEXT>

     İtalya'nın kuzeyinde 1 haftadır aralıksız süren yağmur bugün dururken, şiddetli yağışların 500 milyon euroluk hasara yol açtığı bildirildi. 
     Yağışların taşkın ve sellere sebep olduğu, yüzlerce ev ve iş yerini su bastığı bölgede, yaklaşık 10 bin kişinin evini terk etmek zorunda kaldığı, okul ve bazı resmi kurumların bugün tatil edildiği belirtildi. 
     Yağışlardan en fazla etkilenen Lombardia bölgesinde yardım çalışmalarına askerler de katılırken, Monza kentinde 41 yaşındaki bir erkeğin sel sularına kapıldığı ve kayıp olduğu kaydedildi. 
     Bu arada İtalyan Çiftçiler Konfederasyonu, yağışların tarım alanlarında 100 milyon euroluk hasara yol açtığını açıkladı. 
     Öte yandan, bugün toplanacak Bakanlar Kurulu'nun, kötü hava koşullarından kaynaklanan hasarların giderilmesi için bölgeye acil yardım kararı alması bekleniyor. 
     Meteoroloji yetkilileri ise bugün duran yağmurun yarından itibaren yeniden etkili olacağını bildirdi. Şiddetli yağışların Pazar gününden itibaren ülkenin güneyini etkisi altına alacağı kaydedildi ve halk uyarıldı. 
     





</TEXT>
</DOC>
