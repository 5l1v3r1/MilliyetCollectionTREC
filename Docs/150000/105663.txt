<DOC>
<DOCNO> 105663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/yazar/zbirand.html </URL>
<DATE> 2002/09/04/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AB ile büyük pazarlık... 
</HEADLINE>
<TEXT>

     Uluslararası ilişkilerde kimse kimseye ucuz mal satmıyor, hediye vermiyor. Hele konu, Türkiye gibi kalabalık 70 milyon ve fakir kişi başına gelir sadece 3 bin dolar bir ülkenin, dünyanın en zengin klüplerinden birine üye olmak istemesi ise. Bu dev, klübe girdiği anda, eski üye ülkelerin çıkarlarını zedeleyecekse, o zaman iş daha da güçleşir. Eski üyeler aday ülkeyi sokmamak veya girişini geciktirmek için ellerinden geleni yaparlar. Gözünün üstünde kaşı olduğu gerekçesine kadar, her türlü engellemeyi sürdürürler. Üstelik, haklıdırlar. Zira milli çıkarlarını korumaktadırlar. 
     İşte Türkiye’nin, AB’den katılım müzakerelerinin başlaması için tarih istemesiyle ilgili kavganın temelinde bu gerçekler yatmaktadır. Eğer Türkiye AB’nin üyesi olsa ve kendi gibi büyük bir ülke kapıyı çalsa, o da aynı direnci gösterir, yeni geleni caydırmaya çalışırdı. 
     Büyük pazarlıklar başlamıştır. 
     AB direnecek, Türkiye bastıracaktır. 
     Moralimizi bozacak demeçler verilecek, önümüze inanılmaz gerekçeler çıkarılacakır. Aynı durum İngiltere’nin katılımı sırasında da yaşanmış, sonunda İngilizler ısrarcılıkları ve soğukkanlılıkları sayesinde kazanmışlardır. 
     
Alınganlığı bırakalım      Bu pazarlıkta Türkiye’yi bekleyen birkaç tehlike vardır. 
     1. Kamuoyunun sinirlenmesi, "Ne yapsak almayacaklar-İstenmediğimiz yerde ne işimiz var " gibi alınganlıklar göstermesi ve heyecanını kaybetmesidir. 
     Oysa tam aksine, bunun hissiyatla hiçbir ilişkisi olmadığına, Türkiye’nin hakkını aradığı gerçeğine inanılmalı ve bastırılmalıdır. Dişe diş mücadele edilmeli, AB başkentleri, bunaltma pahasına baskı altına alınmalıdır. 
     
Ancak, ev ödevleri unutulmamalı      2. Ancak bütün bunlar yapılırken başka bir tuzağa düşülmemelidir. "Ben elimden geleni yaptım, gerisi AB’ye aittir" mantığının aldatıcılığına kapılınmamalıdır. Zira Türkiye, her aday ülke için geçerli olan anayasal koşulları yerine getirememiştir. "Bu kadarıyla idare etsinler. Müzakereler başlayınca geri kalanları tamamlarız" mantığı, AB’de geçerli değildir. Katılma müzakerelerine başlamak için Kopenhag Kriterleri işlerlik kazanmalıdır. Yani uygulanmalıdır. 
     Oysa, şu sıralarda gazetelere yansıyan birkaç olay dahi, kriterlerden henüz uzakta yaşadığımızı göstermektedir. Sadece idamı kaldırmak ve ana dilde yayın-öğrenim hakkı sağlamakla kriterlere uyum sağlandığı ileri sürülemez. 
     
Bu kriterler bizi bölmez, aksine güçlendirir      3. Bu pazarlıklar sırasında gözden kaçırmamamız gereken birkaç unsur vardır ki, Türkiye’ye tarih verilmesi konusunda son derece önemlidir. Kopenhag Kriterleri’ne uymak ile gerçekten Avrupalı gibi düşünebilmek birbirinden farklıdır. 

</TEXT>
</DOC>
