<DOC>
<DOCNO> 134931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/siyaset/siy06.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh, Diyarbakır yasağını deldi 
</HEADLINE>
<TEXT>

     UTKU ÇAKIRÖZER, ABDULLAH KARAKUŞ 

     Türkiye, ilk kez bir yabancı bakanın Diyarbakır’a resmi ziyaretine izin verdi. Programına Diyarbakır’ı da dahil etme isteği 57. hükümet tarafından kabul edilmediği için Türkiye ziyaretini iptal eden İsveç Dışişleri Bakanı Anna Lindh, Tayyip Erdoğan’ın Avrupa turunda "Sizi Diyarbakır’a bekliyoruz" daveti üzerine dün Türkiye’ye geldi. Lindh, Diyarbakır’a bugün gidecek. Ankara’da Başbakan Gül, Erdoğan ve Dışişleri Bakanı Yakış’la bir araya gelen Lindh, işkencenin önlenmesi ve Kürtçe eğitim ve yayın yasağının kaldırılmasından duydukları memnuniyeti ifade ederek, "Bunlar Türkiye’nin AB’ye yaklaşmasında çok önemli" dedi. Lindh’in iki önemli talepte bulunduğu öğrenildi. "Şiddet unsuru içermeyen suçlardan hüküm giyen siyasi mahk mların affını" isteyen Lindh’in askerlerin siyasetteki rolünün azaltılmasının da zamanının geldiğini vurguladığı ileri sürüldü. 
     
     AKP Genel Başkanı Recep Tayyip Erdoğan, dün İsveç Dışişleri Bakanı Anna Lindh’i genel merkez binasındaki makamında kabul etti. Erdoğan’ın Lindh ile görüşmesinden akıllarda kalan ilk şey ise AKP liderinin belki de ilk kez medya önünde bir kadına iltifat etmesi oldu. Erdoğan, tercümanlığını yapan AKP Milletvekili Egemen Bağış aracılığıyla İsveçli konuğunun kıyafetini övdü. Erdoğan’ın, "Kıyafetinizin renkleri ne kadar uyumlu" sözlerine Lindh gülerek teşekkür etti. Lindh’le akşam saatlerinde buluşan Dışişleri Bakanı Yaşar Yakış ise, İsveçli meslektaşı Lindh’i bakanlığa gelişinde elini öperek karşıladı. 
     



 SİYASET 















</TEXT>
</DOC>
