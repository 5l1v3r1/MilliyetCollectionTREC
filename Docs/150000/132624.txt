<DOC>
<DOCNO> 132624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun19.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa ve Almanya'dan Rumsfeld'e cevap geldi... 
</HEADLINE>
<TEXT>

     Fransa Dışişleri Bakanı Dominique de Villepin, ABD'nin Irak'a olası harekatına karşı çıktığı için Fransa ve Almanya'yı sert dille eleştiren ABD Savunma Bakanı Donald Rumsfeld'e cevap olarak, ''Avrupa'nın geleceğe baktığını'' söyledi. 
     Fransa ve Almanya arasındaki Elysee Antlaşması'nın 40. yıldönümü çerçevesinde Berlin'de yapılan Fransa-Almanya parlamento dışişleri komisyonu toplantısına katılan de Villepin, ''Bizim Avrupamız geleceğe bakmaktadır'' dedi. 
     Almanya meclisi dışişleri komisyonu başkanı Volker Rühe de, ZDF televizyonuna yaptığı açıklamada, ''Rumsfeld gerçek bir diplomat değil, bu, akıllıca yapılmamış bir açıklama'' dedi. 
     Rumsfeld, ''Avrupa, Fransa ve Almanya'dan oluşur diye bir şey yok. Bunlar yaşlı Avrupa'dır. Eğer Avrupa'nın bütününe bakarsanız, etki alanının doğuya kaydığını görürsünüz'' demiş, Polonya gibi Amerikan yanlısı olarak bilinen ve sonbaharda NATO'ya katılan 7 doğu Avrupa ülkesine atıfta bulunarak da, diğer Avrupa ülkelerinin Fransa ve Almanya'nın değil, ABD'nin yanında yer aldıklarını belirtmişti. 
     
</TEXT>
</DOC>
