<DOC>
<DOCNO> 134193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/guncel/gun08.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite için dershane şart mı 
</HEADLINE>
<TEXT>

ÇAPRAZ ATEŞ 
     BURCUM DEVREZ 

     Üniversite adayları için artık tek sınav yapılması, dershaneye giden öğrenci sayısında da büyük artışa neden oldu. Bu durum "Öğrencinin üniversiteye girebilmesi için dershaneye gitmesi şart mı " tartışmasını beraberinde getirdi. 
     
Kemal Gözükara Ar - El Koleji Kurucusu Altyapısı önemli      Çocuğu yetiştiren kurum okuldur. Diplomasında 2 ortalamayla mezun olan çocuk hangi dershaneye giderse gitsin üniversiteyi kazanamaz. 3.5 ortalamanın üzerinde bir çocuk dershaneye gitmeden üniversiteyi kazanabilir. Söz konusu olan öğrencinin okul hayatı boyunca kazanmış olduğu altyapıdır. Altyapısı sağlamsa dershaneye gerek yok. Okulda başarılı olmayan bir çocuk dershaneye giderse kazanamaz. Altyapısı olmayan öğrenciye yeni bilgiler kazandırmak bir yıl içinde gerçekleşmez. 
     
Burhanettin Polat İlke Okulları Dershaneye gerek yok      Okularda ÖSS tarzı çalışmalar yoğunlaştırılırsa, dershaneye gitmeden üniversitenin kazanılamaması gibi bir durum söz konusu olamaz. Son yıllardaki ÖSS soruları ağırlıklı olarak lise birinci sınıftan çıkıyor. Lise birinci sınıfta, ezberci eğitimden uzak, kalıcı bilgilerle öğrenciler yetiştirilirse, lise iki ve üçüncü sınıflarda test programları uygulanırsa öğrencinin dershaneye gitmesine gerek yok. Dershanesiz de üniversiteli olunur. Ancak burada dershanelerin yaptıklarını küçümsememek gerekir. 
     
Asuman Kuzuoğlu FKM Dershaneleri Md. Gitmek şart değil      Öğrencinin dershaneye gitmeden de üniversite sınavını kazanabileceğini düşünüyorum. İlle de dershaneye gitmek şart değil. Öğrencinin okuduğu okul, başarı durumu birlikte değerlendirilmesi gereken hususlardır. Okulun öğrenciye neler verdiği önemlidir. Ancak öğrenciler eksiklikleri varsa tamamlamak ya da soru çözmek için dershaneye gidiyor. Dershane disiplindir. O disiplinin içerisinde üniversiteyi kazanmak daha garantili olabilir. Öğrencinin altyapısı çok sağlam olabilir, kendi kendine başarabilecek durumda da olabilir. 
     
İbrahim Küçükaydın Uğur Dershanesi Açığı dershane kapatır      Öğrenci rast gele bir yere değil de istediği üniversitenin yetenek ve beklentilerine uygun bir bölümüne girmek istiyorsa iyi bir hazırlık süreci geçirmeli. Üniversite sınavında istediği bölüme girme şansı yüzde 1 - 5 arasında değişmektedir. Öğrencilerin ÖSS’de kendi alanı dışındaki derslerden de başarılı olması beklenir. Öğrencinin istediği bir üniversiteye girebilmesi için bütün alanları yapabilmesi gerekir. Kendi branşı dışındaki dersler okullarda çok iyi işlenmediği için öğrencinin bu konuda desteğe ihtiyacı vardır. Öğrenci açıklarını ancak dershanelerde giderebilmekte ve sınav hazırlığı dışında kapsamlı bir rehberlik hizmeti alabilmektedir. Dershaneler öğrencilerin meslek seçimleri konusunda da yardımcı olmaktadır. Üniversiteyi kazanmak için dershaneye gidilmeli. 
     
İsmail Seçkin Erol Altaca Dershanesi Müdürü Dershane motive ediyor      Dershanelerde canlı yayın, birebir, tam konu anlatımı yapılıyor. Konular anlatıldıktan sonra bunlarla ilgili çözümlere yer veriliyor. Öğrencinin tekrar yapabileceği ortamlar var. Dershanelerdeki kazanımların daha yararlı olacağına inanıyorum. Dershanelerde yapılan deneme sınavlarında öğrenci heyecan ve motivasyon kazanarak ne durumda olduğunu görüyor. ÖSS’nin şartlarına göre hazırlanmak gerekiyor. Okullarda kazanılan bilgi ile ÖSYM’nin istediği bilgi birikimi farklı. Bu bilgi birikimini de dershaneler öğrenciye fazla zaman kaybettirmeden kazandırmış oluyor. En önemlisi de dershaneler öğrencilerimizin psikolojik özellikleri de dikkate alınarak gerilimleri azaltılıyor. Öğrenci gerçekten üniversiteyi kazanmak istiyorsa dershaneye gitmesi şart. 
     



 GÜNCEL 














</TEXT>
</DOC>
