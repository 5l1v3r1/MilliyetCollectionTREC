<DOC>
<DOCNO> 149992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo01.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Başkanlar Zirvesi'nde Yıldırım'a destek çıktı 
</HEADLINE>
<TEXT>

     Fenerbahçe'de, bugün gerçekleştirilen başkanlar zirvesinde, toplantıya katılanlar, Ali Şen dışında kulüp başkanı Aziz Yıldırım'a destek verme kararı aldı. 
     Çırağan Palace Hotel Kempinski'deki toplantının ardından, Aziz Yıldırım, başkanlar adına Güven Sazak'ı sözcü seçtiklerini ve açıklamayı Sazak'ın yapacağını söyledi. 
     Güven Sazak, toplantıda eleştiriler ve tavsiyelerin olduğunu belirterek, ''Toplantı sonunda, başkan Yıldırım'a destek verme kararı aldık. Bizi her zaman arayabileceğini, her zaman yanında olduğumuzu söyledik. Her şey Fenerbahçe için. Herkes fikrini belirtti. Tam destek veriyoruz'' dedi. 
     Eski başkanlardan Ali Şen ise toplantıda Aziz Yıldırım'a, başarısız olduğunu ve istifa etmesini söylediğini ifade ederek, şöyle konuştu 
     ''Sayın başkan, göreve devam edeceğini söyledi. Ben de başkanın inadına hayran oldum. Dostlarını iyi tanımalı. Arkasından konuşan, yüzüne söylemeyen çok insan olduğunu anlattım. Mahmut Uslu gibi sağlam insanlarla kol kola girmesini, kendisine güvenen insanlarla göreve devam etmesini söyledim. Yeni sezon başladığı zaman Aziz Yıldırım'ın kaybetmemesi lazım. Kredisinin bittiğini söyledim.'' Şen, Aziz Yıldırım'ın tribünlerle zıtlaşmaması gerektiğini de ifade ederek, ''Taraftarlara hiçbir zaman kızmasın. Başarısızlık olduğu zaman taraftarlar tepki gösterir. Onlarla zıtlaşmasın'' diye konuştu. 
     





</TEXT>
</DOC>
