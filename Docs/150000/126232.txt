<DOC>
<DOCNO> 126232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sontur05.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşırı hızın sonuçları... 
</HEADLINE>
<TEXT>

     Hız artışının, sürücüde ''sürat körlüğü''ne yol açtığı, sürücünün yol ve çevresindeki görsel verileri, olayları tam olarak algılayamadığı ve kazaların arttığı belirtildi. 
     Trabzon Emniyet Müdürlüğü'nün, www.trabzonemniyet.gov.tr adlı sitesinden derlediği bilgilere göre, hız artışı, sürücünün sürüş sırasında çevredeki bilgileri toplama sürecinde, ayırt etme ve tanımlama için gerekli süreyi yok ediyor. 
     Sitede, birkaç kilometre saatlik hız artışının yanlış algılama ve tahmine sebebiyet vermesi sonucu, kazaya neden olabilecek bir tehlike olarak pusuda beklediği, hız ne kadar artarsa, sürücünün bakışlarının o oranda daha uzağa odaklandığı, bunun sonucunda sürücünün yol kenarında neler olduğunu, tehlike yaratabilecek gelişmeler olup olmadığını denetleyemediği ifade edildi. 
     Hız nedeniyle oluşan sürat körlüğünun, artan hız sonucunda sürücünün yol ve çevresine yönelik görsel verileri, eşya veya olayları tam anlamıyla algılayamamasına neden olduğu da kaydedilerek, sürat körlüğünün en büyük tehlikelerinden birisinin, sürücünün aracın hızını olduğundan daha az zannetmesi olduğu belirtildi. 
     Sitede, 30 kilometre saat hızla seyrederken meydana gelen bir çarpışmada araç içindeki kişinin maruz kalacağı etkinin, bir apartmanın birinci katından düşmeye, çarpışma anındaki hız 50 kilometre saate çıktığında çarpma etkisinin 3. kattan, 70 kilometre saate çıktığında 6. kattan, 90 kilometre saatte ise 10. kattan düşmeye eş olacağı vurgulandı. 
     





</TEXT>
</DOC>
