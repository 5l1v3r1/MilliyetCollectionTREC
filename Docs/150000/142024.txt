<DOC>
<DOCNO> 142024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/soneko22.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Defterdarı, özel sektörü Yassıada'da yatırıma çağırdı 
</HEADLINE>
<TEXT>

     İstanbul Defterdarı Kadir Boy, Hazine arazilerinin satışı kapsamında Yassıada ve Sivriada'nın da değerlendirilebileceğini belirterek, ''Özel sektör güzel bir projeyle buralara talip olduğunu söylesin, mutlaka değerlendirilir'' dedi. 
     Boy, Maliye Bakanlığı'nın Hazine arazilerinin satışına ilişkin 4706 sayılı Kanun'da geniş çaplı değişiklik yapmayı planladığını hatırlatarak, kendilerinin de İstanbul'a dair tespit ve önerilerini içeren bir raporu bakanlığa gönderdiklerini bildirdi. 
     İstanbul'da boş olan Hazine arazileri ile yapılaşmanın olduğu arsalar dışında turizme sürekli gelir getirecek Vahdettin Köşkü, Sait Halim Paşa Yalısı, Zarifi Köşkü gibi tarihi yapılar ile Adalar'da 80-90 civarında iki-üç katlı Hazine binaları bulunduğuna işaret eden Boy, bu binaların butikçilik anlayışıyla tarihsel özelliği bozulmadan kiralanabileceğini kaydetti. 
     Büyükada, Heybeliada, Kınalıada ve Burgazada'daki binaların onarılması gerektiğini vurgulayan Boy, ''Bu binalar SİT alanında kaldığı için kiralanmaya verilmesi bile dert. Tabiat ve Kültür Varlıklarını Koruma Kanunu gereğince satışı hepten dert'' diye konuştu. 
     Tamamı Hazine'ye ait Sivriada ve Yassıada'ya artık değişik bir turizm anlayışıyla yaklaşmak gerektiğini kaydeden Boy, şöyle devam etti 
     ''Şu anda Sivriada bomboş duruyor. Yassıada da işe yaramıyor. Herşey akla gelebilir. En iyisi, en gelir getiricisi, çevreye en az zarar vereni hangisiyse ona karar vermek lazım. Bu iki adayı çok iyi değerlendirmeliyiz. Özel sektör güzel, nefis bir projeyle buralara talip olduğunu söylesin mutlaka değerlendirilir. Özel sektör gerekirse yabancı ortaklı konsorsiyum kursun öyle gelsin.'' 
     
     KIYMETLİ ARAZİLER İMAR PLANI DEĞİŞİKLİĞİYLE ALICI BULUR 
     Kadir Boy, İstanbul'da tespit ettikleri yüksek gelir getirici nitelikteki Hazine'ye ait 40 arsa ve arazinin ancak imar planı değişikliğiyle satılabileceğine dikkat çekerek, değişikliğin yapılması halinde arsa ve arazilerin hem daha fazla talep göreceğini, hem de değerinin artacağını söyledi. 
     Maliye Bakanlığı'na, mevcut imar durumları nedeniyle satılmasında güçlük çekilen Hazine arazilerinin değişiklik yapılması halinde ne kadara satılabileceğine dair öneri paketi sunduklarını bildiren Boy, ''İmar değişikliği olduğu takdirde İstanbul'da Hazine arazilerinin satışından 600 trilyon lira civarında para gelebilir. Buralar imar değişikliğiyle çok rahat alıcı bulacaktır'' dedi. 
     Boy, İstanbul'da en fazla gelir getirecek 40 Hazine arazisi ve arsanın ayrıntılı dökümünü çıkardıklarını belirterek, şöyle konuştu 
     ''Ayazağa'daki 384 dönümlük yeri daha önce 2 defa satışa çıkardık. Ancak imar durumundan dolayı satamadık. Eğer imarı konut ve ticaret alanı şeklinde değiştirilirse, burası 100 trilyon lira eder. Kemerburgaz'da İSKİ su havzası uzun mesafeli koruma alanında yaklaşık 650 dönümlük yerimiz var. Bu alanın, mevzuata uymak şartıyla villa konut alanı haline getirilmesi durumunda 77 trilyon lira yapacağını tespit ettik. Bakırköy Kartaltepe'de 260 dönümlük arazi de, ticaret alanı haline dönüştürülürse 130 trilyon lira edeceğini belirledik.'' İstanbul Defterdarlığı'nın Maliye Bakanlığı'na sunduğu öneri paketi içinde Mecidiyeköy Büyükdere, Ümraniye Yukarı Dudullu ve Ömerli beldesi, Bahçelievler Yenibosna, Pendik Kurtköy, Tuzla Orhanlı, Kartal Soğanlık, Yenimahalle, Çavuşoğlu ve Kordonboyu, Kağıthane Sanayi Mahallesi, Beyoğlu Hacıahmet, Eyüp Davutpaşa, Sarıyer İstinye Büyükdere ile Maltepe Bağlarbaşı'ndaki araziler değeri en yüksek arsa ve araziler arasında yer alıyor. 
     





</TEXT>
</DOC>
