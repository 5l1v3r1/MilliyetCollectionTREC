<DOC>
<DOCNO> 147927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sonspo11.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol holiganlarına karşı İngiltere modeli.. 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, futbol holiganlarına karşı İngiltere'nin uyguladığı yasanın benzerini, Türkiye'de uygulamak için çalışmaların başladığını söyledi. 
     Abant'ta AK Parti Bayrampaşa İlçe Örgütü'nün eğitim toplantısına katılan Mehmet Ali Şahin, Kayseri'de yapılan Kayserispor-Çaykur Rizespor maçı sonrasında yaşanan olaylarda 2 milletvekili ve 1 eski bakanın, Kayserispor taraftarları tarafından darp edilmesinin üzücü bir olay olduğunu belirterek, ''Özellikle son yıllarda futbol maçları, kitlenin gösterdiği ilgi yüzünden, daha önemli haline geldi ve bunun sonucu olarak da stat terörü ortaya çıktı'' dedi. 
     
     HOLİGANLARA ÖZEL YASA 
     Gençlik ve Spor Genel Müdürü'nün İngiltere'nin holiganlara karşı çıkarmış olduğu yasayı incelemek üzere görevlendirildiğini anlatan Şahin, ''İngiltere'nin holiganlara uyguladığı yasayı veya holiganları caydırıcı bir yasayı çıkarmak için çalışmalara başladık. Yasada holiganlara karşı ağır cezalar öngörülüyor. Gerekirse bu olaylara sebep olanlara karşı ciddi cezalar uygulanacak'' diye konuştu. 
     Holiganlara, 3 aşamada spor müsabakalarını izleme cezasını yaşama geçireceklerine işaret eden Şahin, ''Seyircilerin yanısıra, futbol takımlarının yöneticilerine de büyük görev düşüyor. Yöneticiler, bu tür taraftarları desteklememeli. Sporla taraftar terörü birarada barınamaz'' dedi. 
     
     ''ABANT KAMPLARI'' 
     Abant'ın futbol kulüplerinin sezona hazırlık çalışmaları açısından büyük bir önemi olduğunu işaret eden Şahin, ''Öğrendiğim kadarıyla takımların kamp yaptığı Abant'taki futbol sahası, Orman Bakanlığı'nın arazisinde bulunduğu için Milli Parklar Genel Müdürlüğü ile bir sorun ortaya çıkmış. Bu sorunun giderilmesi için Orman Bakanı ile görüşeceğiz'' diye konuştu. 
     Şahin, toplantı çıkışında AK Partili yöneticiler ve çocukları Burak ve Büşra ile birlikte hatıra fotoğrafı çektirdi. 
     





</TEXT>
</DOC>
