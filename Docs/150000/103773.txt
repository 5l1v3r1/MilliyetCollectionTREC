<DOC>
<DOCNO> 103773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sontur20.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Ekonomi, program derken biz insanı unuttuk" 
</HEADLINE>
<TEXT>

     YTP Genel Başkanı İsmail Cem, ''İnsanı unutan, insanı görmeyen, ekonomiyi sadece rakam yığını, sadece istatistik olarak alan, ama o rakamın ardında insanın umudunu, beklentisini, acısını görmeyen anlayışlara biz 3 Kasım'da geçit vermeyeceğiz'' dedi. 
     Cem, partisinin Kağıthane İlçe Örgütü'nce Gültepe'deki Boyabatlılar Kahvehanesi'nde düzenlenen toplantıda yaptığı konuşmada, siyasetçilerin sadece iyi konuşan değil, iyi dinleyen de olması gerektiğini belirterek, vatandaşların sorunlarını dinlemek istediğini söyledi. 
     Toplantıya katılanları dinleyen Cem, ''Türkiye'nin geleceğini sizlerle kuracağız. Mesele de Türkiye'nin içindedir, çözüm de Türkiye'nin içindedir. Türkiye'nin dışından katkı olabilir, ama her şey Türkiye'dir ve her şey bizim, sizin elinizdedir'' diye konuştu. 
     Cem, iddialarının ''önce insan'' olduğunu dile getirerek, şöyle devam etti 
     ''İnsanı unutan, insanı görmeyen, ekonomiyi sadece rakam yığını, sadece istatistik olarak alan, ama o rakamın ardında insanın umudunu, beklentisini, acısını görmeyen anlayışlara biz 3 Kasım'da geçit vermeyeceğiz. Bu ekonomik gidişe, bu sosyal gidişe, bu haksızlığa, eşitsizliğe, üretimsizliğe, işsizliğe son vermek için ve halkımızı kendi içinde barışa kavuşturmak için siyaset sahnesindeyiz. 
     Türkiye'de mesele devletin imkanlarını doğru kullanamamaktır. Bu bir tercih meselesidir. Tercihi doğru yapacağız. Bizim tercihimiz insandır. Bizim iddiamız işsize iş bulmaktır, işsizi unutmak değil. Türkiye'de bize bir şeyler oldu. Ekonomi derken, program derken biz insanı unuttuk.'' 
     
     BORÇ, YATIRIM VE İŞSİZLİK 
     Türkiye'nin dışarıdan aldığı borçla borç kapatmaya çalıştığını ifade eden Cem, aynı sorunları yaşayan diğer ülkelerin ise aldığı borcu yatırım, üretim ve eğitime harcadığını anlattı. 
     ''Dışarıdan almakta, bunun zırnık kadarını halka vermemekteyiz'' diyen Cem, yağ, şeker ve unun mevcut olduğunu, ancak helva yapılamadığını söyledi. 
     Cem, İstanbul ve birçok büyükşehirdeki işsizlik oranının yüzde 50 olduğunu kaydederek, ''Bizim yapacağımız işsizlikle ciddi mücadele etmek. Yatırıma para vermeyenlerle Türkiye bir yere gitmez'' dedi. 
     Üretimi artırmayı hedeflediklerini, yatırım ve istihdam yaratanlara her türlü desteği vereceklerini anlatan Cem, Türk insanının elinin kolunun bağlandığını, ancak tüm bunların değişeceğini bildirdi. 
     Emeklilik sistemini de eleştiren Cem, Bağ-Kur emeklilerinin perişan olduğunu söyleyerek, emekliler arasındaki farkı kaldıracaklarını kaydetti. 
     İsmail Cem, insanı insan yerine koyacaklarını belirterek, şunları söyledi 
     ''Kendi içimizde bölüm bölüm bölünmüş bir toplum olmak istemiyoruz. Biz, Türkiye'de 70 milyon insanı, yıldız gibi pırıl pırıl, kardeşçe yaşatmanın, bütünlüğe dönüştürmenin partisiyiz. Bütün insanları layık olduğu yönetime kavuşturacağız.'' Konuşması sırasında bazı vatandaşların ''en büyük başkan'' şeklindeki tezahüratları üzerine Cem, ''En büyük olan halkın kendisidir, insandır, sizsiniz'' dedi. 
     Daha sonra ilçe esnafını ziyaret eden Cem, bir cami derneği başkanının kendisini davet etmesi üzerine, ''Bizim politikamız, konuşmaktan çok dinlemek. Sizleri dinlemeye geleceğiz'' diye konuştu. 
     





</TEXT>
</DOC>
