<DOC>
<DOCNO> 123900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/yazar/tamer.html </URL>
<DATE> 2002/12/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ayşe’nin aklı da, yüreği de Urfa’da kaldı 
</HEADLINE>
<TEXT>

17 yaşındaki lise öğrencileri, Urfalı ilkokul öğrencilerine 2 gün boyunca müfredat dışı eğitim verdiler 
     Bu köşenin sürekli okurları artık ezberlediler. Milliyet TIR’ıyla bu yazki Anadolu turundan bu yana orada tanıştığım, sorunlarını paylaştığım krizlerin yoksullaştırıp yerlere serdiği insanlarımız hiç aklımdan çıkmıyor. Karslılar, Tunceliler, Karabüklüler, Erzincanlılar, Kastamonulular... Hangi konu üzerinde düşünmeye kalksam, çaresizlikleri hep gözümün önüne geliyor. 
     Ayşe’nin aklı da Urfa’da kalmış. Tıpkı benimki gibi... 
     Kim mi Ayşe Ayşe 17 yaşında. Lise öğrencisi. Okullarından bir grup öğrenciyle Urfa’daki bir ilkokula giderek, oradaki çocuklara hafta sonu 2 gün boyunca müfredat dışı eğitim vermişler. Kimisi resim, kimisi sağlık, kimisi çevre konusunu işlemiş. Ayşe’nin konusu "akademik dürüstlükömüş. Ve Ayşe İstanbul’a döndüğünden bu yana Urfa’da 2 gün boyunca birlikte olup eğitim verdiği öğrencilerini unutamıyormuş. 
     Annesi Ömür anlattı. Kim mi Ömür Arkadaşım. Ömür Bozkurt, İstanbul Kültür ve Sanat Vakfı sponsorluk yönetmeni, ama onun çalıştığı yerin konumuzla uzaktan yakından ilgisi yok . 
     Bir öğlen vakti Ömür’le yemek yiyip çocuklarımızdan kilolarımıza daldan dala sohbet ediyorduk. Konu seçim sonuçları ve AKP’nin zaferine gelince ben yine derhal Milliyet TIR’ına dönüp Anadolu’daki halkın kriz sonrası perişanlığını ve çaresizliğini anlatmaya başladım. Ömür de kızının Urfa’dan çok etkilendiğini anlattı. 
     
     Ayşe, artık başka 
     Ömür’ü dinlerken düşündüm ki, Ayşe’nin artık Urfa’da yaşadıklarını yok sayarak hayata bakabilmesi mümkün değil. İyi ki de değil. Keşke büyük kentlerin mutena okullarında okuyan tüm Ayşe’ler ve Ahmet’ler Bitlis’e Siirt’e, Urfa’ya Mardin’e gidip oradaki küçük kardeşleriyle kaynaşabilseler. Bir şeyler vermeye eğitim vermeyi kastediyorum giderken, verdikleri eğitimin kat kat fazlasını alarak geri dönseler... 
     Hızımı alamayıp bayramın son günü Ayşe Bozkurt’u telefonla aradım. "İnanılmaz güzeldi, inanılmaz beğendim" diye başladı Ayşe söze. "Bütün bir hafta sonunu beraber geçirdik. Önce cumartesi ve pazar gün boyu eğitim verdik. Ardından bizim koromuz ile onların korosu birlikte konser verdik. Akşam yemeklerini de birlikte yedik. Sıra gecesi diyorlar. Çadırda yer sofrasında birlikte yemek yiyip dans ettik. Biz çoğu 17 yaşında 49 öğrenciydik. Eğitim verdiğimiz 12 - 13 yaşındaki öğrencilerimizle birbirimize öylesine bağlandık ki, ayrılık vakti geldiğinde otobüsleri bekletip birkaç saat uzattık." 
     
     Önce erkek çocuklar 
     Ayşe’nin ilginç gözlemleri de var. Örneğin eğitim verdiği sırada parmak kaldıran bir kıza soru sormak için söz verince erkek öğrenci itiraz etmiş "Bizde erkeklerin önceliği vardır, ben de parmak kaldırırken sen nasıl kıza ilk sözü verirsin" diye... Bu arada öğrencilerin çoğu İstanbul’dan gelen bu genç eğitimcilerin dayak atmamasına şaşmış. 
     Ayşe, Koç Lisesi’nde okuyor. Yurtdışındaki kalburüstü üniversitelere girebilmek için gerekli olan gönüllü sosyal faaliyetler çerçevesinde gitmişler Urfa’ya aslında. Toplam 150 saatlik sosyal aktivite programının küçük bir parçası Urfa. Gittikleri okul da Urfa Koç İlköğretim Okulu. 
     
     Geçen yıl Bitlis’e 
     Koç Lisesi, benzeri bir programı ilk kez geçen yıl Bitlis’ten bir ilköğretim okulunda gerçekleştirmiş. Bitlis’teki okul aslında kitap ve kırtasiye ihtiyacı için kendilerine başvurmuş. Ancak Koç Lisesi yöneticileri, bu talebi farklı bir boyuta taşıyarak sadece kitap - defter değil, öğrencilerini de Bitlis’e yollamış. Sonuç yine her iki taraf için de çok faydalı olmuş. 
     Kıssadan hisseye gerek yok. Sadece Anadolu kentlerinde değil, büyük kentlerin varoşlarında bile iyi okullardan genç eğitimcileri bekleyen kim bilir ne çok çocuk vardır 
     Not Belki benzeri uygulama pek çok okulda vardır da benim haberim yeni olmuştur. Umarım öyledir. 
     
     







AKP, asker ve Avrupa 


Hiiiç enseyi karartmayın 


Kitap ve sendika 


Gül’den 2005’e ret 


Her şey ortada, düğüm Kıbrıs’ta 


Halk oylaması mayınları 


Üniversiteler AB’ye nasıl bakıyor 


Enflasyon hedefi tutacak mı 


Damardan takiye 


Avrupa’nın falı Fenerbahçe’nin hali... 


Ayşe’nin aklı da, yüreği de Urfa’da kaldı 


Senin Sinemaların 


Büyümenin motoru ihracat 


</TEXT>
</DOC>
