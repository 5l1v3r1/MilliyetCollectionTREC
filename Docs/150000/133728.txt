<DOC>
<DOCNO> 133728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur21.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisine tecavüz eden akrabasını öldüren kadına 7,5 yıl 
</HEADLINE>
<TEXT>

     Adana'da, teyzesinin oğlunu, ''tecavüz ettiği'' gerekçesiyle öldürmekten yargılanan genç kadın, mahkemenin verdiği 15 yıl hapis cezasının Yargıtay'ca bozulması üzerine yeniden yapılan yargılama sonunda 7 yıl 6 ay hapse mahkum oldu. 
     Merkez İlçe Yüreğir'e bağlı Doğankent Beldesi'nde 2 yıl önce kendisine tecavüz ettiği gerekçesiyle teyzesinin oğlu Mehmet Aslan'ı tabancayla öldürdüğü iddiasıyla yargılanan Gülten Turaktekin, Ağır Ceza Mahkemesi'nde 15 yıl hapis cezasına çarptırılmış, Yargıtay 1. Ceza Dairesi, Turaktekin'in ''ağır tahrik'' maddesinden yararlandırılmadığı gerekçesiyle kararı bozmuştu. 
     Adana 2. Ağır ceza Mahkemesi'nde yeniden görülen davanın bugünkü duruşmasında, Gülten Turaktekin ve avukatları hazır bulundu. 
     Sanık Gülten Turaktekin, olayın, ''teyzesinin oğlunun kendisini zorla kaçırarak tecavüz etmesi sonucu'' meydana geldiğini söyledi. Tecavüze uğradıktan sonra Mehmet Aslan'ın dalgınlığından yararlanarak kaçtığını belirten Gülten Turaktekin, şöyle devam etti 
     ''Aradan bir süre geçtikten sonra Mehmet Aslan, benimle, ağabeyimin işletmeciliğini yaptığı kuyumcu dükkanında konuşmak istediğini bildirdi. Ağabeyimin olmadığı bir sırada dükkana gelmişti. Burada konuşurken beni geneleve satacağını söylemesi üzerine, kendimi kaybederek tabancayla bir el ateş ettim. Bir kurşunla ölmeyeceğini söyleyince de sinirlenerek tabancadaki diğer mermileri üzerine sıktım, pişmanım.'' Sanık avukatları ise verilecek kararda Yargıtay'ın bozma gerekçesinin göz önünde bulundurulmasını talep ettiler. 
     Mahkeme heyeti, Gülten Turaktekin'in, cinayeti ''ağır tahrik'' altında gerçekleştirdiği gerekçesiyle, 7,5 yıl hapisle cezalandırılmasına karar verdi. 
     





</TEXT>
</DOC>
