<DOC>
<DOCNO> 144993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun34.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonyalı komandolar da Körfez'de... 
</HEADLINE>
<TEXT>

     Polonyalı komandoların, Amerikan ve İngiliz ordusu saflarında Irak'ın güneyindeki Ümmü Kasr kenti çarpışmalarında görev aldığı bildirildi. 
     ABD Savunma Bakanı Donald Rumsfeld'in, Avustralya ve Polonya askerlerinin Amerikan-İngiliz ana birliğini desteklediğini dün bildirmesinden sonra, Polonya Dışişleri Bakanlığı'ndan yapılan açıklamayla doğrulama haberi geldi. 
     Polonya'dan 50 komandonun bulunduğu ''GROM Gökgürültüsü'' komando birliği, Basra Körfezi'nin kuzey sahilinde kararlı direniş gösteren Ümmü Kasr'da devam eden savaşta yer alıyor. Polonya birliği, bugün ilk kez savaşa tanık oldu. 
     Polonya Başbakanı Leszek Miller, ''Ümmü Kasr'daki çatışmalarda askerlerimiz yüksek profesyonellikte etkin tehlikeli görev alıyorlar. Zayiat vermedik'' dedi. 
     ABD'nin Missouri eyaleti Independence kentinde, 12 Mart 1999'da Harry Truman Kütüphanesi'ndeki sade törenle eski SSCB bloku ülkeleri olarak Macaristan ve Çek Cumhuriyeti ile birlikte NATO üyesi olan Polonya, perşembe günü başlatılan Irak savaşının hazırlanmasında ABD'nin hep yanında yer aldı. 
     Polonya, 5 gün önce başlayan Irak harekatı için 200 asker görevlendirdi. İlk açıklamada, bu askerlerin ''muharip sınıftan'' olmadığı bildirilmişti. 
     38 milyon nüfuslu Polonya halkının çoğunluğu ülkenin Irak'a karşı etkin savaşta işlevi olmasını istemiyor. İngiliz Reuters ajansına göre, halkın bir kesimi Polonya'nın ''ABD'ye yardımcı kuvvet olabilmesine'' onay veriyor. 
     Polonya Savunma Bakanlığı Sözcüsü Eugeniusz Mleczak, ''Hükümetin Polonya halkını yanlış yönlendirdiği'' yönündeki iddiayı yalanladı. 
     Sözcü, ''Başlangıçtan beri askerimizin Irak savaşında yer alacağını belirttik. Yoksa iyice geri planda kalmanın anlamı olmayacaktı'' dedi. 
     Polonya Komünist Partisi'nden Cumhurbaşkanı Aleksandr Kwasnievski, 18 Mart'taki açıklamasında, Polonya birliğinin ''kimyasal silahlara karşı donatılı özel birlik olduğunu'' belirtmişti. 
     




</TEXT>
</DOC>
