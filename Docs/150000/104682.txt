<DOC>
<DOCNO> 104682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo24.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo, kulübü İnter'de kalıyor... 
</HEADLINE>
<TEXT>

     FC Inter Kulübü Başkanı Massimo Moratti, İspanya'nın Real Madrid CF takımına transferi gündemde olan Brezilyalı yıldız Ronaldo için, ''Yüzde 99 olasılıkla kalacak ama halen zaman var'' dedi. 
     5 yıldır lacivert-siyahlı formayı giyen ve halen İtalyan takımıyla sözleşmesi bulunan Ronaldo, Real Madrid'e gitmek istediğini açıkça beyan etmesine karşın 2 kulüp arasında anlaşma sağlanamamasından dolaylı FC Inter'de kalıyor. 
     Massimo Moratti, Ronaldo ile dün yaptığı 1 saatlik görüşmeyle ilgili açıklamayı bugün yaptı. Moratti, ''Normal bir görüşme oldu. Yüzde 99 olasılıkla kalacak ama Ronaldo'nun kafasında bir ideal var ve şimdilik bunu gerçekleştirmek istiyor. Ancak, kulüp onu memnun etmek için gitmesine izin veremez'' dedi. 
     Ronaldo'nun Real Madrid'e gitme olasılığıyla ilgili son kararın cumartesi gününe dek verileceğini umduğunu kaydeden Moratti, kulüp açısından Ronaldo'dan kazanılacak ekonomik gelirin önemli olduğunu söyledi. 
     Moratti ayrıca, Ronaldo'nun futbolcu olarak kariyerinin, davranışlarına bağlı olduğunun bilincinde bulunduğunu bildirdi. 
     Ronaldo, FC Inter'den ayrılmak istediğini söylemesinin ardından FC Interli taraftarlardan sert tepki almış ve özür dilemesi istenmişti. 
     Bu arada İtalyan spor basını, Ronaldo'nun FC Inter'den Real Madrid'e transfer olacağı olasılığını yüksek gösteriyor. FC Inter, Ronaldo karşılığında İspanyol takımına son öneri olarak 15 milyon Euro ile Morientes ve Solari'yi isterken, bu Real Madrid tarafından kabul edilmemişti. 
     La Gazzetta dello Sport, Real Madrid'in 12 milyon Euro artı Morientes, Flavio Conceiçao ve Munitis arasından 2 futbolcuyu FC Inter'e önerdiğini yazdı. FC Inter'in ise Solari'de ısrar ettiği ve bu yüzden görüşmelerin durdurulduğu kaydediliyor. Gazetelere göre Ronaldo'nun gitmesi durumunda FC Inter, hemen AC Parma'dan Di Vaio'yu alacak. 
     





</TEXT>
</DOC>
