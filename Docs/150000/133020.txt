<DOC>
<DOCNO> 133020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/guncel/agun.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
500 metrelik bir tünelimiz oldu .. 
</HEADLINE>
<TEXT>

Koruma Kurulu onay verdiği İstanbul Metrosu için yapılacak köprüyü Unkapanı’nın batısına taşıyınca, 500 metrelik tünel boşuna kazıldı... 
     MEHMET DEMİRKAYA İstanbul 

     İstanbul 1 Numaralı Kültür ve Tabiat Varlıklarını Koruma Kurulu, İstanbul Metrosu için Haliç üzerine yapılacak köprünün yerini değiştirince, Süleymaniye’de kazılan 500 metrelik tünel atıl kaldı. Bu nedenle de yaklaşık 33 trilyon lira toprağa gömüldü. Güdük kalan tünelden soğuk hava deposu ya da nostaljik tramvay hattı olarak yararlanılması düşünülüyor. İstanbul Büyükşehir Belediyesi Genel Sekreter Yardımcısı Ahmet Önal, kurulun aldığı karar üzerine hazırlanan yeni projenin onaya sunulacağını söyledi. 
     
     13 yıl sonra proje değişti 
     Tarihi kalıntılar nedeniyle ağır aksak yürütülen İstanbul Metrosu, tarihi yarımada güzerg hında ilerlerken büyük bir sorunla karşılaştı. Haliç geçişi için 1990’da onay veren İstanbul 1. Numaralı Kültür ve Tabiat Varlıklarını Koruma Kurulu, 13 yıl sonra köprünün yerinin yanlış olduğu hükmüne vardı. Gerekçe olarak da Unkapanı Köprüsü’nün doğusunda projelendirilen Metro Köprüsü’nün deniz seviyesinden 13 metre yüksek olduğu ve bunun da tarihi silueti bozacağı gösterildi. Ve geçişin Unkapanı Köprüsü’nün batısında yani Eyüp tarafında olmasını istedi. 
     Proje değişince, daha önce planlanan güzerg hta değişiklik gündeme geldi. Böylece Süleymaniye bölgesindeki 500 metrelik tünel boşa kazılmış oldu. 
     İstanbul Büyükşehir Belediyesi Genel Sekreter Yardımcısı Ahmet Önal, "Kaba inşaatı bitme noktasına gelen yaklaşık 500 metrelik bir tünel hattın dışında kalmış oldu" dedi. 
     Atıl duruma düşen tünelin istimlaklerle birlikte maliyetinin yaklaşık 20 milyon dolar 33 trilyon lira olduğunu belirten Önal, "Bu parça tünelde belki nostaljik tramvay çalıştırabiliriz" diye konuştu. 
     
Koruma Kurulu ne diyor      Koruma Kurulu, 1990’da verilen onayın köprü projesi değil, güzerg h olduğunu savunuyor. Mimarlar Odas’nın 2001’deki raporunda ana transfer istasyonlarının sur dışında yapılması istenmiş ve metronun Süleymaniye Camii’nin yakınından geçmesi sakıncalı bulunmuştu. 
     
Burası ne olacak      Kurulun onayına sunulacak olan yeni projeye göre, Metro Köprüsü, Unkapanı Köprüsü’nün yaklaşık 10 metre batısında yeralacak. Yeni köprü aynı zamanda karayolu köprüsü olacak ve metro ortasından geçecek. Köprü tamamlandığında eski Unkapanı Köprüsü de kaldırılacak. Köprüyü geçtikten sonra Zeyrek önlerinden Süleymaniye yönüne dönecek olan metro, Vefa Lisesi’nin 200 metre doğusunda eski hat ile birleşecek. Şişhane bölümünde ise küçük değişiklikler yapılacak. 
     



 GÜNCEL 






















</TEXT>
</DOC>
