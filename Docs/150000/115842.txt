<DOC>
<DOCNO> 115842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/ekonomi/eko06.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
1.1 katrilyon liralık 278 yatırıma teşvik 
</HEADLINE>
<TEXT>

Eylülde 1.1 katrilyon liralık yatırım teşvik belgesi verildi. En yüksek miktarlı belgeyi 69.5 trilyonluk yatırım için Vestel Beyaz Eşya aldı 
     Hazine Müsteşarlığı, eylülde 1 katrilyon 96.4 trilyon liralık yatırım öngören 278 yatırım teşvik belgesi düzenledi. 
     Düzenlenen yatırım teşvik belgelerinin, 726.5 trilyon liralık bölümü imalat, 307.6 trilyonluk bölümü de hizmetler sektöründe. Tarımsal yatırımlar için 33.7, madencilik yatırımı için de 11.4 trilyon liralık yatırım teşvik belgesi verildi. Bu yatırımların tamamlanması halinde 13 bin 261 kişiye istihdam sağlanacak. 
     
     En büyük yatırım Vestel’den 
     Eylülde yatırım teşvik belgesi düzenlenen 1.1 katrilyon liralık yatırımın 483.2 trilyon liralık bölümünü komple yeni yatırımlar oluşturdu. 
     Eylülde yatırım teşvik belgesi düzenlenen en yüksek yatırım, Vestel’in 69.5 trilyon liralık tevsi yatırımı oldu. Vestel Beyaz Eşya, yılda 300 bin adet üretim kapasiteli buzdolabı fabrikasının kapasitesini 600 bine çıkarmak için 69.5 trilyon liralık yatırım yapacak. 
     Eylülde, Abant İzzet Baysal Üniversitesi’nin kuracağı TIP Fakültesi Hastanesi için 34.8 trilyon liralık, Göktrans Turizm ve Ticaret AŞ’nin İstanbul’daki 5 yıldızlı otel modernizasyonu yatırımı için 31.6 trilyon liralık, Ebitek Eğitim Bilim ve İletişim AŞ’nin okul yatırımı için 28.6 trilyon liralık yatırım teşvik belgesi düzenlendi. 
     Eylülde yatırım teşvik belgesi düzenlenen yatırımların yarıdan fazlası, 583.6 trilyon lirası Marmara, 246.6 trilyon lirası Ege, 101.3 trilyon lirası da İç Anadolu bölgelerine yönelik oldu. Geçen ay, kalkınmada öncelikli yörelerde KÖY 71.1 trilyon liralık yatırım öngören 34 teşvik belgesi düzenlendi. 
     



 EKONOMİ 





















</TEXT>
</DOC>
