<DOC>
<DOCNO> 131699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sonspo05.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Slavia Prag Teknik direktörü "Beşiktaş güçlü ama korkmuyoruz" 
</HEADLINE>
<TEXT>

     Beşiktaş'ın UEFA Kupası 4. turundaki rakibi Çek Cumhuriyeti'nin Slavia Prag takımında, teknik direktör Miroslav Beranek, siyah-beyazlı takımın güçlü bir rakip olduğunu, ancak bundan endişe duymadıklarını söyledi. 
     Kamp için Antalya'nın Aksu Beldesi'ndeki Topkapı Palace Oteli'nde bulunan Slavia Prag'ın Teknik Direktörü Beranek, burada düzenlediği basın toplantısında, medya mensuplarının sorularını yanıtladı. 
     Beranek, Türk futbolunun büyük bir yükselişte olduğunu, özellikle Galatasaray'ın UEFA Kupası'nı kazanması, A Milli takımın da Dünya Kupası'nda üçüncü olmasıyla dünya futbolunda etkin bir yere geldiğini kaydetti. 
     UEFA Kupası'ndaki rakipleri Beşiktaş'ın da Türkiye Ligi'nde namağlup, ilk sırada bulunduğunu anımsatan Beranek, ''UEFA Kupası'nda yenilmediler. Bizim için çok zor bir rakip. Bizi çok zor iki maç bekliyor'' dedi. 
     -''KORKMUYORUZ''- Beşiktaş ile eşleşmelerinden dolayı herhangi bir endişe taşımadıklarını vurgulayan teknik direktör Miroslav Beranek, ''Beşiktaş iyi bir takım, ama kesinlikle korkmuyoruz. İki ekibin de UEFA Kupası'ndaki tur şansının yüzde 50 olduğunu düşünüyorum'' diye konuştu. 
     
     ''HEP ZOR RAKİPLERLE OYNADIK'' 
     Beranek, UEFA Kupası'nda bugüne kadar hep zor rakiplerle eşleştiklerini vurgulayarak, şunları söyledi 
     ''Yugoslavya'nın Partizan takımıyla oynadık, ülkesinde liderdi. Yunanistan'ın PAOK takımıyla eşleştik. O da liginde liderdi. Şimdi de yine liginde lider olan Beşiktaş ile karşılaşacağız. UEFA Kupası'nda yeterince zor sınavlar verdik ve hepsinden de başarıyla ayrıldık. Bu kez de öyle olmasını diliyorum.'' Takımında sakat futbolcu bulunmadığını belirten Beranek, sadece orta saha oyuncuları Tomas Kuchar'ın, Rusya Ligi'nden bir takıma gidebileceğini, bunun dışında da eksiklerinin olmadığını kaydetti. 
     
     ''ANTALYA'DA BEŞİKTAŞ İLE OYNARIZ'' 
     Beranek, bir basın mensubunun, Antalya'da Beşiktaş'ın da katılacağı bir turnuvada yer alacaklarını hatırlatması ve UEFA Kupası öncesi siyah-beyazlı ekiple burada karşılaşıp, karşılaşmayacaklarını sorması üzerine de ''Burada iki ayrı grupta yer alacağız. Eğer finale kalırsak, karşılaşabiliriz. Finale çıkarsakta prosedür gereği oynamaya hazırız. Biz bu turnuvaya geçen yaz ayında karar vermiştik. Böyle bir durumun ortaya çıkacağını bilemezdik. Biz Slavia Prag takımı olarak oynamaya hazırız. Benim için ölçü UEFA Kupası'nda oynayacağımız maçtır'' diye yanıt verdi. 
     Beranek, eşleşmenin ardından Beşiktaş'ı lig maçlarında izlemediklerinin hatırlatılması üzerine de ''Zaten Beşiktaş'ı Antalya'daki maçlarda izleyeceğiz. Ayrıca Fenerbahçe ile oynayacağı lig maçını da izlemeyi planlıyoruz. Rakibimiz çok iyi bir takım. Ben oyuncuları tek tek ele almıyorum. Beşiktaş'ı bir ekip olarak değerlendireceğim ve oyun planımı da ona göre kuracağım' diyerek sözlerini tamamladı. 
     





</TEXT>
</DOC>
