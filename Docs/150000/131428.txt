<DOC>
<DOCNO> 131428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sondun04.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Sözcüsü "Türkiye'deki zirveye davetli değiliz" 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Türkiye'nin ''Irak'ın bölgede oluşturduğu tehdide ilişkin Amerikan endişelerini paylaştığını'' söyledi. 
     Sözcü Boucher, Türkiye'nin düzenlemeyi planladığı Irak zirvesiyle ilgili sorular üzerine, ''ABD, Irak'ın yarattığı problemlere barışçı bir çözüm istiyor. Biz, Irak'ın BM kararlarına tam olarak uymasını istiyoruz. Saddam, silahsızlanmalı. Eğer bunu BM kararları altında barışçı yollardan yapmaya istekli değilse, kuvvet kullanılarak silahsızlandırılmak zorunda kalacak'' dedi. 
     Boucher, ''Türkiye, Irak'ın bölgede oluşturduğu tehdide ilişkin bizim endişelerimizi paylaşıyor. Türk yetkililerle ve Türk hükümetiyle çok yakın danışmalar içindeyiz. Bizim taleplerimize karşı çok yakın davrandılar. Bu konular üzerinde onlarla çalışmaya devam edeceğiz'' diye konuştu. 
     ABD'nin de, Irak zirvesine davet edilip edilmediği sorusuna karşılık Boucher, ''Basındaki haberleri yeni gördüm. Bizim listede olduğumuzu sanmıyorum. Ancak elbette bütün konularla ilgili Türklerle temastayız. Özellikle de Saddam'ı BM yükümlülüklerine uymaya ikna edecek çabalarla ilgili olarak. Ne yazık ki, daha önce de söylediğim gibi, şu ana kadarki durum, Saddam'ın gerekli cevapları vermede sayısız kez başarısız olması, ilgili listeyi sunamaması ve yükümlülüklerine ilişkin gereken işbirliğini göstermemesidir'' dedi. 
     Bir gazetecinin, ''ABD, Türkiye'den cevap beklerken Türkiye'nin bu ülke liderlerini çağırıp savaş karşıtı bir birlik oluşturmasını nasıl karşılıyorsunuz '' sorusu üzerine Boucher, ''Başbakan Abdullah Gül'ün kendisi, asıl sorumluluğun Irak üzerinde olduğunu söyledi. Barışçı bir çözüm mü, yoksa askeri bir çözüm mü elde edileceğine ilişkin sorumluluk, Saddam Hüseyin'in üzerinde. Biz de bu konuları Türkiye ile görüşüyoruz ve görüşmeye devam edeceğiz'' yanıtını verdi. 
     





</TEXT>
</DOC>
