<DOC>
<DOCNO> 128532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko24.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşim Tekstil 200 milyon dolarlık ihracat yaptı... 
</HEADLINE>
<TEXT>

     Nike, Zara, Mark Spencer ve Schlafgut gibi dünyanın önde gelen markalarına fason üretim yapan Yeşim Tekstil Sanayi ve Ticaret A.Ş'nin, 2002 yılında 200 milyon dolar ihracat yaptığı bildirildi. 
     Yeşim Tekstil Sanayi ve Ticaret A.Ş'den yapılan yazılı açıklamada, 2001 yılında 160 milyon dolar olarak gerçekleşen ihracatın, yüzde 25'lik artışla 200 milyon dolara ulaştığı kaydedildi. 
     Hazır giyim ve ev tekstili ürünlerinin yüzde 57'sinin ABD, yüzde 37'sinin Avrupa ve yüzde 6'sının da diğer ülkelere ihraç edildiğinin belirtildiği açıklamada, şirketin Gap, Banana Republic, Old Navy, Nike, BHS, Lands'End, Nick Nora, Tchibo, Schlafgut, Mark Spencer, Eddie Bauer, JC Penney, Zara, Bershka, Sears, Sara Lee, Lascol ve Homestead gibi dünyaca ünlü markalara üretim yaptığı bildirildi. 
     Hazır giyim ve ev tekstilinde tam entegre tesis olan ve 5 binin üzerinde çalışanı bulunan firmanın, 2002 yılı sonuna kadar 3150 TIR ürün ihraç ettiği bildirildi. 
     
     ''HEDEFLERE ULAŞTIK'' 
     Yeşim Tekstil Sanayi ve Ticaret A.Ş. Genel Müdürü Şenol Şankaya da, 2002 yılı için konulan tüm hedeflere ulaştıklarını ifade ederek, yüzde 25'lik ihracat artışının büyük bir başarı olduğunu belirtti. 
     Şankaya, Türkiye genelinde de hedeflenen ihracatın üzerine çıkıldığını, bunun Türk sanayicisine büyük moral verdiğini vurgulayarak, firma olarak Türkiye ortalamasının üzerinde ihracat gerçekleştirdiklerine dikkati çekti. 
     İnsan haklarına uygun üretim yaptıklarını ve bu konuda diğer üretici firmalara örnek gösterildiklerini anlatan Şankaya, ''yeni projeler üzerinde çalıştıklarını, 2003 yılı ihracat hedeflerinin 240 milyon dolar olduğunu'' bildirdi. 
     





</TEXT>
</DOC>
