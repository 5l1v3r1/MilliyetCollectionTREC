<DOC>
<DOCNO> 112915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sonspo05.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor gençlerle mutlu 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, milli karşılaşma nedeniyle lige verilen arayı en iyi biçimde değerlendirmek için çaba gösterdiklerini belirterek, ''Adanaspor ile yaptığımız ve 3-0 kazandığımız özel karşılaşma, genç futbolcularımızın başarısını gösterdi'' dedi. 
     Kamil Gereçci, Gaziantepspor'un, bulunduğu yere tesadüfen gelmediğini, başarının temelinde, bilinçli kulüp yönetimi, akıllı transfer politikası, altyapı ve tesisleşme anlayışının yattığını söyledi. 
     Genç futbolculara önem verdiklerini kaydeden Gereçci, ''Futbolcuları, ülke genelinde yaptığımız taramayla bulup, Gaziantepspor ve Türk futboluna kazandırırken, kulüp kasasından transfere daha az harcama yapıyoruz. Hem alırken, hem oynatırken, hem de satarken maddi ve manevi kazanıyoruz'' diye konuştu. 
     Adanaspor karşısında ilk 11'de sahaya çıkanların yanı sıra, oyun içinde 6 oyuncuyu daha sahada görme fırsatı bulduklarını anlatan Gereçci, hepsinin de bir lig maçı oynarcasına mücadele ettiklerini ve ''boş'' olmadıklarını ortaya koyduklarını bildirdi. 
     Gereçci, motivasyonun kaybolmaması ve yedeklerin de formda olması için gençlere görev vereceklerini, kulübün altyapı, tesisleşme ve gençleşmeye yönelik yapılanmasının, tüm kulüplere örnek olması gerektiğini sözlerine ekledi. 
     





</TEXT>
</DOC>
