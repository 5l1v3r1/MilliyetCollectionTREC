<DOC>
<DOCNO> 111352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur07.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da belediyeler asfaltın faturasını vatandaşa kesiyor... 
</HEADLINE>
<TEXT>

     İstanbul'daki bazı belediyeler, yeni açılan yollar, cadde ile sokaklardaki tamir ve genişletme çalışmaları için harcadıkları parayı, ''harcamalara katılma payı'' adı altında bu yoldan yararlanan konut ve işyeri sahiplerinden tahsil ediyor. 
     İstanbul Büyükşehir Belediyesi, belediyeye bağlı KİPTAŞ A.Ş'nin yaptığı ve Başakşehir olarak bilinen binlerce konut ile sanayi sitesinin bulunduğu bölgeye 1997 yılında açtığı, 1810 metre uzunluğunda ve 10 metre 36 santim genişliğindeki Halkalı-İkitelli yoluna astar tabakası yapımı ve asfalt kaplamadan doğan 9 milyar 641 milyon 284 bin 215 liranın tahsili için, 23 Haziran 2000 tarihinde Küçükçekmece Belediyesi'ne bir yazı gönderdi. 
     Sonradan Turgut Özal Caddesi adını alan bu yolun yapımı konusunda Büyükşehir Belediyesi'nden başka maliyet yazıları da geldiğini öne süren Küçükçekmece Belediyesi, 1981 yılında çıkartılan 2464 sayılı Belediye Gelirleri Kanunu'na dayanarak bu paranın tahsili ve Büyükşehir Belediyesi'ne yatırılması için tapu kayıtlarından ulaştığı yolun her iki yanındaki konut ve işyeri sahiplerine 22 Ağustos 2002 tarihinde ihbarnameler gönderdi. 
     İlk aşamada belirlenen 3 bin 400 mükellefe gönderilen ''harcamalara katılma payı'' adı altındaki ihbarnamede, ''asfalt kaplama'' işi için toplam 603 milyar 638 milyon 699 bin 735 liralık harcama yapıldığı belirtilerek, gayrimenkulün değeri nispetinde çeşitli ödeme miktarları yer aldı. 
     Mükellefe 2 yıllık taksitle ödeme seçeneğinin de sunulduğu ve peşin ödemelerde yüzde 25 oranında indirim uygulanacağı ifade edilen ihbarnamede, mükelleflerin bu paylara karşı vergi mahkemelerinde dava açabileceği, ancak dava açılabilmesi için katılma paylarının yarısının önceden belediyeye yatırılması gerektiği vurgulandı. 
     Bu paranın zamanında ödenmemesi halinde Amme Alacaklarının Tahsili Hakkındaki Kanun hükümlerinin uygulanacağını ve alacağa para cezası işletileceğini belirten belediye yetkilileri, ihbarnamede işin bitiş tarihi olarak gösterilen ''20 Kasım 2002'' tarihinin ise bilgisayar hatasından kaynaklandığını bildirdiler. 
     
     ''KANUNİ ZORUNLULUK'' 
     Konuya ilişkin soruları yanıtlayan Kadıköy Belediye Başkanı Selami Öztürk, 2464 sayılı Belediye Gelirleri Kanunu uyarınca ''harcamalara katılma payı''nı mükelleflerden almak zorunda olduklarını belirterek, aksi takdirde Sayıştay'ca yapılacak inceleme sonucu sayman ve görevli memurlar hakkında ''zimmet'' suçundan işlem yapıldığını bildirdi. 
     İşin yapılması ile vatandaşlardan katılma payının tahsili arasında 5 yıllık bir zaman geçtiğini ve ödenmesi gereken paranın ''mükellefi üzecek halden'' çıktığını kaydeden Öztürk, ''harcamalara katılma payı''nı emlakın değeri ve masrafın miktarıyla sınırlı tuttuklarını söyledi. 
     Bağcılar Belediye Başkanı Feyzullah Kıyıklık da, bütün dünyada hizmetlerin karşılığının halktan mutlaka alındığını ifade ederek, ''Kanun da verilen hizmetin bedelinin alınmasını istiyor. Bunu almadığımız takdirde hukuken suç işlemiş oluruz. Vatandaşımız da niçin ödediğini değil, ödediği paranın nereye gittiğini sorsun. Çünkü bu para, mutlaka hizmet olarak kendisine geri dönüyor'' dedi. 
     İstanbul'daki ilçe belediyelerden Kağıthane, Beyoğlu ve Bayrampaşa'da ''harcamalara katılma payı'' uygulaması yürütülürken, Şişli Belediyesi ''asfaltı kendileri ürettiği'', Bakırköy Belediyesi de ''diğer gelirlerle ihtiyacın giderildiği'' gerekçesiyle katılma payını vatandaşlara yansıtmıyor. 
     
     KANUN NE DİYOR 
     2464 sayılı Belediye Gelirleri Kanunu'nun ''Harcamalara katılma payları'' ara başlıklı 86. maddesinden 94'e kadar olan maddelerinde, ''yeni yol açılması, mevcut yolların yüzde 40 nispetinde veya daha fazla genişletilmesi, kaldırımsız ve bakımsız yolların, kaldırım veya parke kaldırım haline dönüştürülmesi veya asfalt yapılması, mevcut kaldırım veya parkelerin sökülüp yeniden düzenlenmesi halinde, bu yolların iki tarafında bulunan veya başka bir yola çıkışı olmaması dolayısıyla bu yoldan yararlanan gayrimenkul sahiplerinin, 'yol harcamalarına katılma payı' ödeyecekleri'' hükmü yer alıyor. 
     ''Harcamalara katılma paylarının, bir program dahilinde veya istek üzerine doğrudan doğruya yapılan işlerde giderlerin tamamı olduğu'' ifade edilen kanunda, ''giderlerin peşin ödenmesi halinde bu payların mükelleflerden yüzde 25 noksanıyla alınacağı, özel devlet yardımları, karşılıksız fon tahsisleri, bu işler için yapılacak bağış ve yardımlarla istimlak bedellerinin gider tutarından indirileceği'' vurgulanıyor. 
     ''Harcamalara katılma paylarının, bina ve arsalarda vergi değerinin yüzde 2'sini geçemeyeceği'' belirtilen kanunda, ''katılma paylarına karşı dava açılabilmesi için payın yarısının önceden belediyelere ödenmesi gerektiği'' anlatılıyor. 
     Kanunda ayrıca, ''harcamalara katılma payı tahakkukunun, işler hangi ihale usulü ile yapılmış olursa olsun, hizmetin tamamlanarak halkın istifadesine sunulmuş olmasından sonra yapılacağı'' bildiriliyor. 
     
     ANAYASA MAHKEMESİ'NDEN İPTAL 
     Anayasa Mahkemesi, Danıştay 9. Dairesi'nin istemi üzerine, ''harcamalara katılma payı tahakkuk ettirilen bir mükellefin buna karşı dava açabilmesinin, söz konusu payın yarısının önceden ilgili belediyeye ödenmesi'' şartını içeren 2464 sayılı Belediye Gelirleri Kanunu'nun 89. maddesinin a bendinin son paragrafını iptal etti. 
     Resmi Gazete'nin 5 Eylül 2002 tarihli sayısında yayınlanan gerekçeli kararda, ''Anayasa'nın 13. maddesinde temel hak ve özgürlüklerin sınırlandırılmasının Anayasa'nın ilgili maddelerinde özel sınırlandırma nedeni bulunmasına bağlı tutulduğu'' kaydedilerek, ''Anayasa'nın dava açma hakkını düzenleyen 36. maddesinde, bu hakkın sınırlandırılması konusunda özel bir sınırlama nedenine yer verilmediği'' vurgulandı. 
     





</TEXT>
</DOC>
