<DOC>
<DOCNO> 143991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sonspo22.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Bu tip neticelerle deprem yaşayacak bir takım değiliz... 
</HEADLINE>
<TEXT>

     Galatasaray Teknik Direktörü Fatih Terim, Denizlispor karşısında aldıkları yenilgi için yapılan bazı yorumların doğru olmadığını söyledi. 
     Fatih Terim, Florya Metin Oktay Tesisleri'nde düzenlediği basın toplantısında, Denizlispor maçı için Mağlubiyet bağıra bağıra geldi yorumlarının yapıldığına dikkati çekerek, ''Bu yorumlara katılmıyorum. Dünkü maç hakkında böyle konuşmak için futboldan uzaktan yakından ilginizin olmaması gerekir. Denizlispor maçında 1. dakikadan 90. dakikaya kadar üstün olan takım bizdik. Maçı kasetten dün gece bir kez daha seyrettim. Çok pozisyona girdiğimizi gördüm. Rakibin attığı golde pozisyon dahi yoktu'' diye konuştu. 
     Son 10 maçlarını kazanarak şampiyonluk yarışına devam edeceklerini vurgulayan Terim, ''7 maçlık galibiyet serimizi devam ettirebilseydik, bu bizim için önemli bir avantaj olurdu. Artık önümüzdeki son 10 maçımıza bakacağız'' dedi. 
     
     ''GALATASARAY, DEPREM YAŞAMAZ'' 

     Galatasaray ile ilgili konuları kendi içlerinde konuştuklarını, gerekirse sezon sonunda bunları komuoyu ve Galatasaraylılar ile paylaşacaklarını vurgulayan Terim, şunları söyledi 
     ''Galatasaray, bu tip neticelerle deprem yaşayacak bir takım değil. Bunu daha önce de söylemiştim. Biz muhasebeyi sezon sonunda yapacağız. Hepimiz eksikleri, hataları ortaya koyacağız ve en iyi şekilde değerlendireceğiz. Galatasaray prensipleri de bunu gerektirir. Birilerini memnun etmek adına oyuncularımızı kurban etmeyiz. Ancak bizim böyle bir tasarrufumuz varsa, bunu da Galatasaraylılarla paylaşırız.'' Terim, bir basın mensubunun Galatasaray'da içeride yaşananların, dışarıya sızmasıyla ilgili ''Bu konuda operasyon yapacak mısınız '' sorusu karşısında, ''Galatasaray'ın menfaatleri nedeniyle, bu soruya cevap vermeyeceğim. Birkaç hata yapıldı diye tüm takımı yakamayız. Galatasaray, neleri nerelerden çevirdi. Daha önümüzde 10 maç var. Sonuna kadar da kovalayacağız. Bazen kurumların başarısı için şahıslar fedakarlık yapmalıdır. Herşeyin zamanı var. Benden böyle birşey beklemeyin 48 saat sonra bu savaşı yapacağım demenin anlamı yok'' diye konuştu. 
     Pinto ve Revivo'nun performansları hakkındaki bir soruya da Terim, ''Revio, dünkü maçta ilk yarıda iyiydi, ikinci yarıda o hengamede kayboldu. Pinto ise az zaman alıyor, yeterli randımanı veremiyor. Genç ve duygusal olması da buna etken'' diye yanıt verdi. 
     
     ELEŞTİRİLERE YANIT 

     Terim, Galatasaray hakkında yapılan bazı eleştirelere de tepki göstererek, ''Bazıları oturduğu yerden Galatasaray aleyhine belirli yazılar yazıyor. Bunları sezon sonunda Galatasaray camiasıyla paylaşacağız. Olayların içinde olmadığı halde atanlar var. Sezon sonu oturup, gerekenleri yapacağız'' dedi. 
     Fenerbahçe maçında sahaya atılan yabancı maddeler nedeniyle, Galatasaray'ın seyircisiz oynama cezası almasına da değinen Terim, ''Ne yapalım oynayacağız, yapacak birşey yok'' diye konuştu. 

     
</TEXT>
</DOC>
