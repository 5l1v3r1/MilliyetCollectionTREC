<DOC>
<DOCNO> 148035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/yasam/yas01.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Azrail’e Nijerya’da yakalandı 
</HEADLINE>
<TEXT>

İflas ettikten sonra Nijerya’da aldığı yol ihalesiyle iş hayatına dönen Ahmet Çavuşoğlu, şarampole yuvarlanan aracının camından fırladı 
     GÜLAY FIRAT İstanbul 

     Çavuşoğlu Eğitim Kurumları’nın sahibi 41 yaşındaki Ahmet Çavuşoğlu, üç yıl önce okullarının kapatılmasının ardından Nijerya’nın Bernin Kebbi eyaletinde aldığı yol ihalesiyle iş hayatına geri dönmüştü. 
     Çavuşoğlu, 1 Nisan günü saat 13.30 sıralarında Nijeryalı şoförünün kullandığı otomobille seyir halindeyken araç bir çukura girerek kontrolden çıktı. 25 metrelik şarampole yuvarlanan aracın camından fırlayan Çavuşoğlu, şoförüyle birlikte hayatını kaybetti. 
     10 yıllık eşi avukat Gülgün Çavuşoğlu, "Geçen yıl Ağustos’ta Nijerya’ya gitmiş ve en son yılbaşında Türkiye’ye gelmişti. İşlerini halledip dört ay sonra yine gelecekti. Ama işleri nedeniyle iki - üç yıl daha Afrika’da çalışmayı düşünüyordu" diye konuştu. 
     
     Borçlarını ödüyordu 
     Kolejin iflasıyla maddi krize giren eşinin Nijerya’da aldığı yol ihalesiyle borçlarının büyük kısmını kapattığını anlatan Gülgün Çavuşoğlu sözlerini şöyle sürdürdü "Dört ay sonra Afrika’da imza aşamasına gelen başka bir proje üzerinde çalışıyordu. Ancak hiç ummadığımız anda bu acı haberi aldık." 
     Çavuşoğlu, bugün öğleyin Ataköy 5. Kısım Camii’nde kılınacak cenaze namazının ardından Büyükçekmece Mezarlığı’nda toprağa verilecek. 
     
Sekreterinden bir çocuğu vardı      İşadamı Suat Çavuşoğlu’nun oğlu olan Çavuşoğlu, babasının 1967’de kurduğu Çavuşoğlu Eğitim Kurumları’nda 15 yıl yöneticilik yapmıştı. Çavuşoğlu Koleji’yle başlayan okullar, şubeler, anaokulları ve dershanelerle zincir haline gelmiş ancak iflas etmişti. İlk evliliğinden biri kız iki çocuğu bulunan Çavuşoğlu, eski sekreteri Nazan Nayır’dan olan oğluyla da gündeme gelmişti. 
     


YAŞAM 


















</TEXT>
</DOC>
