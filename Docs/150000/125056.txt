<DOC>
<DOCNO> 125056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur24.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Dışişleri Bakanı'na Kıbrıs tepkisi... 
</HEADLINE>
<TEXT>

     CHP Genel Başkanı Deniz Baykal Dışişleri Bakanı Yaşar Yakış'ın Kıbrıs'ta 28 Şubat'a kadar bir anlaşma olacağı, olmaması durumunda Türk ordusunun işgalci konumuna düşeceği yolundaki açıklamalarına tepki gösterirken, "Türkiye Kopenhag'da imzalamadığını 28 Şubat'a kadar peşin peşin imzalayacağını taahhüt edemez. Yakış'ın açıklamaları akla, mantığa, ülke yararına uymuyor" dedi. 
     Deniz Baykal TÜRSAB Başkanı Başaran Ulusoy ve beraberindekileri kabulünde gazetecilerin sorularını yanıtladı. Baykal, Dışişleri Bakanı Yaşar Yakış'ın Kıbrıs konusuna ilişkin değerlendirmelerinin anımsatılması üzerine, "Büyük bir üzüntü içindeyim" derken, Yakış'ın "Türkiye Dışişleri Bakanı'nın söyleyebileceğini kesinlikle kabul edemeyeceği değerlendirmeler ifade ettiğini" kaydetti. 
     Yakış'ın açıklamalarını "çok büyük talihsizlik" olarak nitelendiren Baykal, "Hükümet umarım bu anlayışı paylaşmadığını ortaya koyacak, koymalıdır" dedi. 
     AB'nin son aldığı kararla çok büyük haksızlık yaptığını, Kıbrıs'da birbiriyle itilaf içinde olan iki ayrı siyasi toplumun bir tanesini hiçbir tereddüt göstermeden AB içine aldığını dile getiren Baykal, KKTC'yle ilgili olarak Dışişleri Bakanı'nın ağzından böylesine değerlendirmelere tanık olmasının üzüntüsünü artırdığını söyledi. 
     Baykal, Başbakan Abdullah Gül'ün bu konuda kamuoyunu aydınlatıcı bir açıklama yapması gerektiğini kaydederken bu konuda yarın Meclis'te bir açıklama yapılmasını istedi. 
     Baykal TSK'nın Kuzey Kıbrıs'da uluslararası hukuka tamemen dayanan anlaşmalarla güvence altına alınmış meşru bir zemin üzerinde bulunduğunu ve bu meşru zemini değişterecek hiçbir başka uluslararası hukuki belge bulunmadığını vurgularken, "Tek taraflı alınan kararlarla Türkiye'nin taraf olduğu bir anlaşmanın silahlı kuvvetlerimize vermiş olduğu hakkın kullanılmasını işgal olayı olarak nitelemek kesinlikle mümkün değil. Bu yanlıştır. Ama böyle bir yanlış neden yapılmıştır. Belki asıl kaygı verici olan bu. Bu açıklamalarla ne yapılmak isteniyor " şeklinde konuştu. Baykal, "28 Şubat'a kadar bir anlaşma imzalanmasının siyasi alt yapısını oluşturmak için mi bu açıklamalar yapılıyor " diye sorarak şöyle dedi 
     "Kopenhag'da 28 Şubat'a kadar Kıbrıs'da bir anlaşma yapılmasına ilişkin gizli bir vaadin varlığına ilişkin basın haberlerinin ışığında söylüyorum, böyle bir vaad varsa bu yanlıştır, kabul edilemez. Türkiye Kopenhag'da imzalamadığını 28 Şubat'a kadar peşin peşin imzalayacağını taahhüt edemez. Diplomasiye yakışmaz. Yakış'ın açıklamaları akla, mantığa, ülke yararına uymuyor. Anlaşılan Türkiye sıkıntılı bir döneme giriyor". 
     Baykal bir başka soru üzerine dokunulmazlıkların yolsuzluklarla mücadeleninin ön koşulu olduğuna işaret ederken siyasi kirlenmeyi önlemenin ilk adımının dokunulmazlıkların kaldırılması olduğunu vurguladı. 
     Yolsuzluklarla mücadele adına girişilen her girişimi destekleyeceklerini kaydeden Baykal, "Kimse dokunulmazlıkları unutmasın. Unutturmak için dikkati başka yere çekmeye çalışmasında bulunmasın" uyarısında bulundu. 
     





</TEXT>
</DOC>
