<DOC>
<DOCNO> 149815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/dunya/dun01.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmergeler Arapları kovuyor 
</HEADLINE>
<TEXT>

The New York Times, silahlı Kürt gruplarının Araplara 3 gün içinde bölgeyi terketme emri verdiğini yazdı 
     SEMA EMİROĞLU New York 

     ABD'nin önde gelen gazetelerinden "New York Times" ve "Washington Post", Kürt gruplarının Kerkük ve çevresindeki Arapları zorla ve gözdağı kullanarak evlerinden kovmaya başladığını, dertlerini anlatacak kimse bulamayan Arapların yabancı gazetecilere yalvardıklarını yazdı. 
     New York Times, "Kürt grupları, Arapları Kuzey köylerinden sürüyor" başlıklı haberinde, binlerce Arap'ın, "ABD'nin savaştaki en coşkulu müttefiki" olan silahlı Kürt grupları tarafından evlerinden kovulduğunu ve kendilerine 3 gün içinde bölgeyi terk etme emri verildiğini bildirdi. 
     
     Kötü muamele 
     Gözdağı ve zorlamaların yaygın biçimde yapıldığına dikkat çekilen haberde, "Bu, ABD'nin savaş sonrası planları ve Amerikan niyetlerinden kuşku duyan Araplarla ilişkileri geliştirme çabaları için sorun yaratıyor" denildi. 
     Zor kullanarak kovmanın yıllardır Saddam yönetiminin kullandığı bir yöntem olduğunu hatırlatan gazete, şöyle dedi 
     "Kürtler, Kerkük'ün kontrolünü ele geçirdikten sonra yakınlardaki köylerde oturan Arapları evlerinden taşınmaya zorluyor. 
     Küçük köyler neredeyse tamamen terk edilmiş, aileler de acele biçimde kamplara dönüştürülen buğday tarlalarına sıkışmış durumda. Yeniden seçkin duruma gelen Kürtler, Saddam'ın kendilerine yaptığı kötü muamelelerin bazılarını tekrarlıyorlar." 
     Washington Post gazetesi ise, "Kürt - Arap gerginliği artıyor" başlıklı haberinde, Kürt milislerin Arapların ellerinden mülklerini geri almaya çalıştıklarını bildirdi. 
     


DÜNYA 














</TEXT>
</DOC>
