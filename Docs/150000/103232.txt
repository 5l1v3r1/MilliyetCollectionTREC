<DOC>
<DOCNO> 103232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/ekonomi/eko01.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇARŞI’nın yüzü 100’e değişecek 
</HEADLINE>
<TEXT>

Perakende gurusu Weishar’ın danışmanlığında yürütülen 100 bin dolarlık projeyle Çarşı mağazaları daha eğlenceli görünüme kavuşacak 
     EYLEM TÜRK 

     Çarşı mağazalarının çehresi değişiyor. Hiçbir ek mimarlık ve dekorasyon çalışması yapılmadan 15 günde farklı bir görünüme kavuşturulacak olan Çarşı Mağazaları’nın Genel Müdürü Semih Şeftali, bu amaçla dünya çapında perakendecilik eğitimi ve danışmanlık hizmeti veren New Vision Studios Yönetim Kurulu Başkanı Joseph Weishar ile işbirliği yaptıklarını söyledi. 
     Görsel düzenlemelerine yeni bir bakış açısı getireceklerini belirten Şeftali, "Tüketicinin zorlanmadan, ihtiyacı olan, kendi yaşam biçimine uygun ürünleri rahat seçebilme ve görebilme şansına tek başına sahip olmasını sağlayacağız" dedi. Büyük mağazacılığın pozisyonu, ürün teşhiri, mağaza yerleşimi gibi konuların ele alındığı çalışmanın, satışları artıracağına inandıklarını belirten Şeftali, proje grubunda Weishar’ın yanı sıra G H Associates’in kurucusu George Homer, New York’taki Fashion Institute of Technology’de dersler veren ve vitrin mankeni giydirme konusunda uzman Shinji Honimura ve görsel mağazacılık uzmanı Reginald Rogers’ın da bulunduğunu söyledi. 
     
     Dört yeni mağaza 
     Proje kapsamında 150 kişilik ekibin seminerler ve uygulamalarla eğitim aldığını söyleyen Şeftali, "Çalışmanın bize maliyeti 100 bin dolar olacak" dedi. 
     Mağazalarda öncelikle değişen tüketici ihtiyaçlarına göre sunum hazırladıklarını belirten Şeftali, "Önemli olan verimlilik. Kriz şartlarında en doğru mağaza miksi, ürün miksi neyse ona göre çalışmalarımızı yapıyoruz. Uygulamaya ilk olarak pilot mağaza seçilen Çarşı Carrefour’da başladık" dedi. 
     Önümüzdeki dönemde dört yeni mağaza açacaklarını açıklayan Şeftali, "Bizim adımız Çarşı. Kapalıçarşı, Salı Pazarı ve Agora’dan farkımız yok. Adımızın çarşı olmasının sorumluluğuyla, bulunmamız gereken her yerde bulunacağız" dedi. 
     
Hem alışveriş hem eğlence      Çarşı mağazalarının yeniden yapılanma projesinde çalışan New Vision Studios Yönetim Kurulu Başkanı Joseph Weishar, amaçlarının Çarşı çalışanlarına perakendede nasıl bir prezantasyon yapılması gerektiği konusunda eğitim vermek olduğunu söyledi. Müşteri akışının rahat sağlanabileceği, insan gözünün mağaza içinde çok daha rahat dolaşabileceği bir ortam hazırlanması gerektiğini söyleyen Weishar, "Ürün bazında eğlenceli sunumlar yapılarak, bir tür oyun oynanıyor ve müşteriye daha keyifli bir alışveriş imkanı sağlanıyor" dedi. Weishar, "Yapılan düzenlemelerle anında birkaç dakika içinde feedback alınıyor ve satışlar artıyor" dedi. 
     



 EKONOMİ 
















</TEXT>
</DOC>
