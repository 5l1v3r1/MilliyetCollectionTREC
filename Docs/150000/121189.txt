<DOC>
<DOCNO> 121189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sontur11.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ile Finlandiye Başbakanı'nın ortak basın toplantısı 
</HEADLINE>
<TEXT>

     Finlandiya Başbakanı Paavo Lipponen, Türkiye'nin gerçekten Kopenhag Kriterleri'ne tam uyum içerisinde olduğunu belirterek, ''Kopenhag'ta bu reformlara cevaben pozitif bir sinyal vermeliyiz ve Türkiye'nin AB perspektifini güçlendirmeliyiz'' dedi. 
     AK Parti Genel Başkanı Recep Tayyip Erdoğan ve Lipponen, yaptıkları görüşmenin ardından ortak basın toplantısı düzenlediler. 
     Lipponen, Erdoğan'ı seçim başarısından dolayı tebrik ederek, görüşmede, Erdoğan ile aralarında Türkiye'nin Avrupa perspektifi ile ilgili çok güzel bir sohbet geçtiğini söyledi. 
     Türkiye'nin Avrupa Birliği'ne AB davet edildiği 1999 Helsinki Zirvesi'nde ev sahipliği yaptıklarını hatırlatan Lipponen, bunun gururunu yaşadıklarını ifade etti. 
     Fin hükümetinin bu eşgüdümün artarak devam etmesini ve ilişkilerin güçlenmesini desteklediğini anlatan Lipponen, ''Erdoğan'ın Türkiye'de hali hazırda gerçekleştirilen reformlar ve gerçekleştirilmesi planlanan reformlarla ilgili verdiği bilgilerden etkilendim. Türkiye gerçekten Kopenhag Kriterleri'ne tam uyum içerisindedir. Kopenhag'ta bu reformlara cevaben pozitif bir sinyal vermeliyiz ve Türkiye'nin AB perspektifini güçlendirmeliyiz'' diye konuştu. 
     
     ERDOĞAN'IN KONUŞMASI 

     Tayyip Erdoğan da 1999 Helsinki Zirvesi'nde Türkiye'nin AB'ye kabulüyle ilgili bir adım atıldığını hatırlattı. 
     Başbakan Lipponen'in bu adımın atılmasındaki aktif rolünü unutmadıklarını söyleyen Erdoğan, ''İnanıyorum ki, önümüzdeki süreçte de Başbakan Lipponen'in bu samimi gayretleri devam edecektir'' dedi. 
     Türkiye'de 3 Kasım'la birlikte güçlü bir iktidar oluştuğunu, Türk halkının Parlamento'nun 3'te 2'sinin temsilini AK Parti'ye verdiğini anlatan Erdoğan, ''Avrupa Birliği sürecinde bu kadro, çıkaracağı kanunlarda, uygulamalarda çok seri, kararlı, dirayetli bir şekilde görevini yerine getirecektir. Bu adımın atılmasında Türkiye'nin Kopenhag zirvesinde artık bir müzakere tarihini alması da şarttır'' diye konuştu. 
     Müzakere tarihini alamayan tek ülkenin Türkiye olduğunu ifade eden Erdoğan, Türkiye'nin, son 18 ay içerisinde, iktidarıyla, muhalefetiyle, Meclis dışı partileri, sivil toplum örgütleri ve halkının yüzde 80'i itibariyle AB'ye girme kararlığında olan bir ülke olduğunu kaydetti. Erdoğan, şöyle konuştu 
     ''Bu konuda kararlı bir yönetim iktidardadır. Bu konuda ısrarlıyız. Türkiye'nin üyeliği ile aslında çok farklı gelişmeler de başlayacaktır. Sadece müzakere tarihi alınmasının getireceği olumlu neticeler vardır. Müslüman dünyasının AB'ye bakışını olumlu yönde etkileyecektir. İslam kültürüyle demokrasinin birarada nasıl yaşayabileceğini göstermesi bakımından çok önemlidir. Bu adım, medeniyetler arası bir çatışmanın değil, medeniyetler arası bir uzlaşmaya, bütünleşmeye bir köprü olacaktır ve bunun için de en ideal model Türkiye'dir. Ayrıca kaldı ki biz AB'yi bir Hıristiyan kulübü olarak görmüyoruz, görmek istemiyoruz. Fakat Kopenhag'ta bir tarih alamazsak o zaman halkımızda buna benzer şüpheler uyanacaktır. Çünkü zaman zaman biz bunları duyduk.'' Papa'nın, Almanya Başbakanı Helmuth Kolh'un ve AB Konvansiyonu Başkanı'nın buna benzer açıklamaları olduğunu hatırlatan Erdoğan, ''Bu ifadeler kendilerini bağlar diyemeyiz. Çünkü siyasette temsil yetkisi alanlar, bin düşünüp bir konuşmak zorundadır. Kullandıkları her ifade, kendilerini değil, ülkeyi, partiyi, kurumu ve kuruluşu bağlar'' dedi. 
     Başbakan Lipponen'den özellikle bu konuda destek istediğini dile getiren Erdoğan, Helsinki'de bunun en güzel örneğini verdiklerini belirterek, ''Kopenhag'ta da vereceklerine inanıyorum. Endişeniz olmasın, Kopenhag Kriterleri ile ilgili kararlı bir Türkiye vardır, bunu hiç unutmayın'' diye konuştu. 
     Özellikle işkence, Türkiye dışındaki derneklerin Türkiye içinde, Türkiye'deki derneklerin yurtdışında şube açmaları, vakıfların taşınmaz mal edinebilmeleri gibi konularda önemli adımlar atıldığını anlatan Erdoğan, Avrupa İnsan Hakları Sözleşmesi ve Ulusal Program kapsamında Anayasa'nın yeniden gözden geçirilmesini sağladıklarını da kaydetti. 
     Türkiye'nin, özellikle telefon dinlenmesi ve buna yönelik insani bütün bu yanlışları düzeltecek adımları kararlı şekilde attığını da söyleyen Erdoğan, ''Temel hak ve hürriyetler, yönetim, düşünce, din, vicdan, ifade özgürlüğü gibi konularda adımlar atan bir Türkiye var. Kararlı bir Türkiye, AB ile bütünleşmiş bir Türkiye ve sizlerle el ele ortaklaşa yarınlara yürümek istiyoruz'' dedi. 
     Basın toplantısında çevirileri, AK Parti İstanbul Milletvekili Egemen Bağış yaptı. 
     AK Parti Genel Başkanı Recep Tayyip Erdoğan, ''Kıbrıs konusunda karşılıklı özveriye dayalı olarak masaya oturmaktan yanayız'' dedi. 
     AB'nin Kopenhag Zirvesi'nde Türkiye'ye müzakere tarihi verilmesi için sürdürdüğü Avrupa turunu Finlandiya'da sürdüren Erdoğan, Finlandiya Başbakanı Paavlo Lipponen ile yaptığı görüşme sonrasında ev sahibi ülke başbakanı ile ortak basın toplantısı düzenledi. 
     Reccep Tayyip Erdoğan, bir gazetecinin, ''Türkiye, Kopenhag'ta tarih alırsa bu olay Kıbrıs konusunda gelişmelere yol açar mı '' sorusuna şu yanıtı verdi 
     ''Türkiye, barış planı üzerinde kesinlikle müzakereye açıktır. Mevcut planı müzakare edilebilir buluyoruz. Bu planın olumlu ve olumsuz yanları var. Kesinlikle çözümden yanayız. Adil, kalıcı bir çözüm istiyoruz. Karşılıklı özveriye dayalı olarak masaya oturmaktan yanayız. Bu konuda Atina ziyaretimizde sayın Simitis'in de olumlu yaklaşımlarını gördük. Temenni ederim ki bu lafta değil uygulamada kalsın.'' Lipponen de ''Görüşmenizin içerikli ve dostane olduğunu söylediniz. Bu toplantı ne tür fikir değişikliğine yol açtı '' sorusuna yanıt verirken sözlerine, Türkçe ''Güzeldi'' sözcüğüyle başladı. Başbakan Lipponen, şöyle devam eti 
     ''Erdoğan, Türkiye'nin yeni hükümetinin reform düşüncelerini ortaya koydu ve sundu. Bu sürecin, Türkiye'de bir dönüm noktası olduğuna ve bu istikrarın gerçek değişikliği yapacak güce sahip olduğuna inanıyoruz. Erdoğan'ın bize ifade ettiği cümleleri çok içten değerlendireceğiz. Türkiye'nin adaylık sürecine geçtiği Helsinki'de ev sahibi olarak Türkiye'nin ilerlemesi ve eşgüdümüne engel olacak son ülke olmalıyız. Bu süreçte Türkiye'nin çabalarına destek vereceğiz ve sizinle birlikte olacağız.'' 
     





</TEXT>
</DOC>
