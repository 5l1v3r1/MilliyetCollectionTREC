<DOC>
<DOCNO> 131119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/guncel/gun09.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavar’dan ehliyet almak şansa’ kalmış 
</HEADLINE>
<TEXT>

Emniyet’ten itiraf "Artık trafiğe çıkamayacak haldekilerin ehliyetine ancak kaza yaptıklarında el koyabiliyoruz..." 
     ŞÜKRAN ÖZÇAKMAK İstanbul 

     Kiminin bir kolu, kiminin bacağı yoktu. Kimi görme özürlü, kimi yaşlı, kimi de araç kullanamayacak kadar hastaydı ama trafiğe çıkması sakıncalı bu kişilerin ehliyetleri onlar bir kaza yapana kadar geri alınamadı. 
     Emniyet Genel Müdürlüğü istatistikleri, Türkiye’nin bir acı gerçeğini ortaya koydu. Ehliyet aldıktan sonra araç kullanabilme şartlarını yitiren sürücüleri, engelleyecek bir uygulama yok. Bu kişiler ancak bir kazaya karışırsa trafikten ayıklanabiliyor.’ 
     Verilere göre, son 5 yılda "sağlık şartları değişen" bin 536 kişinin sürücü belgesi iptal edildi. Onların artık araç kullanamayacak durumda oldukları ise kaza yapınca ortaya çıktı. Yetkililer, sara, alzheimer hastaları ile direksiyonda kalp krizi riski olanların bile trafiğe çıkmaktan çekinmediğini dile getiriyor. 
     
     DENETİMLE OLMUYOR 
     Bu kişileri ancak kaza yaptıklarında tespit edebildiklerini vurgulayan yetkililer, şöyle dedi "Kimin hasta, kimin özürlü olduğunu denetimle tespit edemiyoruz. Ehliyet iptali için doktor raporu gerekiyor. Polis, ancak kaza yapan vatandaşı doktora sevk etmekle ve olay yeri tutanağı tutmakla sorumlu." 
     Karayolları Genel Müdürlüğü Trafik Yönetmeliği gereği, sürücü belgesi alınan yaştan 50 yaşa kadar 10 yılda bir, 50 - 65 arası 5 yılda bir, 65 yaştan sonra her 3 yılda bir, kontrol muayenesi yaptırılması gerekiyor. 
     Bu rutin uygulama dışında Emniyet Genel Müdürlüğü ile Emekli Sandığı arasında dört yıl önce imzalanmış bir protokol bulunuyor. Silah ruhsat ve sürücü belgelerinin takibi için imzalanan protokol gereği, Emekli Sandığı’na bağlı hastaların sağlık durumunda görülen değişiklikler emniyete bildiriliyor. Bildirim doğrultusunda vatandaşın belgesi ya özürlü sürücü belgesine dönüştürülüyor ya da iptal ediliyor. 
     



 GÜNCEL 




















</TEXT>
</DOC>
