<DOC>
<DOCNO> 116362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun31.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de hükümet arayışları 
</HEADLINE>
<TEXT>

     İsrail Başbakanı Ariel Şaron, aşırı sağ partilerin desteğini almak için hükümetin temel politikalarında değişiklik yapmayacağını söyledi. 
     İşçi Partisi'nin hükümetten çekilmesinden sonra yeni hükümet arayışları içinde olan Şaron, güvenoyu alabilecek bir koalisyon kurabilmek için, küçük aşırı sağ partilerin desteğini aramaya başlamıştı. 
     Ancak Şaron, Maariv gazetesinde bugün yer alan demecinde, ''Farklı bir yapıyla yeni bir hükümet kurma yolundayım. Ama onlarla uyum sağlamak için tutumumda değişiklik yapmam. Hükümetimizin politikası kesinlikle aynı politika olacak ve hedefi değişmeyecek terörle savaş, siyasi diyalogu yenilemek ve bir anlaşmaya varmak'' dedi. 
     Bu arada, İsrail Ordu radyosu, Şaron'un eski Likud lideri ve Başbakanlardan Binyamin Netanyahu'ya Dışişleri Bakanlığı önereceğini ileri sürdü. 
     Şaron ve Netanyahu'nun bugün biraraya gelmesi bekleniyor. 
     





</TEXT>
</DOC>
