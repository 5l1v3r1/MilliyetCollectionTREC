<DOC>
<DOCNO> 128385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur26.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali Milad yasası Sezer'e aynen iade edilecek... 
</HEADLINE>
<TEXT>

     Devlet Bakanı, Başbakan Yardımcısı ve Hükümet Sözcüsü Abdüllatif Şener, Bakanlar Kurulu'nun, Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye geri gönderilen ''mali milat yasası''nın meclisten tekrar olduğu gibi geçmesi gerektiği kanaatinde olduğunu bildirdi. 
     Şener, yaklaşık 3 saat süren Bakanlar Kurulu toplantısının gündemine ilişkin gazetecilere açıklamalarda bulundu. 
     2003 yılının ilk bakanlar kurulu toplantısını gerçekleştirdiklerini anımsatan Şener, toplantıda enerji sektörünün sorunlarının ele alındığını söyledi. 
     Şener, Cumhurbaşkanı Ahmet Necdet Sezer tarafından tekrar görüşülmek üzere TBMM'ye gönderilen ve kamuoyunda ''mali milat yasası'' olarak bilinen düzenleme çerçevesinde değerlendirmeler yapıldığını ifade etti. Şener, toplantıda sosyal güvenlik sisteminin gözden geçirilmesi ile işçi ve Bağ-Kur emeklilerinin maaşlarına ilişkin konunun ise ele alınamadığını kaydetti. Şener, bu iki konuyu görüşmek üzere Bakanlar Kurulu'nun akşam 20.00'de tekrar toplanacağını bildirdi. 
     Enerji sektörünün hem sosyal kesimler hem de ekonominin rekabet gücü açısından önemli olduğunu kaydeden Şener, toplantıda Enerji ve Tabii Kaynaklar Bakanlığı'nın enerji sektörü konusunda yaptığı çalışmaların gözden geçirildiğini ve Bakan Hilmi Güler ile bürokratların, enerji sektörünün sorunları hakkında kabine üyelerine brifing verdiğini söyledi. 
     
     ENERJİ KAYIP-KAÇAĞI 
     Brifing çerçevesinde değerlendirmelerde bulunulduğunu dile getiren Şener, sözlerine şöyle devam etti 
     ''Enerji kaynakları ile ilgili talebin düzeyi, boyutları, bu talebin karşılandığı alanlar, gerek ithalata gerekse yerli kayaklara dayalı ele alındı. Bunun da ötesinde geleceğe yönelik bir perspektif üzerinde durulmuştur. Yani 2010 yılı ve daha sonrası için Türkiye'nin enerji profili üzerinde değerlendirmeler yapılmıştır. Tüm bu müzakereler ve görüşmeler sonrasında sayın Başbakanımız, Enerji ve Tabii Kaynaklar Bakanlığımız'a bazı talimatlarda bulunmuştur. Özellikle Türkiye'de enerji kayıp ve kaçakları çok yüksek oranlara ulaşmıştır. Bu oranlar diğer ülke oranlarının çok üzerindedir. Sayın Başbakan, kayıp ve kaçakların önlenmesi amacıyla gerekli çalışmaları yapmaları için Enerji ve Tabii Kaynaklar Bakanlığı'na talimat vermişlerdir.'' Şener, enerjinin, sanayi sektörünün ve ekonominin uluslararası rekabet gücü açısından önemli olduğunu dile getirerek, bu çerçevede bakanlığın enerji maliyetlerinin düşürülmesiyle ilgili ayrıntılı ve alternatifli bir çalışma yapması için de Başbakan Gül'ün Bakan Güler'e talimat verdiğini açıkladı. 
     Enerjinin ilgili olduğu sektörlerden birisinin de tarım olduğunu belirten Şener, tarım sulamasında elektrik enerjisinin kullanıldığını ve gerek maliyetleri gerekse ödeme sorunları açısından da tarım kesiminden önemli talepler geldiğini söyledi. 
     Şener, Başbakan Gül'ün bu konuda Enerji ve Tabii Kaynaklar Bakanlığı'nın alternatifli bir çalışma yapmasını isteğini bildirdi. 
     
     MALİ MİLAT YASASI 
     Hükümet Sözcüsü Şener, kamuoyunda ''mali milat yasası'' olarak bilinen kanunun tekrar görüşülmek üzere TBMM'ye iade edilmiş olmasının da Bakanlar Kurulu toplantısında değerlendirildiğini söyledi. 
     Toplantıda, bu konu ile ilgili Cumhurbaşkanı Sezer'in gerekçelerinin ele alındığını ve hükümetin bu yasa çerçevesindeki beklentileri ve amaçlarının gözden geçirildiğini ifade eden Şener, ''Netice itibariyle, Bakanlar Kurulumuz bu yasanın tekrar meclisten olduğu gibi geçmesi gerektiği kanaatindedir. Tabii konu TBMM'nindir. Bu konu ile ilgili kararı verecek olan TBMM'dir'' dedi. 
     





</TEXT>
</DOC>
