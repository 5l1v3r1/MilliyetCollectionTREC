<DOC>
<DOCNO> 146514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun11.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"1991'de Türkiye'nin desteğini almak daha kolaydı" 
</HEADLINE>
<TEXT>

     ABD'nin eski dışişleri bakanlarından James Baker, Türkiye'den kuzey cephesinin açılması yönünde izin alınamamasında Amerikan yönetiminin diplomaside başarısızlığının rolü bulunduğu yönündeki saptamalara katılmadığını bildirdi. 
     Amerikan ABC televizyonunda George Stephanopoulos'un ''This Week'' programına konuk olan Baker, ''Türkiye için diplomaside yanlış yapıldığını söyleyebileceğimizi sanmıyorum. Öncelikle, içinde bulunduğumuz durumun, 1991 Körfez Savaşı'ndan farklı olduğunu kabul etmek zorundayız. Körfez Savaşı'nda Irak, hiçbir kışkırtma unsuru olmadan, komşusu Kuveyt'i işgal etmişti. O dönemin şartları içinde Türkiye'nin desteğini almak daha kolaydı'' dedi. 
     1991 Körfez Savaşı'nda Dışişleri Bakanı olan Baker, ''Bugün ise Türk halkının yüzde 90'ı bu savaşa karşı. Türk hükümeti gereken onayı almak için inançlı bir çaba sarfetti, ancak birkaç oyla bu destek kaybedildi'' diye konuştu. 
     Savaş öncesinde ve savaştan sonra Dışişleri Bakanı olarak Türkiye'ye birçok kez ziyaret eden Baker, başta Türkiye nezdinde olmak üzere fazla diplomatik çaba sarfetmemekle suçlanan ABD Dışişleri Bakanı Colin Powell'ı savundu. Baker, ''1991'de Türkiye'ye ciddi bir özen gösterilmişti. Ancak Powell'a yönelik eleştirilerin adil olduğunu düşünmüyorum. Yeterince seyahat etmediği suçlamalarına ilişkin haberleri ben de okudum. O zamanki durum farklıydı. Sanırım, Irak'ın Kuveyt'i işgal etmesi yüzünden, savaş yolunda diğer ülkelerin desteğini almak daha kolaydı. O zamanki durum, diplomatik olarak bugünkünden çok daha kolaydı'' dedi. 
     





</TEXT>
</DOC>
