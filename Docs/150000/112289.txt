<DOC>
<DOCNO> 112289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur23.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuma Gülten Esen, koruma altına alındı... 
</HEADLINE>
<TEXT>

     Kuma gittiği Siverek'ten bir televizyon programına katılmak için resmi nikahsız yaşadığı kişiyle geldiği İstanbul'da, annesinin şikayeti üzerine Çocuk Şube Müdürlüğü'ne götürülen Gülten Esen 17 , İl Sosyal Hizmetler Müdürlüğü tarafından koruma altına alındı. 
     Geceyi geçirdiği Üsküdar'daki Çocuk Şube Müdürlüğü'nden İl Sosyal Hizmetler Müdürlüğü'ne getirilen Esen, daha sonra kız çocuklarının barındırıldığı, yeri gizli tutulan çocuk ve gençlik merkezine yerleştirildi. 
     İl Sosyal Hizmetler Müdürü Kahraman Eroğlu, yaptığı açıklamada, Gülten Esen'in, 18 yaşından küçük olması ve ailesine dönmek istememesi nedeniyle daha olumsuz koşullarla karşılaşmaması için koruma altına alındığını bildirdi. 
     Esen'in, ailesindeki sevgi ve bilgi eksikliğinden dolayı böyle bir yola yönelmiş olabileceğini ifade eden Eroğlu, şöyle konuştu 
     ''Evlilik, ciddiye alınması gereken bir konu. Yaptığı mantıklı değil. Heves olarak evlilik yaptıktan sonra 2-3 ay sonra pişman olabilir. Bu nedenle onu uyarmak ve yeniden ailesine kazandırmak, aile bağlarını kuvvetlendirmek için kuruma bağlı sosyal hizmet uzmanları, psikolog ve psikiyatristlerle destek vereceğiz.'' Genç kızın çocuk ve gençlik merkezinde bir süre misafir edileceğini kaydeden Eroğlu, ''Arkadaşlarımız, Esen ve ailesiyle görüşmeler yapacak. Ailesine dönmeye ikna edeceğiz. Bu, sağlıklı bir evlilik değil. Tek odalı, 5 çocuklu eve kuma olarak gidince, 1-2 ay sonra geri dönecek. Bu kez ailesi de kabul etmeyebilir'' dedi. 
     
     ''PARÇALANMIŞ AİLE'' UYARISI 
     Kahraman Eroğlu, Gülten Esen'in anne ve babasının ayrı olduğunu vurgulayarak, çocukları sokağa iten, madde bağımlısı yapan, okullarında başarısızlığa neden olan etkenlerin başında ''parçalanmış aile'' olgusunun geldiğini söyledi. 
     Eroğlu, ''Bu tutumunda ısrar etmesi halinde, ileride çocuğunun da kendi yaşadığı sorunlarla karşı karşıya kalabileceğini anlatacağız'' dedi. 
     Gülten Esen'in, anne-babasının ayrılmasından sonra babasının 2 kardeşiyle Şereflikoçhisar'da yaşadığını, kendisinin de annesi, teyzesi ve büyükannesiyle birlikte Güngören'de oturduğunu dile getiren Eroğlu, şunları kaydetti 
     ''Gülten Esen, anne-babası ayrıldıktan sonra annesinden sevgi ve şefkat bulamamış. Büyük Langa İşadamları Derneği'nde sekreter olarak çalışırken aldığı maaşı, annesi ve teyzesi elinden alıyormuş. Teyzesiyle uyum sağlayamamış. Sonra aynı yerde hizmetli olarak çalışan Cemil İstekli ile tanışmış.'' İstekli'nin ilk eşiyle de resmi nikah yapmadığının öğrenildiğini anlatan Eroğlu, Gülten Esen'in babasına da gitmek istemediğini bildirdi. 
     Eroğlu, Esen'in 18 yaşından küçük olması nedeniyle konunun bir de hukuki boyutu bulunduğunu belirterek, ''Ailesi, eşi hakkında mutlaka dava açacak'' diye konuştu. 
     
     ESEN İLE İSTEKLİ'NİN SÖZLERİ 
     Gülten Esen ise İl Sosyal Hizmetler Müdürlüğü'nden çıkışı sırasında gazetecilere yaptığı açıklamada, Sosyal Hizmetler'in himayesinde olduğunu söyledi. 
     Esen, ''Bir süre kafamı dinleyeceğim. Annem beni reddetti. Ben de onu reddedeceğim. Ailemle bir ilişkim kalmadı. Kocamı seviyorum. Sonuna kadar da seveceğim. Daha sonra onun yanına gideceğim'' dedi. 
     Cemil İstekli ise Esen'in ailesinin iznini alarak, kendisine resmi nikah yapacağını bildirdi. 
     





</TEXT>
</DOC>
