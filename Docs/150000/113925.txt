<DOC>
<DOCNO> 113925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur06.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İçkili kamyon şoförü dehşet saçtı 2 ölü, 1 yaralı 
</HEADLINE>
<TEXT>

     Küçükçekmece'de, ters yola geçen kamyonun bir minibüs ile otomobile çarpması sonucu 2 kişi öldü, 1 kişi yaralandı. 
     E-5 Karayolu Fidanlık mevkiinde meydana gelen kazada, Bakırköy yönüne giden ve sürücüsünün kimliği henüz belirlenemeyen 41 LE 179 plakalı kamyon, kontrolden çıkarak karşı şeride geçti. 
     Avcılar yönüne giden Şafak Mutluşahinoğlu'nun kullandığı 34 BK 1075 plakalı minibüs ile Erkan Kılbacak idaresindeki 34 UH 9628 plakalı otomobile çarpan kamyon, daha sonra devrilip bariyerlere vurarak durdu. 
     Kaza sonucu, otomobil sürücüsü Kılbacak 26 ile yanındaki arkadaşı Abdullah Özcan 27 araçta sıkıştı. Minibüs sürücüsü Mutluşahinoğlu ise yaralandı. 
     Kılbacak ile Özcan'a ilk müdahale, tesadüfen olay yerinden geçen İstanbul Memorial Hastanesi'nde görevli Doç. Dr. Şinasi Numan tarafından yapıldı. 
     Polis ve vatandaşlarca sıkıştıkları araçtan çıkartılan Özcan ve Kılbacak ile yaralı minibüs sürücüsü Mutluşahinoğlu, Dr. Sadık Onuk Bakırköy Eğitim ve Araştırma Hastanesi'ne kaldırıldı. 
     Özcan, burada yapılan müdahaleye rağmen kurtarılamadı. SSK Vakıf Gureba Eğitim ve Araştırma Hastanesi'ne sevk edilen Kılbacak da hayatını kaybetti. 
     Mutluşahinoğlu'nun sağlık durumunun ise iyi olduğu bildirildi. 
     Kazanın ardından sürücüsü kaçan kamyonda polislerce yapılan aramada bira şişeleri bulundu. 
     Bazı görgü tanıkları kamyon sürücüsünün yarıştığı bir başka kamyonu geçmeye çalışırken aracın kontrolden çıktığını öne sürerek tepki gösterdiler. 
     Kaza nedeniyle her iki yönlü olarak bir süre trafiğe kapanan karayolu, araçların kaldırılması ve yolun itfaiye ekiplerince temizlenmesinin ardından normale döndü. 
     





</TEXT>
</DOC>
