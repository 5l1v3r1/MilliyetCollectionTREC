<DOC>
<DOCNO> 123576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sonspo20.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Mirsad Türkcan performansıyla alkışları topladı... 
</HEADLINE>
<TEXT>

     Antrenörlüğünü Ergin Ataman'ın yaptığı Montepaschi Siena takımı ligin 12. haftasında Virtus Roma'yı 75-63 yenerken, Siena'daki Türk basketbolcu Mirsad Türkcan, gösterdiği performansla ilk kez alkış aldı. 
     Siena'ya büyük rakamlarla transfer olan Mirsad, bu zamana kadar kendisinden beklenilen performansı sergileyemezken, Roma maçında sahanın yıldızı oldu. Siena seyircisinin ıslıklarını ayakta alkışa dönüştüren Mirsad, İtalyan basınında da başlıklara çıktı. 
     Corriere dello Sport, ''Süper Türkcan Roma'yı batırıyor'', La Gazzetta dello Sport, ''Türkcan kalecilik yapıyor ve Roma'nın karşısına çıkıyor'' başlıklarını kullandı. 
     Ataman tarafından ilk 5'te çıkartılmayan Mirsad, 11 sayı, 18 ribaunt ile oynadı. Türk basketbolcunun maçın son saniyelerinde planjon atarak topu kurtarması ve sayıya çevirmesi övgüyle karşılanırken, ''İhtiyaç halinde kaleci gibi uçmasını da biliyor'' denildi. 
     Antrenör Ergin Ataman ise, ''Lig bu yıl çok karışık. Bologna takımları alt sıradalar. Roma, Cantu, Milano iyi başlangıç yaptı. Biz maalesef hakem hatasıyla Benetton'a kaybederek aradaki farkı kapatamadık. Ama ikinciyiz ve belirlediğimiz rotamızdayız. Sapma yok'' dedi. 
     Bundan sonra oynayacakları maçların çok daha önemli olduğunu kaydeden Ataman, ''Hedef, zor da olsa Benetton'ı yakalamak'' diye konuştu. 
     Mirsad'ın son zamanların aksine iyi bir oyun sergilediğini, ancak halen istikrarlı yükselişe ulaşamadığını ifade eden Siena antrenörü, ''Mirsad dün ayakta alkışlandı ama yine kötü oynarsa Siena seyircisi onu ıslıklar. Çünkü Siena seyircisi Galatasaray, Fenerbahçe seyircisi gibi kulübün içinde'' açıklamasında bulundu. 
     Ataman, ilk yarı maçlarının sona erdiği Eurolig'de ise ikinci yarı maçlarında sahalarında oynayacakları 4 maç ve deplasmanda 1 maçı kazanarak gruptan çıkma şanslarının olduğunu, sonuna kadar mücadele edeceklerini söyledi. 
     İtalya liginin 12. haftasının sonunda Siena, 16 puan ile lider Benetton'un 6 puan gerisinde 2. sırada bulunuyor. 
     





</TEXT>
</DOC>
