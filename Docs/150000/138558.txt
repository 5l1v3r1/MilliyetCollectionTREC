<DOC>
<DOCNO> 138558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sondun19.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Bild am Sonntag gazetesi, 8 sayfalık Türkiye eki yayınladı 
</HEADLINE>
<TEXT>

     Alman Bild am Sonntag gazetesi, bugünkü nüshasında 8 sayfalık Türkiye eki yayınladı. 
     Turizm Bakanı Güldal Akşit, gazeteye yaptığı açıklamada, Irak krizine rağmen Türkiye'nin her yerinin güvenli olduğunu belirtti ve ''24 saat sürekli görev yapan bir kriz masası oluşturulduğunu, bir 'A' ve bir de 'B' planı bulunduğunu'' kaydetti. 
     Planlar hakkında bilgi vermeyen Akşit, ''Kriz masasının tüm turistik kuruluşlara hizmet vereceğini ve turistlerin kendilerini her zaman ve her yerde güvende hissetmelerini sağlayacağını'' belirtti. 
     Irak'a yönelik bir harekat durumunda, Türkiye'nin turizminin belirli oranda zarar göreceğini kaydeden Akşit, ''Eğer savaş olursa kısa sürmesini diliyoruz. Ama ilk Körfez savaşından sonra da Türk turizmi büyük ölçüde etkilenmemişti'' ifadesini kullandı. 
     Türkiye'deki altyapının düzeltilmesinin öncelikli hedefleri arasında bulunduğunu ifade eden Akşit, ''Turistlerin, geniş ve güzel yollarla hızlı bir şekilde havaalanından otellerine gelmelerini istediğini, ayrıca aile turizmine de ağırlık vermek istediklerini'' kaydetti. 
     Bu arada, Türkiye ekinde birinci seçenek olarak Antalya ve çevresindeki sağlık turizmine, ikinci seçenek olarak da Belek civarında açılan yeni golf tesislerine yer verildi. 
     Üçüncü seçenek olarak da ''Türkiye'nin İsviçre'si'' başlığıyla Karadeniz sahilleri ve yaylaları tanıtıldı. ''Nuh, gemisini buraya demirlemişti'' başlığıyla dördüncü seçenek olarak da Ağrı Dağı bölgesinin tarihi tanıtımı yer aldı. Ekte beşinci seçenek olarak dönerin, altıncı seçenekte de İstanbul'un tanıtımı yapıldı. 
     Bodrum'un tanıtıldığı ve dünyanın en büyük açık hava diskoteklerinden biri olan ''Halikarnas''a yer verilen yedinci seçeneğin yanı sıra sekizinci seçenekte de, ünlü şarkıcı Tarkan'ın en çok sevdiği yerlere yer verildi. 
     Sanatçı Tarkan da, deniz, kumsal ve güneşi ile Antalya'nın çok iyi tatil imkanları sunduğunu, Kapadokya bölgesinin doğal güzelliğinin büyüleyici olduğunu, İstanbul'un da çok sayıda tarihi ve turistik yeri bulunduğunu belirtti. 
     Ekte ayrıca, Türkiye ile ilgili 5 soruya doğru cevap veren 10 çifte Marmaris'teki 5 yıldızlı bir otelde 2 hafta bedava tatil yapma imkanı sunuldu. 
     





</TEXT>
</DOC>
