<DOC>
<DOCNO> 141429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/spor/ydilmen.html </URL>
<DATE> 2003/03/08/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Rıdvan’ın gözüyle derbi 
</HEADLINE>
<TEXT>

     "Bu maçlarda favori yoktur" denir. Ama Galatasaray’ın salı günkü kupa maçından sonra bir anda Fenerbahçe favori oldu. Tabii ki, derbilerin atmosferi de havası da farklı. İki takım oyuncularının sonuna kadar mücadele edecekleri kesin. Az hata yapanın kazanacağı bir maç. Galatasaray, kazanıp fikstür avantajını değerlendirmek isteyecek. Sarı - Kırmızılılar berabere kalırsa şansları devam eder. Ama eğer kazanırsa bence şampiyonluğun birinci adayı olur. Fenerbahçe ise üç puan alamazsa bence sezonu kapar. Bundan sonra sadece önümüzdeki sezona yönelik maçlar yapar. 
     
     İki takımın analizi 
     FENERBAHÇE Son iki maçtır yardımlaşları iyi... Kontratağa uygun oynuyorlar. Muhtemelen Galatasaray’ın yükleneceği bölümlerde çabuk ve diklemesine oynayan oyuncularla pozisyon bulabilirler. Rüştü, zor gol yiyen bir kaleci. Sonuca etki edebilecek bir isim. Dolayısıyla takımını olumlu yönde motive ediyor. Fenerbahçe’nin kadrosu çok geniş. Rakibinin sakat ve cezalı futbolcularının olması avantajları arasında... 
     GALATASARAY Galatasaray içeride iyi futbol oynuyor. Yüklendiği bölümlerde özellikle kanatları iyi kullanıyor. Kafa toplarında etkili iki forveti var. Bence maçın en kilit yönlerinden biri duran toplar. Çok iyi duran top kullanabilen Revivo gibi bir futbolcuları var. Fenerbahçe’de yüksek toplarda başarılı sadece ve sadece Johnson ile Ümit Özat var. Bu karşılık Galatasaray’da Ümit Karan, Bülent, Lukunku, Xaiver ve Ümit Davala gibi yüksek top başarısına sahip oyuncular bulunuyor. Bu önemli bir fark. Maçın en kritik anları da bence bu duran toplar olacak. 
     
     İş hakemde değil 
     KARŞILAŞMANIN hakemi Selçuk Dereli’ye herkes "Bu maçın ağırlığını kaldıramaz" diyor. Niye öyle diyorlar, anlamadım... Niye kaldıramasın... Çok formda. Üstelik yürekli. FIFA kokartlı iyi bir hakemimiz. Zaten iş hakemde değil, oyuncuların hakemle olan ilişkilerinde... Eğer oyuncular yardımcı olmazsa maç değil 90, 150 dakika sürer. 
     
     
     



 SPOR 





























</TEXT>
</DOC>
