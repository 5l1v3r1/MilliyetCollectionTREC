<DOC>
<DOCNO> 105622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/spor/spo00.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber yorum 
</HEADLINE>
<TEXT>
İŞ Mİ, POLEMİK Mİ 
Şenol Güneş önceki gün yaptığı "Hakan Şükür’de davranış bozukluğu var" açıklamasını dün yalanladı. Ama milli hoca, TV mikrofonlarını ve kameraları unuttu 
     BİLAL MEŞE 

     Slovakya kampının ilk günü... Şenol Güneş, Hakan Şükür konusunda, "Takımı taşıyanı taşırım. Zaten görevimiz bu. Takım olgusu içinde davranması gerekiyor. Hakan’da, şu an öyle bir durum yok. Ama fiziksel sakatlığı var, transferi var, formsuzluğu var, davranış bozukluğu var. Neyse adını koymayalım, gerek yok ona. Şu anda bize faydalı olması mümkün değil" sözleriyle herkesi şaşırttı. 
     Kampın ikinci günü... Güneş’in bu konuşması manşetlere taşındı, ortalık karıştı. Gazeteleri, Polat Otel’de okuyan Güneş’in sinirli olduğu gözlenirken, günün ilk çalışmasını medyaya kapatmak istediği bile ileri sürüldü. 
     Her antrenman öncesi takımı beş dakika medyaya açan Güneş, bu gelişmeler nedeniyle uygulamasını da rafa kaldırdı. Futbolcuların ısınma hareketleri sırasında Menajer Can Çobanoğlu, "Antrenman bitiminde hoca açıklama yapacak" diyerek gazetecileri uyardı. 
     Basının yanına geldiğinde çok gergin olan Güneş’in, "Maalesef gördüm ki, benim söylediklerimle, medyada çıkanlar örtüşmüyor. Bazı arkadaşlar konuyu aktarırken, benim söylemlerimi değiştirenler oldu. Ağzımdan çıkmayan sözleri asla kabul etmem. Eğer davranış bozukluğu’ sözünü kullanmışsam, istifa ederim, ama değilse o arkadaşlar görevlerini bıraksınlar" dedi. 
     Milli Takımı izleyenler ve konuşmayı dinleyenler şaşkınlık içindeydi. Bu sözler hem televizyonların kasetlerinde, hem de gazetecilerin teyplerinde vardı. Şenol hocayı bu hatırlatıldı, o da konuşmasının kaydı olan kasetleri otele getirtip, doğruca odasının yolunu tuttu. 
     Bir gün önce söyledikleri, Şenol hocanın belki aklında olan, ama kendisine sakladığı kelimelerdi. Şimdi ise demediğini iddia ediyor. Aradan sadece 24 saat geçti. Şenol hoca, ağzından çıkanların yorumlanarak aktarıldığını iddia ediyor. "Tek yetkili benim" açıklaması da mı yorumlandı, değişik kulvarlara çekildi veya niye bu cümleyi kullandı. 
     Şenol Güneş etkili ve yetkili bir kişi. Ne söylediğini bilmeli, ağzından çıkanların da arkasında durmalı. Hepimizin bir doğrusu vardır. Şenol Hoca da dünkü ile bugünkü hakkında kesin kararını vermeli. 
     
Florya’da mesai      SLOVAKYA maçının hazırlıklarını sürdüren A Milli Takım’da sakatlıkları süren Ümit Davala ve Hasan Şaş’ın durumları açıklık kazanmadı. Şenol Güneş dün sabahki ilk çalışmasında kanat organizasyonları üzerinde durdu. Antrenmana izinli olan Rüştü katılmazken, Tugay ve Fatih, takımla birlikte idmana çıktı. Aynı anda yan sahada antrenmanı tamamlayan Suat ile Mondragon, Ay - Yıldızlılara başarılar diledi. Hakan Ünsal’in eşi ve çocuğu da idmanı izledi. 
     



 SPOR 






























</TEXT>
</DOC>
