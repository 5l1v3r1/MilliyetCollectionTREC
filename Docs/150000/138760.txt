<DOC>
<DOCNO> 138760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sonspo11.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili "Lucescu olmasaydı Fatih Terim'i düşünüyorduk" 
</HEADLINE>
<TEXT>

     Beşiktaş Kulübü Başkanı Serdar Bilgili, teknik direktör Mircea Lucescu'nun siyah-beyazlı kulübün kimyasına iyi uyduğunu ve kendisiyle uzun yıllar çalışmak istediklerini söyledi. 
     Serdar Bilgili, Haber Türk kanalında gerçekleştirilen Basın Kulübü programında yaptığı açıklamada, Lucescu'nun Beşiktaş'la daha bir yıllık sözleşmesi bulunduğunu kaydederek, ''Beşiktaş'ın kimyasına Lucescu çok iyi uydu. Ben kendisiyle uzun yıllar çalışmak istiyorum. Lucescu son derece otoriter birisi. Bunu kimseyi küçük düşürmeden yapıyor. Otoriteyi şov yapmadan gerçekleştiriyor. Beşiktaş'ın Lucescu ile 1-2 değil 4-5 sene gitmesi lazım'' diye konuştu. 
     
     ''FATİH TERİM'İ DÜŞÜNÜYORDUK'' 

     Bilgili, ''Lucescu olmasaydı, takımın başına kimi getirmeyi düşünüyordunuz '' şeklindeki bir soruya ise şöyle yanıt verdi 
     ''Lucescu olmasaydı Fatih Terim'i düşünüyorduk. İstanbul'da kendisiyle görüştük. Ancak bize Galatasaray'a söz verdiğini söyledi. Terim, Beşiktaş'a sıcak bakıyordu, Galatasaray olmasaydı bize gelirdi. Kendisi çok takdir ettiğimiz bir teknik direktör. Yapılan eleştirileri de hak etmiyor.'' Fenerbahçe'den Galatasaray'a transfer olan Haim Revivo'nun, menajerler aracılığıyla kendilerine de önerildiğini belirten Bilgili, ancak Sergen ve Tümer gibi oyunculara sahip oldukları için böyle bir transferi düşünmediklerini kaydetti. 
     
     ''PRAG'DAKİ SONUCA ÜZÜLDÜM'' 

     UEFA Kupası 4. turunda Slavia Prag karşısında deplasmanda alınan yenilgiye üzüldüğünü ifade eden Bilgili, İstanbul'daki rövanşta bunu telafi edebilecek güçte olduklarını söyledi. 
     Bilgili, Beşiktaş'ın son 15 yılın en iyi teknik heyet ve futbolcularına sahip olduğunu vurgulayarak, ''Beşiktaş, bu kadrosuyla UEFA Kupası'nda final oynayacak güçte. İnşallah hava şartları düzelir ve perşembe günü Slavia Prag karşısında başarılı bir sonuç alarak, yolumuza devam ederiz'' dedi. 
     
     SİNAN ENGİN KONUSU 

     Sezon sonunda takımdan ayrılacağı yönünde spekülasyonlar yapılan Futbol Takımı Menajeri Sinan Engin'e de değinen Başkan Bilgili, ''Ben başkan olduğum sürece Sinan Engin, bir yere gidemez'' şeklinde konuştu. 
     Sinan Engin'in çok başarılı bir menajer olduğunu belirten Bilgili, ''Onu göreve getirdiğimiz zaman çok eliştiriler almıştık. Ancak başarılı olacağına inanıyorduk. O da bizi mahçup etmedi'' dedi. 
     
     ''NİHAT'I SATMIŞ OLMAKTAN GURUR DUYUYORUM'' 

     Serdar Bilgili, İspanya'nın Real Sociedad takımına satılan Nihat Kahveci'ye de değinerek, şunları söyledi 
     ''Nihat Kahveci'yi satmış olmaktan gurur duyuyorum. Türkiye'nin girdiği ekonomik krizde bizi bu satış kurtardı. Beşiktaş'ta kalsaydı Nihat bu kadar başarılı olur muydu Bu meçhul. ayrıca Nihat bir sezon sonra serbest kalıyordu. Bizim için çok iyi bir satış olmuştur. O dönem için iyi bir paraya satılmıştır.'' 
     
     ''NOUMA'NIN BİR KAÇ MAÇTIR PERFORMANSINI BEĞENMİYORUM'' 

     Fransız futbolcuları Pascal Nouma'nın çok özel bir oyuncu olduğunu kaydeden Bilgili, ''Ancak son bir kaç maçtır performansını beğenmiyorum'' dedi. 
     Taraftarların Nouma'yı çok sevdiğini belirten Bilgili, ''Pascal'ın transferi sırasında hastalığı gündeme geldiğinde taraftarlar bana Gelsin burada ölsün diye mail çektiler'' diye konuştu. 
     
     ''TARAFTARIN TEK İSTEĞİ SPORTİF BAŞARI'' 

     Taraftarın tek isteğinin sportif başarı olduğunu söyleyen Bilgili, ''Futbol'da başarı istikrardan geçiyor. Uzun bir dönem aynı hoca ve takımın desteklenerek götürülmesi gerekiyor. İstikrarsız çizgi başarı getirmiyor. Beşiktaş son 15 yıldır en iyi teknik kadro ve takımına sahip. Pancu ve Cordoba dışında tüm futbolcularla anlaşma yaptık. Bu kadroyu koruyacağız. Belki 1-2 transfer daha yapabiliriz'' diye konuştu. 
     
     ''3 YILDA ONURUMA VE HAYSİYETİME LEKE GELMEMİŞTİR'' 

     Beşiktaş'ta başkanlık görevini yaptığı 3 yılda onuruna ve haysiyetine bir leke gelmediğini anlatan Bilgili, konuşmasını şöyle tamamladı 
     ''Ben hayatımda devletten kredi almadım. Ortaklarım ve kuzenlerim benim mal varlığımı yönetiyor. Benim bu göreve gelmem Beşiktaş aşkıdır. Beşiktaş'ın bana iş dünyasında yardımı olmadı. Beşiktaş diğer kulüplere göre farklıdır. Beşiktaş halkın takımıdır. Beşiktaş'ta yöneticilik yaparak bu gücü kullanan insanlar olmamıştır.'' 
     





</TEXT>
</DOC>
