<DOC>
<DOCNO> 103624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur27.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "Erbakan bizim Başbakanımız olmuştur" 
</HEADLINE>
<TEXT>

     AK Parti Genel Başkan Yardımcısı Abdullah Gül, ''Sayın Erbakan bizim başbakanımız olmuştur. Dolayısıyla kendisini her zaman saygıyla anarız'' dedi. 
     İlim Yayma Vakfı kurucu üyesi Prof. Dr. Sabahattin Zaim'in eşi Ülya Zaim'in Fatih Camii'ndeki cenaze namazına katılan Gül, daha sonra basın mensuplarının sorularını yanıtladı. 
     Kapatılan RP'nin Genel Başkanı Necmettin Erbakan'ın ''siyaset çoluk-çocuk oyuncağı değildir'' sözleriyle ilgili soruları cevaplamayan Gül, ''Sayın Erbakan bizim başbakanımız olmuştur. Dolayısıyla kendisini her zaman saygıyla anarız. Söyleyeceğim bu kadar'' diye konuştu. 
     Gül, AK Parti İstanbul Milletvekili Mehmet Ali Şahin'in, ''Erbakan'ın, 'çoluk-çocuk' yakıştırmasını oğlu Fatih Erbakan için söylemiş olabileceği'' şeklinde yorum yaptığını ifade eden bir gazeteciye, bunun partinin görüşü olmadığını ve ancak Şahin'i bağladığını bildirdi. 
     AK Parti'nin ''uç parti'' olduğu yolundaki yorumların gerçeği yansıtmadığını vurgulayan Gül, ''Türkiye'nin en büyük partisini uç partisi olarak gösterirseniz, Türkiye'yi uçta gösterirsiniz'' dedi. 
     Yapılan anketlerde ''vatandaşların hiç oy vermeyecekleri partiler arasında en az tercihin AK Parti'den yana kullanıldığını'' kaydeden Gül, ''Dolayısıyla böyle bir şeyi AK Parti'ye değil, ancak başka partilere yakıştırabilirsiniz'' diye konuştu. 
     Abdullah Gül, ''milletvekili seçimlerinin ardından olası bir AK Parti-CHP koalisyon hükümetinde, ekonomi politikasının Kemal Derviş'e bırakılıp bırakılmayacağı'' yönündeki soruyu şöyle yanıtladı 
     ''Derviş ekonominin patronuydu, şimdi de siyasetçi. Dolayısıyla 4 Kasım'ı bekleyelim. 4 Kasım milletin iradesini ortaya koyacak, herkes de ona saygı duyacak. Türk milletinin görüşü neyse, o yerine gelecektir. Millete saygısı olanlar 4 Kasım'ı bekleyecekler.'' ''Bir ittifak arayışınız var mı '' şeklindeki soru üzerine de Gül, ''Tek başına iktidara geleceğiz inşallah'' dedi. 
     





</TEXT>
</DOC>
