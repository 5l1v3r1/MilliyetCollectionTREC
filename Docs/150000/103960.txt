<DOC>
<DOCNO> 103960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/yasam/yas04.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İltica olimpiyatı 
</HEADLINE>
<TEXT>

İngiliz Uluslar Topluluğu Olimpiyatı’ için eski sömürge ülkelerden İngiltere’ye yarışmak için gelen birçok sporcu sırra kadem bastı... 
     DIŞ HABERLER SERVİSİ 

     İngiltere’de yapılan İngiliz Uluslar Topluluğu Olimpiyatı, ülkelerinden kaçmak için fırsat kollayan yarışmacılar yüzünden "iltica olimpiyatı"na döndü. 
     Dünyanın en yoksul ülkelerinden Sierra Leone’nin olimpiyatlara katılan sporcularının dörtte üçü, yarışmaların ardından ortadan kaybolurken, Bangladeş ve Pakistan’dan da toplam beş sporcu İngiltere’de sırra kadem bastı. 
     
     Sierra Leone rekortmen 
     İltica rekoru, Sierre Leone takımının oldu. Manchester’daki oyunlara katılan 32 Sierra Leoneli sporcunun 21’i, yarışmaların bittiği gün olan 12 Ağustos’tan sonra ortadan kayboldu. İngiliz İçişleri Bakanlığı yetkilileri, oyunlar için kısa süreli vize verilen sporcuların ülkelerine dönmemesinin kendilerinde büyük hayal kırıklığı yarattığını belirterek, bu kişilerin ele geçirilmesi halinde geri göndermekte tereddüt etmeyeceklerini söyledi. Yetkililer, bu kişilerin muhtemelen iltica talebinde bulunacağının sanıldığını ifade etti. 
     
     4x400 takımı kaçtı 
     Olimpiyatlarda iltica rekoru kıran Sirre Leone’yi Bangladeş takip etti. Bangladeş’in 4x400’de koşan dört oyuncusu da oyunlar sırasında sırra kadem basınca, yarışma onlarsız yapıldı. Pakistan ise bu olimpiyatlara tek kişilik kayıpla katıldı. Adı açıklanmayan Pakistanlı bir yüzücü, sırtüstü yüzme yarışlarına katılmak yerine ortadan kaybolmayı yeğledi. 
     



 YAŞAM 

















</TEXT>
</DOC>
