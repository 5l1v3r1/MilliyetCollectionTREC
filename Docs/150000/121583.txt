<DOC>
<DOCNO> 121583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/soneko11.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Pastırmanın kilosu 30 milyon lirayı buldu... 
</HEADLINE>
<TEXT>

     Sofraların değişmez damak tatlarından biri olan pastırmanın kilogram fiyatı 30 milyon lirayı bulurken, pastırma üreticileri, ''damak tadına düşkün küçük bir kesim'' dışında tüketimin düştüğünü bildirdi. 
     Namlı Pastırmacılık Gıda Sanayi ve Ticaret A.Ş. Yönetim Kurulu Başkanı Esen Mepa, tüketimin yıldan yıla düştüğünü ifade ederek, pastırma fiyatının düşeceğine inanmadığını dile getirdi. Mepa, şunları söyledi 
     ''Biz yıllardır bu işi yapıyoruz. Her geçen yıl tüketimin daha da düştüğünü görüyoruz. Geçen yıllarda 20-25 gün süren Ramazan alışverişleri bu yıl iki haftada sona erdi. Bu yıl da geçen yıla göre yüzde 10'luk düşüş var. Damak tadına düşkün küçük bir kesim dışında pastırma alan kalmadı. Eski Ramazanları özlüyoruz.'' Et fiyatlarının da yüksek olduğunu, ancak pahalılık konusunda pastırmanın ''adının çıktığını'' söyleyen Mepa, ''Biz fiyatları düşürsek bile perakendeci artık karından vazgeçmez. Pastırmanın kilogram fiyatı bazı yerlerde 30 milyon lirayı buldu. Perakendecilerin böyle bir fiyat etiketini düşürebileceğini zannetmiyorum. Biz bunu, daha önce yaptığımız indirimlerde gördük'' diye konuştu. 
     
     ''ÜRETİCİ ZOR DURUMDA'' 

     Kayseri Ticaret Borsası Yönetim Kurulu Başkan Vekili Şaban Ünlü ise et fiyatlarının artması nedeniyle pastırma fiyatlarının da yükseldiğini ve pastırmanın artık ''hediyelik'' haline geldiğini dile getirdi. Kayseri'de üretim yapan 12 firmanın tüketim düşüşü nedeniyle zor durumda bulunduğunu dile getiren Ünlü, şunları söyledi ''Fiyatın düşmesi et fiyatına bağlı. Geçen yıl et fiyatları yükselmemişti. Ancak bu yıl yüzde 120'lik artış oldu. Pastırma tüketimi de düştü. Bu yıl Türkiye'ye Kayseri'den ortama 200 ton pastırma gitti. Bu çok düşük bir rakam. Buradaki üreticiler ayakta kalma savaşı veriyor.'' Türk halkının pastırmanın tadını unutmaya başladığını da kaydeden Ünlü, pastırmanın fiyatının düşmesi için hükümetin hayvancılık politikalarını geliştirmesi gerektiğini belirtti. 
     





</TEXT>
</DOC>
