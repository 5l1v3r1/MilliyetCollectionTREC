<DOC>
<DOCNO> 130433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/guncel/gun01.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’ye VIP uğurlama 
</HEADLINE>
<TEXT>

Tatillerini tamamlayan Esra ve Sümeyye Erdoğan, babaları yanlarında bulunmadığı halde, Atatürk Havalimanı’nda VIP Salonu’nu kullandı... 
     SERHAT OĞUZ İstanbul 

     AKP Genel Başkanı Recep Tayyip Erdoğan’ın kızları Esra ve Sümeyye Erdoğan, tatillerini tamamlayarak üniversite eğitimi gördükleri ABD’ye döndü. Esra ve Sümeyye Erdoğan, babaları yanlarında olmamasına rağmen Atatürk Havalimanı’nda VIP Salonu’nu kullanırken, uçağı da Başbakanlık Ağırlama Salonu’nda bekledi. 
     Esra ve Sümeyye Erdoğan, Recep Tayyip ve Emine Erdoğan’la Üsküdar’daki evlerinde vedalaştı. Esra ve Sümeyye Erdoğan’la iki kuzenleri, Erdoğan’ın korumaları eşliğinde Atatürk Havalimanı’na geldi. 
     Kurallara göre, sadece babalarının maiyetinde kullanabilecekleri VIP Salonu’na gelen kız kardeşler, görevliler tarafından Başbakanlık Ağırlama Odası’na alındı. 
     
     KIZLAR İÇİN GELDİ 
     VIP görevlileri, iki kız kardeşin burada bulunan Çevre Bakanı İmdat Sütlüoğlu’nun maiyeti olarak misafir edildiklerini kaydetti. Ancak daha sonra, kayıtlarda Sütlüoğlu’nun herhangi bir uçuşunun bulunmadığı, sadece Erdoğan’ın kızları için VIP Salonu’na geldiği öne sürüldü. 
     Esra Erdoğan, VIP Uçuş Listesi’nde "AKP Genel Başkanı kızı" olarak yer aldı. 
     ABD’nin Indianapolis kentinde üniversite eğitimi gören Esra ve Sümeyye Erdoğan, kuzenleri Zehra İlgen ve Esma Kaan’la birlikte yarım saat Başbakanlık Ağırlama Odası’nda kaldıktan sonra 09.45’te Chicago’ya doğru hareket etti. 
     



 GÜNCEL 















</TEXT>
</DOC>
