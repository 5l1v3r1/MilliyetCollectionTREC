<DOC>
<DOCNO> 106389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/soneko02.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte alışverişin püf noktaları... 
</HEADLINE>
<TEXT>

     Gereksiz harcamaları önlemek ve para ödenen üründen en iyi verimi alabilmek için öncelikle alışverişin planlı yapılması gerekiyor. 
     Tüketici dernekleri ile Ticaret ve Sanayi İl Müdürlüğü kaynaklarından yapılan derlemeye göre, bilinçli tüketimin kuralları ana hatlarıyla ''alışverişin planlanması, yapılması ve yapılan alışverişin değerlendirilmesi'' şeklinde üç aşamadan oluşuyor. 
     İhtiyaç duyulmadığı halde satın alınan ürünün veya hizmetin karşılığını göremediğinden yakınan tüketiciler, bunun önüne geçebilmek ve bütçeden ayrılan payın verimli kullanılmasını sağlayabilmek için bilinçli alışveriş yapmanın kurallarını yerine getirmek durumunda. 
     Yaz tatilinin sona erdiği ve eğitim harcamalarının yoğunlaştığı Eylül ayında, ihtiyaç duyulan ürünün iyi tespit edilmesi, bilinçli alışverişin temelini oluşturuyor. 
     Satın alınması düşünülen ürünün, kalitesi, çeşitleri, kullanım özellikleri hakkında araştırma yapılması ve zamanlama, alışverişte tüketici memnuniyetini artırırken, önceden hazırlanan liste de ihtiyaç dışındaki ürün tüketiminin önüne geçiyor. 
     Tüketici dernekleri ile Ticaret ve Sanayi İl Müdürlüğü'nün yayınladığı kaynaklarda yer alan, tüketicilerin alışveriş sırasında dikkat etmesi gereken konular şunlar 
     
     ''ALIŞVERİŞE AÇ ÇIKMAYIN'' 
     ''Gereksiz harcama yapmamak için alışverişe yorgun ve aç çıkmamaya dikkat edin. Bir ürünün reklamından ya da uluslararası bir markası olmasından etkilenmeyin. Özellikle dayanıklı tüketim mallarında fiyat, kalite, işlevsellik ve servis olanakları gibi ayrıntıları arayın. 
     -Türkçe kullanma kılavuzu, garanti belgesi ve TSE standartlarına uygun olanları tercih edin. Garanti belgesini satıcıya mutlaka onaylatın. Nakliye veya montaj ücretinin fiyata dahil olup olmadığını mutlaka sorun. 
     -Yabancı bir ürünün aynı kalitede yerlisi varsa bir de ona göz atın. Hem bütçeniz için daha hesaplı olabilir hem de yerli sanayinin gelişmesine katkı sağlarsınız. 
     -Ürünün kullanım özelliklerini iyi inceleyin ve beklentilerinizi karşıladığından emin olun. Yanlış kullanım sonucu ortaya çıkabilecek durumların tek sorumlusu tüketicidir. 
     -Performansı bir süre kullandıktan sonra ortaya çıkacak ürünlerde paranın tamamını ödemeyin. Satıcının tek senet talebini kesinlikle kabul etmeyin ve her taksit için ayrı bir senet hazırlatın. 
     
     DEĞERLENDİRME 
     -Alışverişten sonra kendinize şu soruları sorun Bu ürüne gerçekten ihtiyaç var mıydı Satın alma amacına hizmet etti mi İhtiyaca uygun kalite seçilebildi mi Satın almadan önce işe yarayacak tüm bilgilerden yararlanıldı mı Kullanımı ve bakımı istenen şekilde gerçekleşiyor mu Bütçe ve piyasa olanakları açısından uygun zamanda mı satın alındı '' 
     





</TEXT>
</DOC>
