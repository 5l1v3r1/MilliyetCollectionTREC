<DOC>
<DOCNO> 103632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur35.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksi şoförlerinden polise teşekkür konvoyu... 
</HEADLINE>
<TEXT>

     Taksi sürücüleri 3 meslektaşlarının gasp edilerek öldürülmesi olayını aydınlatan Ankara Emniyet Müdürlüğü'ne konvoyla giderek Emniyet Müdürü Ercüment Yılmaz'a teşekkür ettiler. 
     Etimesgut ve Eryaman'da 3 taksi sürücüsünün öldürülmesi 4 ticari araç sürücüsünün de gasp edilmesi olayının faili Hasan Küçükgöçmen'in yakalanmasının ardından taksi sürücüleri yüzlerce araçtan oluşan konvoyla Ankara Emniyet Müdürlüğü'nü ziyaret ettiler. Taksi sürücülerinin teşekkür ziyareti sırasında Konya Yolu yaklaşık yarım saat trafiğe kapandı. 
     Ankara Şoförler Odası Başkanı Ahmet Çiçek'in de hazır bulunduğu ziyaret sırasında araçlar Konya Yolu'nu kapatarak, korna çaldılar. Emniyet Müdürü Ercüment Yılmaz, taksi şoförlerine hitaben yaptığı konuşmada, olaylarda ölen taksi sürücülerine üzüldüğünü söyledi. Yılmaz, bu olayların failinin yakalanarak adalete teslim edilmiş olması nedeniyle de mutlu olduklarını kaydetti. Emniyet Müdürü Yılmaz, daha sonra trafiğin aksaması nedeniyle şoförlerin dağılmasını istedi. 
     Şoförler Odası Başkanı Ahmet Çiçek de Ankara Emniyet Müdürlüğü Asayiş Şube Müdürlüğü'ne teşekkür ederek, ''Biz çoluk çocuğumuzun ekmek rızkı için çalışıyoruz. Polisin sayesinde katil yakalandı'' dedi. Taksi sürücülerini de uyaran Çiçek, ''Aldığınız müşteriyi tanımıyorsanız, şüpheli bir durumları varsa telsiz kanalıyla bize bildirin'' dedi. 
     Çiçek, Emniyet Müdürü Yılmaz'a, Emniyet Müdür Yardımcısı Ergin Devren'e, Asayiş Müdürü İsmail Sökelen'e birer çiçek verdi. 
     Ticari taksi sürücüleri Emniyet Müdürü Yılmaz'ı korna ile selamlayarak dağıldılar. 
     





</TEXT>
</DOC>
