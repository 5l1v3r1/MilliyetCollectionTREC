<DOC>
<DOCNO> 100231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/spor/aspo.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe’nin Arjantinli yıldızı ilk defa basın karşısına çıktı, takımını ve özel hayatını anlattı 
</HEADLINE>
<TEXT>
"Mahçup etmem" 
Ortega, Fenerbahçeli olmak için Galatasaray maçını beklediğini söyledi, "Benden istenenlerin farkındayım. Üstümde baskı var ama futbolda heyecan şarttır" dedi 
     YALÇIN TÜRK 

     FENERBAHÇE’NİN yeni yıldızı Ortega dün düzenlediği basın toplantısında, kendisine gösterilen ilginin karşılığını sahada vereceğini söyledi. Özel hayatı ile ilgili soruları da cevaplayan Arjantinli futbolcu, öncelikli hedefinin Galatasaray maçı olacağını vurgulayarak, "Bana bu karşılaşmaların önemini anlattılar. Bu maçı bekliyorum, Fenerbahçeli olmak için gereken golü atacağım" dedi. 
     TAKIM arkadaşlarıyla uyum sorunu çekmediğini vurgulayan Ortega sözlerini şöyle sürdürdü "Bu muhteşem stadda olağanüstü Fenerbahçe taraftarıyla karşılaştım. Şarkılar söylemeleri beni etkiledi. Fenerbahçe’yi şampiyonluğa taşıma konusunda benden bir beklenti olduğunun farkındayım. Bu üzerimde bir baskı oluşturuyor. Futbolda heyecan şarttır. Heyecansız başarı olmaz." 
     "MARADONA ile hiçbir futbolcunun kıyaslanabileceğini kabul etmiyorum. Onun kadar büyük ve iyi bir futbolcu olamaz. Takım arkadaşlarımla saha içinde de anlaşıyoruz. Zamanla takım ruhu içinde başarılı sonuçlar alacağız. Revivo’yu dilimi konuştuğu için seviyorum. Bu işin şakası. Tüm takım arkadaşlarıma bana gösterdikleri yakınlıktan dolayı teşekkür ediyorum." 
     TÜRKİYE’DEKİ özel hayatımda yaptıklarım yemek yemek, su içmek kadar normaldir. Ama benim iş hayatım çok farklıdır. Feyenoord güçlü aynı zamanda da tehlikeli bir takım. Korkmanın alemi yok. Rakibi küçümsemeyeceğiz ama gücümüzü de biliyoruz. Kendimi lig ile Şampiyonlar Ligi için tamamen hazır hissediyorum. Fenerbahçe’de futbol oynamaya ve başarılı olmaya geldim. Bunun için gereken neyse yapacağım." 
     



 SPOR 






















</TEXT>
</DOC>
