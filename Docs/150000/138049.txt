<DOC>
<DOCNO> 138049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sontur25.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
1991 Irak operasyonu öncesi TBMM tutanakları açıklanıyor... 
</HEADLINE>
<TEXT>

     TBMM Danışma Kurulu, 1991 yılında yapılan Irak Operasyonu öncesi TBMM'de gerçekleştirilen iki kapalı oturumun tutanaklarının açıklanmasını Genel Kurul'a önerme kararı aldı. 
     TBMM Danışma Kurulu TBMM Başkanı Bülent Arınç Başkanlığı'nda saat 14.30'da toplandı. Toplantıya AK Parti Grup Başkanvekili Faruk Çelik, CHP adına da Grup Başkanvekili Haluk Koç katıldı. Grup başkanvekillerinin toplantının ardından yaptıkları açıklamaya göre, CHP ve AK Parti Gruplarının, 12 Eylül 1990 ve 5 Eylül 1990 tarihlerinde yapılan ''Asker gönderme ve asker bulundurma'' kararlarının alındığı kapalı oturumların tutanakları ve özetlerinin yayımlanmasına yönelik ortak önerisi kabul edildi. 
     Toplantıda ayrıca, TBMM Genel Kurulunda bugün Cumhurbaşkanı Ahmet Necdet Sezer tarafından bir kez daha görüşülmek üzere Meclis'e iade edilen Vergi Barışı Yasa Tasarısı'nın ele alınması ve görüşmelerin bu tasarı bitinceye kadar sürmesi kararı alındı. 
     
     TEZKERE YOK 
     AK parti Grup Başkanvekili Çelik, soruları yanıtlarken de Danışma Kurulunda asker bulundurma ve asker göndermeye ilişkin tezkerelerle ilgili herhangi bir görüşme olmadığını bildirdi. Çelik, ''Şu anda Genel Kurul'un gündeminde tezkere yok yarın da hafta sonu da Meclis çalışmıyor'' dedi. 
     Bu durumda Meclis'in Salı gününe kadar çalışması olanağı kalıp kalmadığına ilişkin soruya da Çelik, ''Zannetmiyorum'' karşılığını verdi. Faruk Çelik, ''Tezkere gelse bile Salı gününe kadar görüşülemeyecek mi '' sorusu üzerine de ''Zannetmiyorum'' dedi. 
     AK Parti Grup Başkanvekili, Çelik Danışma Kurulu'nun ilan edilen saatten 1 saat sonra toplanmasının özel bir nedeni bulunmadığını ifade etti. Çelik, ''Grubumuzla ilgili bir başka toplantıda olmam nedeniyle toplantı bir saat ertelendi, başka hiçbir nedeni yok'' dedi. 
     





</TEXT>
</DOC>
