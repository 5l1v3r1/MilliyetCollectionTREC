<DOC>
<DOCNO> 110587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo09.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en iyi takımları sıralamasında Fenerbahçe zıpladı... 
</HEADLINE>
<TEXT>

     Dünyanın en iyi futbol takımları sıralamasında Galatasaray'ın düşüşü sürüyor. 
     Sarı-kırmızılılar, Uluslararası Futbol Tarihi ve İstatistikleri Federasyonu'nun IFFHS gerçekleştirdiği ''Futbolda dünyanın en iyi takımları'' değerlendirmesinde Eylül ayında 3 basamak daha gerileyerek, 148 puanla 44. sırada yer aldı. 
     En iyi takımlar değerlendirmesinde, UEFA ve Süper Kupa'yı kazandığı 2000 yılının ardından, 2001 yılı Ocak ayında zirveye çıkarak, bu listede ilk sırada yer alan ilk ve tek Türk takımı olma unvanına sahip Galatasaray, bu sonuçla değerlendirmede son aylardaki düşüşünü sürdürdü. 
     
     BEŞİKTAŞ'IN YÜKSELİŞİ SÜRÜYOR 

     IFFHS'nin değerlendirmesinde Beşiktaş, son aylardaki yükselişine devam etti. 
     Siyah-beyazlılar, Eylül ayındaki performansıyla 26 basamak birden çıkarak, 115 puanla 80. sırada kendisine yer buldu. 
     
     FENERBAHÇE'DEN MÜTHİŞ ATAK 

     IFFHS'nin değerlendirmesinde Fenerbahçe de Eylül ayında en hızlı yükselen takımlar arasında yer aldı. 
     Sarı-lacivertliler, bir önceki aya göre 41 basamak birden çıkmasına rağmen 79 puanla 182. sırada bulunuyor. 
     Öte yandan, dünyanın önde gelen liglerinden toplam 250 takımın sıralandığı değerlendirmede yer alan diğer Türk takımlarından Denizlispor 95 puanla 125, Kocaelispor 82.5 puanla 166, Gaziantepspor da 69 puanla 242. sırada yer aldı. 
     
     TÜRK TAKIMLARININ RAKİPLERİ 

     Avrupa kupalarında Türk takımlarının rakiplerinden en iyi durumda olanı, Galatasaray ile Avrupa Şampiyonlar Ligi'nde aynı grupta yer alan Barcelona. 
     İspanyol temsilcisi 268 puanla 5. sırada yer alıyor. 
     Galatasaray'ın, birinci tur H Grubu'ndaki diğer rakiplerinden Belçika'nın Club Brugge takımı 209.5 puanla 16, Rusya'nın Lokomotiv Moskova takımı da 118 puanla 72. sırada bulunuyor. 
     Denizlispor'un UEFA Kupası'ndaki Fransız rakibi Lorient 93 puanla 133. sırada yer alırken, aynı kupada Fenerbahçe ile eşleşen İsveç'in AIK Solna takımı 83 puanla 163. durumda. 
     UEFA Kupası'nda Ankaragücü ile karşılaşacak olan İspanya'nın Alaves takımı 82 puanla 169. sırada bulunurken, Kocaelispor'un Macar rakibi Ferençvaroş ise 73 puanla 220. sırada yer alıyor. 
     Bu arada, UEFA Kupası birinci tur ilk maçında İstanbul'da Beşiktaş ile 2-2 berabere kalarak büyük sürpriz yapan Bosna Hersek'in Sarajevo takımı ise değerlendirmede ilk 250 takım arasında yer alamadı. 
     
     REAL MADRİD AÇIK ARA ZİRVEDE 

     Yaptığı dünyaca ünlü transferlerle adeta bir yıldızlar topluluğu haline gelen Real Madrid, değerlendirmede ilk sıradaki yerini açık ara korudu. 
     İsponyol takımı 339 puanla ilk sırada yer alırken, 2. sıradaki Almanya'nın Bayern München takımının 296 puanı bulunuyor. 
     Değerlendirmede 3. sıraya ise 293 puanla İngiltere'nin Arsenal takımı çıktı. 
     
     İLK 10 

     IFFHS'nın, dünyanın en iyi futbol takımları değerlendirmesinde ilk 10 sırayı alan takımlar şöyle 
     

Takım Ülkesi Puan 1-Real Madrid İspanya 339 2-Bayern Münih Almanya 296 3-Arsenal İngiltere 293 4-Manchester United İngiltere 288 5-Barcelona İspanya 268 6-Deportivo La Coruna İspanya 264 7-Feyenoord Hollanda 246.5 8-Milan İtalya 245 9-Juventus İtalya 243 10-Bayer 04 Leverkusen Almanya 241      





</TEXT>
</DOC>
