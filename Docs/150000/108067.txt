<DOC>
<DOCNO> 108067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sondun16.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Keops piramidinin sırrı adım adım çözülüyor... 
</HEADLINE>
<TEXT>

     Mısır'daki Keops piramidinin gizeminin çözülmesi amacıyla dün gece yapılan denemede, piramide sokulan kameralarla donanmış robot, taş bir duvarla karşılaştı. 
     Amerikan Fox televizyonunun canlı yayınladığı denemede, 250 bin euroya mal olan büyük oyuncak tren büyüklüğündeki robot, kraliçe odası denilen yerdeki dar bir delikten piramide sokuldu. 
     Dar tünelde onlarca metre ilerleyen robot, kamerasını, tüneli kapatan ince taş duvarda iki gün önce yine robotla açılan delikten içeri uzattı. Kamera, kısa bir süre sonra bir duvarla daha karşılaştı. 
     Mısır Eski Yapıtlar Yüksek Konseyi Başkanı Zahi Havas, basına yaptığı açıklamada, bu girişimin heyecan verici olduğunu belirterek, yaklaşık 45 santimetre derinliğinde ve taşlarla tıkanmış yeni bir gizli boşluk bulduklarını söyledi. 
     Modern teknolojinin yardımıyla, bu yeni duvarın gizlediği sırların ortaya çıkarılması için araştırmaların sürdürüleceğini kaydeden Havas, ''Keops piramidi, henüz tüm sırlarını açığa vurmadı'' dedi. 
     Mısır piramitlerindeki kuyu ve kanalların ne işe yaradığı kesin olarak bilinmiyor. Havas, eski Mısır ile ilgili araştırmalar yapan birçok arkeologun, bu kanal ve kuyuların ölen hükümdarların ruhlarının dışarı çıkmasını sağladığını düşündüklerini söyledi. 
     Keops piramidinin, robotla keşfedilmeye çalışılan kanalın ucunun ise neden kapalı olduğu henüz bilinmiyor. Havas, yeni bir gizemle karşı karşıya olduklarını belirterek, bundan sonra robotla çekilen görüntülerin inceleneceğini ve atılması gereken yeni adımlar konusunda karar verileceğini kaydetti. Bunun bir yıl sürebileceğini söyleyen Havas, firavun Keops'un bir özelliğinin de, nesneleri saklamayı sevmesinin olduğunu belirtti. 
     Havas'ın ekibi, iRobot şirketi ve National Geographic bilim adamları, robot deneyi için yaklaşık bir yıl hazırlık yapmıştı. MÖ 2500 yıllarında hüküm süren firavun Keops'un adını taşıyan piramit, 
     başkent Kahire yakınlarında bulunan Gize'deki üç piramidin en büyüğü. 
     2,3 milyon taş blokla yaklaşık 20 yılda yapılan 150 metre 
     yüksekliğindeki Keops piramidinin, dünyada insan gücüyle inşa edilen en büyük yapı olduğu tahmin ediliyor. 
     
     LAHİTTEN 4500 YILLIK İSKELET ÇIKTI 
     Fox televizyonu, Gize'deki bir lahtin açılışını da canlı yayımladı. El değmemiş en eski lahit olduğu belirtilen mezardan beklendiği gibi mumya değil, bir insana ait iskelet çıktı. Bilim adamları, iskeletin 4500 yıl öncesine ait olduğunu tahmin ettiklerini kaydettiler. 
     





</TEXT>
</DOC>
