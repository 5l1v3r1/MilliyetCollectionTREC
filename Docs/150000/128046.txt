<DOC>
<DOCNO> 128046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/yazar/pulur.html </URL>
<DATE> 2003/12/31/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Yılbaşı" diye icat etmişler 
</HEADLINE>
<TEXT>

   
   HER yılbaşı bir tartışmadır gider kimi yılbaşını kutlamaya pek heveslidir, kimi gereksiz görür, kimi ise, bu yıl olduğu gibi "dinen caiz olmadığını" söyler. 
   Velhasıl her yılbaşı, bu memlekette mutlaka tartışılır. 
   Neden 
   Ömer Hayyam yıllar önce söylemiş 
   "Bir elde kadeh, bir elde Kur'an 
   Bir helaldir işimiz, bir haram 
   Şu yarım yamalak dünya'da 
   Ne tam kafiriz, ne müslüman." 
   
   BUGÜN yılbaşı tartışılıyor da, eskiden tartışılmıyor muydu 
   Gökhan Akçura'nın "Yılbaşı kitabı" diye bir araştırması var, hemen hemen elli yıl hatta daha öncesi, o tarihte yazarlar ne yazıyormuş, radyolarda, gazetelerde yılbaşı nasıl konu ediliyormuş... x 
   Mesela Refik Halit Karay, 1955'te yılbaşını Batılılaşma hareketi ve kaç, göçün kalkışına bağlıyor 
   "Ama dikkat edin, bu adetin sadece eğlence tarafını almışız. Zira bizdekinin Hıristiyanlardaki gibi dinle alakası yoktur. 
   Tuhaf şudur ki, tek geleneğimize dayanmayan bu yepyeni adete, yani yılbaşı sabahlamasına bütün adet ve bayramlarımızdan fazla bir gayretle, dört elle sarılmış haldeyiz. 
   Meğer lazım imiş " 
   
   GAZETELER yılbaşında ne yaparmış 
   1 Ocak 1932 tarihli Milliyet'te bakın neler var. 
   "Başbakan İsmet Paşa'nın yeni yıl demeci Meclis'te Milli Eğitim Bakanının öğretmenlere zam için yaptığı açıklama ve tartışmalar Geçen yılın fikir ve sanat hareketleri 1931'in iç, dış ve ekonomik özeti Yılbaşı nasıl geçti " 
   
   ELLİ yıl önce de zenginler yılbaşını balolarda uğurlayıp, karşılarken, büyük çoğunluk, yılbaşını evinde radyo başında, Milli Piyango biletlerine bakarak, tombala oynayarak geçirirdi. Bugünkü televizyonun yerinde radyolar vardı. 
   1952 yılının yılbaşı gecesi İstanbul Radyosu programı Adli Moran'ın geçen yılın panoraması ile başlıyor, Türk musikisi konseri ile sürüyor, Victor Silvester'in Orkestrası ile devam ediyor, Haldun Taner'in "Sahibini Kaybeden Mikrofon" komedisi oynanıyor, canlı yayınları ise Orhan Boran ve Mücap Ofluoğlu yapıyordu. 
   
   ŞİMDİ içinden bazıları sorabilir 
   "Sen yılbaşı için ne düşünüyorsun " 
   Nurullah Ataç ne düşünmüşse, biz de aynen onun gibi düşünüyoruz. 
   Ataç, 1938 yılbaşında "Resimli Hafta"da şöyle yazmış 
   "Yılbaşı... Doğrusunu isterseniz, ben, şimdiye kadar yılbaşı denen günden bir şey anlamadım. Neyin sonudur ki, neyin başı olsun Bir gün geçip, yine onun aynı olan bir yenisi geliyor dünya yine bir gün evvelki gibi dönüp gidiyor. Senenin, ilk zaman insanlarında ve eskiden bizde olduğu gibi baharda başlaması bana daha makul gibi geliyor. 
   Fakat ne ise 
   Anlasak da, anlamasak da bir yılbaşı var ve bize tesir ediyor." 
   
   DEDİK ya biz de aynen Ataç gibi düşünüyoruz. 
   Anlasak da, anlamasak da bir yılbaşı var ve bize tesir ediyor. 
   Anlayanın da, anlamayanın da yeni yılı kutlu olsun 
   
   x Om Yayınları - Ivır, Zıvır Tarihi 
   
      
   
</TEXT>
</DOC>
