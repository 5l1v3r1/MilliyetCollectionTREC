<DOC>
<DOCNO> 129530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko34.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL ürünlerine 20 zam bekleniyor... 
</HEADLINE>
<TEXT>

     Başbakan Abdullah Gül'ün kararname hazırlandığını açıkladığı tütün mamülleri ve alkolü içkilerden alınan özel tüketim vergisinin ÖTV artırılmasına ilişkin düzenlemenin, tekel ürünleri perakende satış fiyatlarına yüzde 20 civarında zam olarak yansıması bekleniyor. 
     Yetkililer, içki ve sigarada ötv oranlarının artırılmasıyla, yıllık 1 katrilyon 250 trilyon liralık bir kaynak yaratılacağını ifade ettiler. 
     Bu arada Vergi barışı kanun tasarısından 2003 yılında 2.4 katrilyon liralık gelir tahsilatı öngörülüyor. 2004 yılında da vergi barışından, 1.2 katrilyon liralık gelir sağlanacağı hesaplandı. 
     Böylece 10 katrilyon liralık vergi alacağını yeniden yapılandıran Vergi Barışı düzenlemesiyle, 18 ayda 3.6 katrilyon liralık gelir gelmesinin beklendiği ortaya çıktı. 
     Diğer yandan Başbakan Abdullah Gül'ün açıkladığı otomatik ödenek kaydı sisteminin sona erdirilmesinin, özellikle SSK ve Bağkur gibi kuruluşları ilgilendirdiği öğrenildi. 
     Yarın ekonomi yönetiminin, SSK ve Bağkur üst düzey bürokratlarıyla bir toplantı yaparak, bu kuruluşları masaya yatıracağı ve iki sosyal güvenlik kuruluşunun kendilerine çeki düzen vererek, prim tahsilatını artırmaları ve mali yapılarını düzeltecek tedbirleri almalarını isteyeceği kaydedildi. 
     





</TEXT>
</DOC>
