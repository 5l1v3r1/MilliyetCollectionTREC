<DOC>
<DOCNO> 108733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur17.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Genel Başkan Yardımcısı "Anket birincileri balondur" 
</HEADLINE>
<TEXT>

     Doğru Yol Partisi DYP Genel Başkan Yardımcısı M. Ali Yavuz, ''Yapılan anketlerle birinci gösterilen partilerin hepsi birer balondur''dedi. 
     Yavuz, partisinin Konya İl Teşkilatı'nda düzenlenen 22. Dönem milletvekili adaylarının tanıtım toplantısında, erken seçimi gündeme getiren ilk partinin DYP olduğunu ifade etti. 
     DYP'nin iktidara gelmesi ile Türkiye'nin sorunlarının çözüleceğini ileri süren Yavuz, ''Yapılan anketlerle birinci gösterilen partilerin hepsi birer balondur. Bugün, parlatılmaya çalışılan CHP balonunun 4 Kasım sabahı söndüğünü hep birlikte göreceğiz'' diye konuştu. 
     Bazı partilerin milli ve manevi duyguları sömürerek siyaset yaptığını ifade eden Yavuz, şöyle devam etti 
     ''Kimsenin milli ve manevi duyguları sömürmeye hakkı yoktur. Bugün, ülkenin bütününün sahip olduğu bu değerlerle iktidar olmayı artık bir kenara bırakın. Milli ve manevi değerleri sömürenlerin de 4 Kasım'da ne hale geldiğini göreceğiz.'' Yavuz, bugüne kadar iktidar olan partilerin Konya için bir çivi bile çakmadığını ileri sürerek, ''Konya'da bir bakan ve Meclis Başkanı çıkaran partiye bakın. Yatırım yapmaktansa, Konya'nın gelişmesi için çok önemli olan projeleri bile uygulamadan kaldırdı'' dedi. 
     Toplantıya katılan milletvekili adayları, DYP ilçe ve belde başkanları ile il yönetim kurulu üyeleri, partilerinin il teşkilatı binası önünde kurban kestikten sonra, Mevlana Türbesi'nde dua ettiler. 
     





</TEXT>
</DOC>
