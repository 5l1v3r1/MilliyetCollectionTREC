<DOC>
<DOCNO> 119211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/yasam/yas02.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cesur kürek 
</HEADLINE>
<TEXT>

7 metrelik sandalıyla tek başına kürek çekerek Avrupa-Amerika kıtaları arasını aşan Norveçli doktor, bir ilki başardı... 
     DIŞ HABERLER SERVİSİ 

     Stein Hoff adlı 57 yaşındaki Norveçli doktor, tek başına kürek çektiği 7 metrelik sandalıyla Avrupa ile Amerika kıtalarını aştı. Star - Atlantic II adlı sandalıyla 10 Ağustos’ta Portekiz’in başkenti Lizbon’dan denize açılan Hoff, Atlas Okyanusu’nda 6 bin 850 kilometre kürek çekerek 3 ay 3 gün sonra Güney Amerika’da Guyana’nın başkenti Georgetown’ın 35 kilometre batısındaki Parika’da başka kıtanın sahiline çıktı. 
     
     Ev yemeği yedi 
     Bitkin ancak sağlığı yerinde olan Hoff, aslında Georgetown Limanı’nın yakınında Demerera Irmağı’nda karaya çıkmak istiyordu ancak akıntı kendisini Parika’ya sürükledi. 
     Eşinin yaptığı ev yemekleri dahil yaşaması için gerekli malzemelerden hiç mahrum kalmadığını, sadece radyosu ve dizüstü bilgisayarının ıslandığını belirten Hoff, "Eşimin yemekleri sayesinde Atlantik seyahatinde kilo bile aldım" dedi. 
     Hoff’un iyi bir kürekçi olan eşi Diana da 1999-2000’de Afrika açığında Kanarya Adaları’ndan Güney Amerika - Barbados adasına kocasının aynı teknesiyle gitmeyi başarmıştı. 
     



 YAŞAM 



















</TEXT>
</DOC>
