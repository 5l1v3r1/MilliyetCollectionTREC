<DOC>
<DOCNO> 134380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/ekonomi/eko03.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi yönetimine ABD modeli 
</HEADLINE>
<TEXT>

ABD Hazine Bakanlığı modelinde olduğu gibi, ekonomiyle ilgili tüm birimler bir bakanlıkta birleştirilecek 
     ÖNDER YILMAZ, SEÇKİN ÜREY Ankara 

     Ekonomiyi tek elden yönetecek bakanlığın kuruluş çalışmalarının ABD Hazine Bakanlığı modeli örnek alınarak yürütüldüğü öğrenildi. Buna göre DPT, Hazine, Dış Ticaret, Gümrükler, Özelleştirme İdaresi ve Maliye Bakanlığı tek bir bakanlıkta birleşecek. ABD modelinde Hazine Bakanlığı aynı zamanda Türkiye’de DPT’nin görevlerini de yürütüyor. Bakanlık, stratejik planmadan sorumlu olmanın yanı sıra kamu maliyesi, kamu finansmanı, borç yönetimi, gelir idaresi ve gümrüklerin yönetiminden sorumlu bulunuyor. 
     Başbakan Yardımcısı Mehmet Ali Şahin’in koordinasyonunda yürütülen Kamu Yönetimi Reformu çalışmaları tamamlandı, 25 sayfalık bir reform paketi Bakanlar Kurulu’na sunuldu. Kültür ile Turizm, Çevre ile Orman bakanlıklarının birleştirilmesi gündemde. 
     
     Özal bölmüştü 
     Hazine’nin Maliye’den Turgut Özal döneminde alındığını hatırlatan yetkililer, Ekonomi Bakanlığı’nın kuruluşunun bir yıl süreceğini belirttiler. Gelirler Genel Müdürlüğü’nün yeniden yapılanması da ekonomi bakanlığı çerçevesinde gerçekleştirilecek. Yeniden yapılanmada Alman modeli örnek alındı. Bu model defterdarlıkların güçlendirilmesini de içeriyor. 
     Başbakanlık bünyesinde MGK, MİT, Yüksek Denetleme Kurulu gibi kritik kurumlar kalacak. Vakıflar Genel Müdürlüğü, Devlet Arşivleri ve milli saraylar Kültür Bakanlığı’na, Gençlik ve Spor Genel Müdürlüğü, Milli Eğitim Bakanlığı’na bağlanacak. 
     
Ecevit’in hayaline AKP darbesi      57’nci Hükümet’in Başbakanı ve DSP lideri Bülent Ecevit’in, yıllardır gerçekleştirmeyi hayal ettiği ve Ordu’da ilk uygulaması yapılan "Köy - Kent Projesi" tarihe karışıyor. 
     AKP hükümetinin tasarruf sağlamak için yatırım programından çıkardığı 614 proje kapsamında 25 Köy - Kent Projesi de yer aldı. 25 Köy - Kent projesinin 10’unun yatırım planlaması tamamlanırken, bazılarının da altyapı çalışmaları bitirilmişti. 
     Ecevit’in başbakanlığı döneminde bu projeler için Dünya Bankası’ndan 300 milyon dolarlık kaynak sağlanmış, bunun 100 milyon dolarlık ilk dilimi alınmıştı. Köy - Kent projeleri için özkaynaklardan 130 milyon dolar ayrılmıştı. 
     
Para basma yetkisi ne olacak      Ekonomi Bakanlığı için model alınan ABD Hazinesi, ABD Başkanı, yardımcıları ve üst düzey yöneticilerin korunmasından sorumlu Gizli Servis’in bağlı bulunduğu bakanlık. Modelde para basma yetkisi de Hazine Bakanlığı’nda. Türkiye’de bu yetkiyi elinde bulunduran Merkez Bankası’na müdahale edilip edilmeyeceği soruları yanıtsız kalıyor. 
     



 EKONOMİ 
























</TEXT>
</DOC>
