<DOC>
<DOCNO> 114515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur30.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Gezmiş'in dava arkadaşı 24 yıl sonra gözaltına alındı 
</HEADLINE>
<TEXT>

     12 Mart 1971 muhtırası döneminde Deniz Gezmiş, Yusuf Aslan ve Hüseyin İnan'ın da yer aldığı grupla birlikte yargılanarak idam cezasına çarptırılan, cezası ağır hapse dönüştürüldükten sonra afla tahliye edilen yazar Atilla Keskin, 24 yıldır sonra 2 kitabını imzalamak amacıyla geldiği İstanbul'da gözaltına alındı. Keskin, hakkındaki yakalama emrine ilişkin dosyanın bulunamaması üzerine savcılık talimatıyla serbest bırakıldı. 
     Türk Halk Kurtuluş Ordusu THKO adlı yasadışı örgütün kuruluş ve sonrasına ilişkin anılardan oluşan "Acılara Yenilmeyen Gülümseyiş" adlı kitabın yazarı Keskin 55 , Gendaş Kültür Yayıncılık'ın konuğu olarak uçakla Düsseldorf'tan İstanbul'a geldi. 
     Pasaport kontrolü sırasında İstanbul Cumhuriyet Savcılığı'nca hakkında yakalama emri bulunduğu, asker kaçağı olduğu gerekçesiyle Bakırköy Savcılığı'nca da arandığı ortaya çıkan Keskin, Atatürk Havalimanı'nda gözaltına alındı. 
     Savcılığa sevk edilmeden önce havalimanında basın mensuplarının sorularını yanıtlayan Keskin, Türkiye'ye gelmeyi çok istediğini belirterek "1980 öncesi aranıyorduk. Vatandaşlıktan çıkarılanlar arasında sanatçı Cem Karaca ile aynı listedeydik. 24 yıl sonra geldiğim ülkemde kalmak için tüm gücümü kullanacağım" dedi. 
     SAVCILIK SERBEST BIRAKTI Havalimanından İstanbul İnfaz Savcılığı'na gönderilen Keskin hakkında, Türk vatandaşlığından çıkartıldığı için asker kaçağı olduğuna dair suçlama yönünden bir işlem yapılmadı. 
     Bilgisayar kayıtlarında Keskin hakkında yakalama emri olduğunu gösteren dosya ise tüm aramalara rağmen bulunamadı. Bunun üzerine tutanak hazırlayan savcılık, Keskin'i serbest bıraktı. 
     Gendaş Kültür Yayıncılık'ın konuğu olarak İstanbul'a gelen Keskin, TÜYAP Kitap Fuarı'nda "Acılara Yenilmeyen Gülümseyiş" ve "Dostluk" isimli kitaplarını imzalayacak. 
     12 Mart 1971 muhtırası döneminde Deniz Gezmiş, Yusuf Aslan ve Hüseyin İnan'ın da yer aldığı grupla birlikte yargılanan Keskin, idam cezasına çarptırılarak infazı bekleyen 4. sıradaki sanık olmuştu. Bu cezası daha sonra ağır hapse dönüştürülen Keskin, bir süre cezaevinde yattıktan sonra afla tahliye edilmesinin ardından ülke dışına çıkmıştı. 
     





</TEXT>
</DOC>
