<DOC>
<DOCNO> 122844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun12.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Solona ''Türkiye'nin AB üyeliği Türkiye'ye bağlı'' 
</HEADLINE>
<TEXT>

     AB Ortak Dış Politika ve Güvenlik Yüksek Temsilcisi Javier Solana, Türkiye'nin AB üyeliğinin, yine Türkiye'nin tutumuna bağlı olduğunu savundu. 
     Solana, İtalya'nın merkez sağ görüşlü, en yüksek tiraja sahip Corriere della Sera gazetesinde yayımlanan yazısında, Türkiye'de hükümet değişikliği ve ortaya çıkan beklentilerden dolayı, Avrupa'da bugünlerde en sıkı tartışma konusunun Türkiye olduğunu belirtti. 
     Türkiye'nin adaylık statüsünün 1999 yılında tanındığına dikkat çeken Solana, ''bugün hiçkimsenin coğrafik konumu ileri sürerek buna karşı gelemeyeceğini'' kaydetti. Solana, bütün aday ülkelerin olduğu gibi Türkiye'nin de AB'ye girmek için yerine getirmesi gereken kriterler olduğunu kaydetti ve ''Türkiye Avrupa'nın yolunu tutabilir mi Ve bunu arzu eder mi Bunların cevabını sadece Türkiye verebilir'' ifadesini kullandı. 
     Solana, yeni Türk hükümetinin hazırladığı reform paketinin Türkiye'nin amacını gerçekleştirmede kararlılığını gösterdiğini kaydetti. Yazısında, ''Bu çok önemli reformlar uygulamaya geçirilebilir olmalıdır'' diyen Solana, Kopenhag zirvesinde bu konunun tartışılacağını, dolayısıyla ''Türkiye'nin hareket etmek zorunda olduğunu'' kaydetti. 
     Yazısında BM Genel Sekreteri Kofi Annan'ın sunduğu Kıbrıs planını ''ada için tarihi fırsat'' olarak yorumlayan Solana, ''Kofi Annan'ın sunduğu plan, Kopenhag Zirvesi'nde süresi dolacak bir teklif değil. Bu plan, diplomasi çevrelerinin ve uluslararası komitelerin yıllar süren gayretlerinin, büyük istekli ve cesaretli sonucudur. Kıbrıs'taki her iki taraf da bu plana onay vermek zorundalar'' ifadelerine yer verdi. 
     Türkiye'nin Avrupa'da yer almak istemesi halinde, Avrupa'nın savunma politikasında da yer alması gerektiğini belirten Solana, yazısında daha sonra şunları kaydetti 
     ''Eğer Türkiye bunu anlar ve kabul ederse, NATO ile AB arasında askeri anlaşmaların sonuçlandırılmasına da yardım edecektir. Hedef önceden çizilmiştir. Buna ulaşacak yol gayet açıktır ve Kofi Annan'ın planını içine almaktadır. Kelimelerin icraata dökülme zamanı geldi. Kopenhag'da bu sorulara cevap verme fırsatı olacaktır. İnanıyorum ki, bu ülkeyle, biz Avrupalılar ve ortaklarımız bu yolun sonunu getirmek ve Türkiye'nin Avrupa'daki yerini aldığını görmek için üzerimize düşeni yaparız.'' 
     
</TEXT>
</DOC>
