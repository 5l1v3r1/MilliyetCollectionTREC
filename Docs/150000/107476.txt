<DOC>
<DOCNO> 107476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sontur28.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Listelerde yerini beğenmeyen gidiyor... 
</HEADLINE>
<TEXT>

     Milletvekilliği seçimi için Yüksek Seçim Kurulu'na teslim edilen aday listelerine parti örgütlerinin ve adayların tepkileri sürüyor. 
     DSP Sinop milletvekili adaylarından Fahri Yıldırım, DSP Genel Merkezi'ne gönderdiği dilekçede, beklentilerinin aksine 3. sıradan aday gösterilmesini kabul edemeyeceğini belirterek, bu nedenle adaylıktan çekildiğini bildirdi. 
     Sinop'ta DSP'nin aday sıralamasında 1. sırada Bahadır Oktay, 2. sırada ise Mahmut Benk bulunuyor. 
     Kahramanmaraş'ın Pazarcık İlçesi'nde de DYP milletvekili aday adayı Yakup Hamdi Bozdağ'ın listede 5. sıraya konulmasının tepkilere neden olduğu belirtildi. 
     DYP'li Pazarcık Belediye Başkanı Ali Bozdağ, DYP ilçe başkanı, yönetim kurulu, gençlik ve kadın kolları yöneticilerinin de aralarında bulunduğu çok sayıda kişinin partiden istifa ettiğini, kendisinin de istifasını vereceğini bildirdi. 
     
     SAKARYA'DAKİ ÇEKİLMELER 
     Bu arada, DYP Sakarya'da, Parti Genel Merkezi'nin 5. sırada gösterdiği Mehmet Mangıroğlu ile 6. sırada gösterdiği Gülsen Hacıeyüboğlu, adaylıktan çekildiklerini içeren dilekçeyi, İlçe Seçim Kurulu'na verdiler. Mangıroğlu ve Hacıeyüboğlu, TBMM Grup Başkan Vekili Nevzat Ercan'ın müdahalesiyle belirlendiğini öne sürdükleri sıralamayı kabul etmedikleri için çekildiklerini açıkladılar. 
     
     YTP BALIKESİR İL ÖRGÜTÜNÜN İSTİFASI 
     YTP Balıkesir İl Başkanı Hürriyet Turan da, Merkez İlçe Başkanı Haluk Dikmen ve yönetim kurulları üyeleriyle birlikte düzenlediği basın toplantısında, milletvekili aday listelerinin, parti tabanının görüşü dikkate alınmadan hazırlandığını savundu. Seçimlerde başarılı olabilmek için adaylar ile il örgütü arasında uyum olması gerektiğini ifade eden Turan, ''Genel merkezimizin gönderdiği milletvekili aday listesiyle birlikte çalışacak, emek verecek yeni yönetim kurullarını da göndereceği inancıyla istifa ediyoruz'' dedi. 
     Öte yandan, MHP Adana İl Örgütü'nün eğilim yoklamasında delegelerin oyuyla ilk sırada yer alan, ancak milletvekili aday listesinde adı bulunmayan Bilal Şahin, ''Her şeye rağmen'' partisinin neferi olduğunu söyledi. 
     Bilal Şahin, milletvekili eğilim yoklamasında 980 delegeden 415'inin oyunu alarak ilk sırada çıkmasının ardından, Yüksek Seçim Kurulu'na teslim edilen listede yer alamamasından üzüntü duymadığını ifade etti. 
     





</TEXT>
</DOC>
