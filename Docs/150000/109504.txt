<DOC>
<DOCNO> 109504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/soneko14.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL'de kan değişimi... 
</HEADLINE>
<TEXT>

     Tekel Yönetim Kurulu, özelleştirmeyi hızlandırmak amacıyla kurumdaki kan değişimini sürdürüyor. 
     Tekel Genel Müdürü Mehmet Akbay'ın Yönetim Kurulu üyeliği ve Başkanlığı görevinden alınmasının ardından, Tekel Yönetim Kurulu 10 yıl aradan sonra, kurumda bazı görev değişiklikleri yaptı. 
     Bu kapsamda 2 genel müdür Yardımcısı, 3 müessese müdürü görevden alındı, 2 başmüdürün görev yerleri değiştirildi. 
     Boş bulunanla birlikte, 3 Genel Müdür Yardımcılığına atama yapıldı. 
     Yönetim Kurulu kararıyla genel müdür yardımcıları Muzaffer Arısoy ve Tokyar Erhan, Sigara Sanayi İşletmeleri Müessesesi Müdürü Yalçın Cihangiroğlu, Yaprak Tütün İşletmeleri Müessesesi Müdürü Oğuz Çelik ile Alkollü İçkiler Sanayii Müessesesi müdürü Ali Gök, görevlerinden alındılar. 
     Boşalan genel müdür yardımcılıklarına, aynı yer İnşaat Daire Başkanı Mustafa Güler ile Personel Daire başkanı Tekin Kaymakoğlu, boş bulunan genel müdür yardımcılığına ise aynı yer Pazarlama Daire başkanı Şehabettin Küçükyazıcı getirildiler. 
     Boşalan müessese müdürlüklerine ise Antalya Başmüdürü İhsan Meriçer, Trabzon Başmüdürü Ali Demirci, İzmir Başmüdürü İbrahim Gülekim atandılar. 
     Bu arada Ankara Başmüdürü Hasan Sönmez Antalya Başmüdürlüğü'ne, kaydırılırken, Ankara Başmüdürlüğü'ne Ordu Başmüdürü Sedat Oral getirildi. 
     Tekel yetkilileri, 9839 geçici işçinin daimi kadroya alınmasının ardından, Yönetim Kurulu'nun 10 yıl aradan sonra, özelleştirme çalışmalarına hız verilmesi kapsamında çalışmalarını yoğunlaştırdığını, yapılanların da bu kapsamda değerlendirilmesi gerektiğini kaydettiler. 
     





</TEXT>
</DOC>
