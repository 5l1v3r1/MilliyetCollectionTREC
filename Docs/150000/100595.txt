<DOC>
<DOCNO> 100595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur11.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Önümüzü kesmeye çalışıyorlar" 
</HEADLINE>
<TEXT>

     AK Parti Genel Başkanı Tayyip Erdoğan, ''toplum mühendisliğine soyunanların'', partisine karşı bir ön kesme harekatı başlattıklarını öne sürdü. 
     AK Parti Merkez Karar ve Yönetim Kurulu MKYK , Genel Başkan Erdoğan'ın başkanlığında, parti genel merkezinde toplandı. 
     Toplantı öncesinde, eski Dış Ticaret Müsteşarı Kürşat Tüzmen, AK Parti'ye katıldı. 
     Erdoğan, yaptığı konuşmada, 3 Kasım 2002'de yapılacak seçimin Türkiye için büyük önem taşıdığını ifade ederek, AK Parti'nin kuruluşunun üzerinden henüz 1 yıla yakın bir süre geçmesine rağmen, birinci parti olduğunu savundu. 
     Muhafazakar, demokratik kimlikleri ile Türk siyasetinin parçalanmış merkez sağını yeniden inşa etmeye talip olduklarını anlatan Erdoğan, partisinin, eski siyaset anlayışını da yıkarak yelpazenin merkezine oturduğunu söyledi. 
     AK Parti'nin, açık ara ile diğer partilere fark attığını iddia eden Erdoğan, sözlerini şöyle sürdürdü 
     ''Siyaset ve toplum mühendisliğine soyunanlar, AK Parti karşısında bir ön kesme harekatını başlatmışlardır, Acaba biz, AK Parti'nin yükselişini nasıl durdururuz diye... Adeta, Nasıl biraraya gelebiliriz, nasıl ittifaklar yapabiliriz , bunun telaşı içindeler. 
     Biz, demokrasiyi aynı zamanda bir ön kesme sanatı olarak değil, bu yarışta demokrasiyi ipi göğüsleme sanatı olarak görüyoruz. Kim bu yarışta ipi göğüslerse onu alkışlarız, takdir ederiz, ama katiyen bu yarışta kimseyi çelmelemeyi, kulvar değiştirmeyi, kimsenin bu yarışta dışarıda kalmasını istemeyiz. 
     Seçimde istikrarlı bir iktidar çıkması için daha fazla insana ulaşmak ve onların da güvenini kazanmak durumundayız. Bu nedenle biz, her zaman dev kadromuzu, siyaset anlayışımızı daha da güçlendirecek her türlü katılıma açık olduk, ama pazarlığa asla. Bundan sonra da hiçbir zaman bir pazarlık içinde olmayacağız. Dedikodular da bizi pek fazla ilgilendirmiyor. Biz yolumuza devam ederiz.'' Partiye katılan Kürşat Tüzmen de, yaklaşık üç ay önce müsteşarlık görevinden ayrılırken önündeki iki yoldan birinin ticaret, diğerinin siyaset olduğunu açıkladığını anımsatarak, ''Bu ülkenin hizmetkarı olmak için siyaseti tercih ettim'' dedi. 
     Tüzmen, ''yerli malı'' diye nitelendirdiği bir partide yer almaktan mutluluk duyduğunu da dile getirdi. 
     Daha sonra Erdoğan, Tüzmen'e parti rozetini taktı. 
     
     BİRİNCİ YIL KUTLAMALARI 
     AK Parti Genel Başkan Yardımcısı Akif Gülle de, MKYK toplantısından önce düzenlediği basın toplantısında, partisinin birinci kuruluş yıldönümü kutlamalarına ilişkin bilgi verdi. 
     Gülle, 14 Ağustos'ta AK Parti'nin birinci yılını dolduracağını hatırlatarak, bu çerçevede bütün teşkilatların birer kutlama programı hazırlayacağını bildirdi. 
     





</TEXT>
</DOC>
