<DOC>
<DOCNO> 144160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun08.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidel Castro "Savaş BM'yi anlamsız kıldı" 
</HEADLINE>
<TEXT>

     Küba lideri Fidel Castro, ABD önderliğindeki Irak savaşının BM'yi anlamsız kıldığını söyledi. 
     Castro, Dominik Cumhuriyeti ulusal televizyonu tarafından yayınlanan açıklamasında, ''BM tamamen gözardı edilmiştir ve hiç kimse artık BM'nin var olduğunu söyleyemez'' dedi. 
     Bunun BM'ye, savaşa karşı olan ülkelerin çabalarına ve yoğun uluslararası kamuoyuna karşı güçlü bir darbe olduğunu belirten Castro, savaşı destekleyen bazı hükümetlerin büyük bir baskıya tabi olacağını söyledi. Castro, ''Savaşa, BM Güvenlik Konseyi hiçe sayılarak karar verilmiştir'' dedi. 
     ABD'yi, ''savaş kışkırtıcısı'' olmakla suçlayan Castro, ''bu savaşın, gerçekten kaçınılmak istenen değil, arzu edilen olduğunu'' ifade etti. 
     Savaşın süresinin ve yoğunluğunun tahmin edilemeyeceğini belirten Castro, ''Kosova savaşını hatırlıyorum. 7 gün sürmesi planlanmıştı, ancak 70 günden fazla sürdü'' dedi. 
     





</TEXT>
</DOC>
