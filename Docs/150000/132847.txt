<DOC>
<DOCNO> 132847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/yazar/altan.html </URL>
<DATE> 2003/01/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dandik vaziyetler ve "Siham - ı Kaza"... 
</HEADLINE>
<TEXT>

     Örneğin Recep Tayyip Bey’in durumu... Meğer Tayyip Bey, 17 Ekim 2002’de AKP kurucu üyeliğinden zorunlu olarak ayrıldığı zaman, "parti genel başkanlığı" da kendiliğinden düşmüş. 
     Oysa ziyarete gittiği yabancı ülkeler, kendisini Türkiye’deki iktidar partisinin genel başkanı olarak, en üst düzeyde ağırladılar. 
     Yani böylece uluslararası dandik bir durum yaratılmış oldu. 
     
     TV’lerde yayımlanan haberlerden öğrendiğimize göre, Halkalı gümrüğünde çeşitli nedenlerden ötürü 10 yıldan bu yana çekilmeyip çürümeye bırakılmış arabalar 270 milyon lira fiyatla satışa çıkarılmış. 
     Ama öylesine çürümüş ki arabalar, çoğunun bagajında arılar petek yapmış. 
     "0" km. ithal malı arabalar, çürümeye bırakılmış 10 yıl boyunca. 
     Ve şimdi de satışa çıkarılmış tanesi 270 milyon liradan... 
     Asaf Savaş’ın kulakları çınlasın, tam dandik bir vaziyet... 
     
     Dün İstanbul’da Çırağan Sarayı’nda İran, Mısır, Suriye, Ürdün ve Suudi Arabistanlı bakanlarla bir toplantı yapıldı ya... 
     Radikal’in dünkü manşetine göre, "Türkiye, zirveden sonra yayımlanmak üzere hazırladığı taslakta, Irak ve bölge halklarının çektiği acıların sorumlusu Irak liderliğidir’ diyerek Saddam Hüseyin’i suçladı..." 
     Yani Radikal’in de belirttiği gibi, Ankara’ya göre tek suçlu Saddam... 
     Oysa ticaretten sorumlu Devlet Bakanı Kürşad Tüzmen 300 işadamıyla Bağdat’a gidip, Saddam’la da 2 saati aşkın bir konuşma yaptıktan sonra, ne kadar çok övmüştü Irak diktatörünü... Yok şöyle büyük adam, yok böyle yiğit adam vs... 
     Sizce dandik bir vaziyet yok mu böylesi bir çelişkide 
     Gerçi Türkiye, oldum bittim bir "dandik vaziyetler panayırı"dır ama dandik vaziyetleri netleştirmek, Metin Eloğlu’nun bir dizesinde bir nükte şahmerdanıyla gümgümlettiği gibi, "yürek ister"... 
     
     İsterseniz eskilere doğru da gidelim biraz... 
     17. yüzyılın ünlü ozanı Nef’i’nin yergi şiirlerini topladığı "Siham - ı Kaza - Yargı Okları"nda IV. Murat’ın vezir - i azam vekili Gürcü, yahut Hadım Mehmet Paşa için yazdığı bir sövgü kasidesinden birkaç beyit 
     Vay ol devlete kim ola mürebbisi anın 
     Bir senin gibi deni alçak cehli mücessem a köpek 
     Paymal eylediniz saltanatın ırzını hep 
     Yok yere oldu telef ol kadar adem a köpek 
     
     Bugün de bu küfür şiirini Gürcü Mehmet Paşa’nın adını, kızdığınız bir siyasetçinin adıyla değiştirerek kullanabilirsiniz. 
     Ve sanırım kimse de pek şaşırmaz. 
     Gürcü, yahut Hadım Mehmet Paşa Kanuni’nin son vezir - i azamlarından Selim Ali Paşa’nın kölesiydi ve hadım edilmiş bir beyazdı. Gitgide sadrazamlığa kadar yükselmişti. 
     En belalı rakibi de Kaptan -ı Derya Topal Recep Paşa’ydı. 
     
     Topal Recep Paşa, yeniçeri ve sipahiyi Gürcü’nün aleyhine kışkırttı. Hem de nasıl kışkırttı biliyor musunuz 
     - Gürcü Mehmet Paşa, akçenin rayicini değiştirdi, katli şarttır, diye... 
     Oysa Gürcü Mehmet Paşa, ayarı bozulmuş olan sikkeyi yeniden değerlendirmiş ve hem ekonomik durumu, hem de devletin itibarını düzeltmeye çalışmıştı. 
     Özellikle sipahilerin gemi azıya almaları ve ısrarla Gürcü’nün kellesini istemeleri üstüne on dört yaşındaki IV. Murat, doksan yaşındaki eski vezir - i azamın oturduğu konağa cellat göndererek, paşayı kendi konağında boğdurdu. 
     
     Aynı dönem, Avrupa’da Descartes’ların, Moliere’lerin, Bacon’ların, Rembrant’ların dönemi... 
     Matbaa çoktan devreye girmiş kitaplar matbaada basılıyor. 
     Türkiye’de okullarda eksisi artısıyla, dış dünya ile kıyaslamalı analitik bir tarih öğrenimini yaygınlaştırmak yerine "Türk’e Türk propagandası yapmaya" dönük olarak biçimlenmiş, yapay bir tarih okutmak sadece çağ gelişim ve değişimlerinden habersiz, taş kafa kuşaklar yetiştirmeye yarayan saçma sapan, "dandik bir vaziyet" değil mi 
     
     Günümüzde de mevcut olan şiddet kışkırtıcılığı Nef’i’de de var, Gürcü Mehmet Paşa’ya karşı 
     Ehli dil düşmeni din yohsulu bir mel’unsun 
     Öldürürlerse eğer can becehennem canın cehenneme a köpek 
     
     IV. Murat, Edirne’de otağında Nef’i’nin "Siham - ı Kaza"sını okurken, çadırının yanına yıldırım düşmüştü. 
     Nef’i de idam edildikten sonra, şu beyitle tarih düşüldü ölümüne 
     Gökten nazire indi Siham - ı Kaza’sına 
     Nef’i diliyle uğradı Hakkın belasına 
     
     Tarihsel bir boyuttan da bakıldığında acaba alabildiğine tutarsız, hep dandik bir vaziyette yaşamak, bizim doğal durumumuz mu 
     
     







Hukuk sorunu 


Dandik vaziyetler ve "Siham - ı Kaza"... 


Hesap basit.. 


İstanbul’dan sonra 


Hükümet tam takım Davos’ta 


Nafile 


Eski bakanlar ne diyor 


Ekonomide alfabe rekabetle başlar 


Savaşa karşı diplomatik savaş 


"Bu nasıl bir tiyatro " 


Sanki Saddam gidecek, demokrasi gelecek... 


Seçime düşen gölge 


Yurtta güven, cihanda güven 


Muhalifler buluşuyor... 


Savaşın gölgesinde 


TÜSİAD’cılara göre, tek sorun İş Güvencesi Kanunu 


</TEXT>
</DOC>
