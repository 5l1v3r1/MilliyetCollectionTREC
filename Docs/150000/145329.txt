<DOC>
<DOCNO> 145329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sonspo17.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Ben, Tugay ve Hakan İngiltere'de baskı görüyoruz" 
</HEADLINE>
<TEXT>

     Milli futbolcu Alpay Özalan, 12. Avrupa Şampiyonası Eleme Grubu'nda 2 Nisan'da İngiltere ile deplasmanda yapacakları maçı da kazanacaklarına inandığını söyledi. 
     İngiltere'nin Aston Villa takımında oynayan milli futbolcu, A Milli Futbol Takımı'nın sponsorlarından Sarar firmasının kendisi için özel olarak ürettiği ilkbahar-yaz kreasyonlarından giysilerin tanıtımını yaptı. 
     Sarar'ın Osmanbey Rumeli Caddesi'ndeki mağazasında düzenlenen tanıtımda milli futbolcu kendisi için özel üretilen 5 adet kıyafeti giyerek, basın mensuplarına pozlar verdi. 
     Tanıtım sonrası gazetecilerin sorularını yanıtlayan Alpay, 2 Nisan Çarşamba günü İngiltere ile yapacakları maçla ilgili, İngiltere'nin iyi bir takım olduğunu, geçmişte futbolda Türkiye'ye kötü anılar bıraktıklarını kaydederek, ''Ama milli takım olarak biz birçok ilki başardık. İnanıyorum ki İngiltere'yi de yeneceğiz'' dedi. 
     Alpay, Aston Villa'da uzun bir sakatlık süreci ve sıkıntılı günler geçirdiğini, geçen Ocak ayında takımıyla yeniden sözleşme imzaladığını ifade ederek, ''Futbolcu olarak Türkiye'ye dönmeyi düşünmüyorum. Bu hem benim, hem de ailemin kararı'' şeklinde konuştu. 
     Bir gazetecinin, ''Tugay yakın bir zamanda yaptığı açıklamada İngiltere'de baskı gördüğünü söyledi. Siz de baskılara maruz kalıyor musunuz'' şeklindeki sorusuna Alpay, ''Evet ben, Tugay ve Hakan Şükür çeşitli baskılar görüyoruz. Ama onlara en iyi cevabı her zaman olduğu gibi yeşil sahalarda vereceğiz'' yanıtını verdi. 
     




</TEXT>
</DOC>
