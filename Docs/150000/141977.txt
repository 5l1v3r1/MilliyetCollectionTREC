<DOC>
<DOCNO> 141977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun04.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Lahey'den sonuç çıkmadı... 
</HEADLINE>
<TEXT>

     BM Genel Sekreteri Kofi Annan'ın çağrısıyla, Hollanda'nın Lahey kentinde sorunun çözümüne yönelik hazırlanan planın 30 Mart'ta referanduma sunulmasına ilişkin görüşmeler anlaşmazlıkla sonuçlandı. 
     Kıbrıs sorununa çözüm için hazırlanan plan, KKTC ve Kıbrıs Rum kesimi tarafından reddedildi. 
     BM Genel Sekreteri Kofi Annan, planın reddedilmesi üzerine görüşmelerden çekilme kararı aldı. BM ayrıca, Kıbrıs'taki ofisini kapatacak. 
     
     DENKTAŞ'IN AÇIKLAMALARI 
     KKTC Cumhurbaşkanı Rauf Denktaş, sabaha karşı biten görüşmelerin sonunda düzenlediği basın toplantısında, planda nelerin değişmesi gerektiğini, Annan'a geniş şekilde hem yazılı hem de sözlü şekilde anlattığını söyledi. 
     Denktaş, görüşmelerin sonucunun bu şekilde oluşmasında Rum kesiminin zorlamalarının etkili olduğunu kaydetti. 
     Rum tarafının plan üzerinde hem genel değişiklikler isterken hem de garantör ülkelerin bunu güvence altına almasını şart koştuğunu belirten Denktaş, bunun mümkün olamayacağını dile getirdiklerini söyledi. 
     Rum Yönetimi Lideri Tasos Papadopulos'un, bu güvenceyi alamayınca referandum önerisini reddettiğini anlatan Denktaş, Türk tarafının görüşmelerin olumlu sonuçlanması için elinden gelen çabayı gösterdiğini belirtti. 
     Papadopolus da, Denktaş'ı çok radikal değişiklikler istemekle suçladı. 
     Dışişleri Bakanlığı Müsteşarı Uğur Ziyal de, yaptığı açıklamada, her iki liderin de adada görüşmeleri kendilerinin sürdüreceğini Annan'a ilettiklerini bildirdi. 
     Annan'ın görüşmelerden çekildiğini, ancak gerektiğinde yardımcı olmaya hazır olduğunu belirten Ziyal, Annan'ın, bundan sonra Güvenlik Konseyi'ne görüşmelerin seyrine ilişkin bir rapor sunacağını söyledi. 
     Ziyal, ''Çözüm bitmedi, ancak plan hem var hem yok. Taraflar bu plan üzerinden de görüşmelerini sürdürebilirler. ABD görüşmelerde olumlu katkı yapmaya çalıştı. İngiltere ise plana sonuna kadar sahip çıktı'' dedi. 
     





</TEXT>
</DOC>
