<DOC>
<DOCNO> 116452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/ekonomi/eko01.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
50 yılda dünyayı 4 kere saracak kumaş üretti... 
</HEADLINE>
<TEXT>

50’nci yılını kutlayan Altınyıldız bugüne kadar 149 milyon metre ile dünyanın çevresini yaklaşık dört kere dolaşacak kadar kumaş üretti 
     EKONOMİ SERVİSİ 

     Boyner Holding’in şirketlerinden Altınyıldız, tekstil ve hazır giyim sektöründeki 50’nci yılını kutluyor. Altınyıldız’ın grubun amiral gemisi olduğunu söyleyen Boyner Holding Yönetim Kurulu Başkanı Osman Boyner, ilk ihracatını 1956 yılında gerçekleştiren Altınyıldız’ın, bugün Avrupa’nın tekstil devleri arasında yer aldığını belirtti. 
     Boyner, yün ve moher ticaretinde 200 yıllık aile geleneğine sahip Altınyıldız’ın, 1952’de ticaretten sanayiciliğe geçişle başlayan serüveninin, bugün Yenibonsa’daki 83 bin metrekaresi kapalı toplam 120 bin metrekare alana sahip tesislerinde devam ettiğini bildirdi. Boyner Holding Murahhas Azası Cem Boyner ise Altınyıldız’ın günümüzde 100 milyon doları aşan cirosu, 9 milyon metre kumaş ve 2.2 milyon adet hazır giyim üretim kapasiteli tesisleri, bin 500’den fazla çalışanı ve 35 milyon dolarlık ihracatıyla sektöründe lider olduğunu belirtti. 
     
     35 ülkeye ihracat 
     Altınyıldız Genel Müdürü Mehmet Hotiç ise ihracat müşterileri arasında Ann Taylor, Hugo Boss, Dewhirst, Marzotto, May Company, Loft gibi dünyanın sayılı markaları bulunan Altınyıldız’ın, aralarında ABD, İngiltere, Almanya, Fransa, Kanada ve Japonya’nın da bulunduğu 35 ülkeye ihracat yaptığını vurguladı. Hotiç, 1970 yılında konfeksiyon üretimine başlayan şirketin, bugün Türkiye’ye yayılmış 30 mağazası ve 55 satış noktasında, Altınyıldız, Network ve Fabrika Altınyıldız markalarıyla hizmet verdiğini sözlerine ekledi. 
     Altınyıldız’ın 50’nci yıl kutlamaları kapsamında, Network ve Fabrika Altınyıldız’ın 2002 sonbahar - kış koleksiyonlarının tanıtıldığı bir defile de yapıldı. Tören, Aya İrini’de, dünyaca ünlü neyzen Kudsi Ergüner, ünlü besteci ve piyanist Fahir Atakoğlu ile yorumcu Sertab Erener’in ilk kez bir araya geldiği konserle sona erdi. 
     

</TEXT>
</DOC>
