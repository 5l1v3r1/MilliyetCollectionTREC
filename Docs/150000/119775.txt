<DOC>
<DOCNO> 119775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sonspo15.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren Hocamız isterse transfer yaparız 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, teknik heyetten istek gelmesi durumunda 1 Ocak'ta başlayacak 2. transfer döneminde kadroya oyuncu katabileceklerini söyledi. 
     Işık Sigorta tarafından düzenlenen ''Ayın Altın Adamı Yarışması''na konuk olarak katılan Düren, gazetecilerin transferle ilgili sorusuna, ''Buna hocamız karar verir'' yanıtını verdi. 
     Beşiktaş'ın, ülke genelinde birçok futbolcuyu takip eden bir komitesinin bulunduğunu ve bu ekibin sürekli incelemeler yaptığını anlatan Düren, ''Hocamız Lucescu'dan şu ana kadar böyle bir talep gelmedi. Eğer gelecek olursa o zaman ara transferde gereken yapılacaktır'' dedi. 
     
     AHMET DURSUN'DAN İYİ HABER 
     Mete Düren, uzun süredir sakatlığı nedeniyle takımdan ayrı kalan Ahmet Dursun'un durumunun hızla düzeldiğini söyledi. 
     Siyah-beyazlı takımın şu anda ciddi sakatlığı bulunan futbolcusunun kalmadığını kaydeden Düren, Ahmet Dursun'un da artık hazır olduğunu ve bu hafta sonu Adanaspor maçında forma giyebileceğini kaydetti. 
     
     SAKATLIKLARIN NEDENİ 
     Düren, Beşiktaş'ın sezon başından beri sakatlıklar yüzünden ideal kadrosunu oluşturamamasının nedeninin sorulması üzerini de buna neden olarak Türkiye'deki futbolcuların gerektiği kadar profesyonel olmayışlarını gösterdi. 
     Mete Düren, şöyle konuştu 
     ''Bir futbolcunun tüm bir sezonu kaldırabilmesi, o futbolcunun ciddi bir kamp dönemi geçirmesine bağlıdır. Futbolcular sezon bitimindeki tatillerinde normal bir insan gibi kendilerini tamamen bırakmamalı, kendilerine bakmalıdırlar. Ancak maalesef bizim futbolcularımızın çoğu bunu yapmıyor. Hazırlık kampında tempo yükseldiğinde bunu kaldıramıyor. Bu nedenle de başarılı bir hazırlık kampı geçirilememiş oluyor. Sezon başlayınca da dökülmeler başlıyor. Ayrıca siz bir futbolcuyu ne kadar hazırlarsanız hazırlayın, bir futbolcunun ciddi sakatlık geçirmemesi için yönetimden teknik heyete ve hakemlere kadar büyük görevler düşüyor. Biz yönetim kurulu olarak bu konuda elimizden geleni yapıyoruz.'' 
     





</TEXT>
</DOC>
