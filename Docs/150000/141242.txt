<DOC>
<DOCNO> 141242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/soneko08.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Tüzmen, Suudu arabistan'a gitti 
</HEADLINE>
<TEXT>

     Devlet Bakanı Kürşad Tüzmen, komşu ve çevre ülkelere ihracaatın artırılması programı çerçevesinde Birleşik Arap Emirlikleri BEA , Irak, Suriye, Cezayir ve Sudan'a yaptıkları ziyarette toplam 1.3 milyar dolarlık bir bağlantı imkanı bulduklarını bildirdi. 
     Bakan Tüzmen, beraberinde 100'ü aşkın işadamı ile birlikte THY'ye ait bir uçakla Suudi Arabistan'a gitti. Tüzmen, hareketinden önce Atatürk Havalimanı'nda temaslarına ilişkin basın toplantısı düzenledi. 
     Ziyaret sırasında Suudi Arabistan Ticaret, Maliye, Tarım, Ulaştırma, Bayındılık, Petrol ve Doğal Kaynaklar Bakanlıkları ve diğer yetkililerle görüşmeler yapacağını belirten Tüzmen, iki ülke arasında ticaretin ve yatırımların artırılmasını ele alacaklarını söyledi. 
     Görüşmelerde yatırımların karşılıklı teşviki ve korunması, çifte vergilendirmenin önlenmesi, gümrük alanında işbirliği, veterinerlik anlaşması gibi konuların önem taşıdığını anlatan Tüzmen, ''İhracatçı ve müteahhitlerimizin de, Suudi Arabistan pazarında karşılaştıkları kara ulaştırması, gümrükler, bankacılık, eleman istihdamı, tarife dışı engeller ve vize sorunlarını çözmeyi öngörüyoruz'' dedi. 
     
     TİCARET HACMİ ARTTIRILMALI 
     Türkiye ve Suudi Arabistan arasındaki ticarete de değinen Tüzmen, iki ülke arasında 1996 yılında 2.1 milyar dolara çıkan ticaret hacminin, daha sonraki yıllarda gerileyerek 2002 yılında 1.3 milyar dolar düzeyine indiğini bildirdi. 
     2000 yılından bu yana Suudi Arabistan'a yapılan ihracaatta yavaş da olsa bir artış trendinin yakalandığını ve geçen yıl 543 milyon dolar seviyesine ulaştığını ifade eden Tüzmen, Türkiye ile Suudi Arabistan arasındaki ticaret hacmini yeterli bulmadığını belirtti. 
     Kürşad Tüzmen, iki ülke arasındaki 1.3 milyar dolarlık ticaret hacminin, bu iki ülkenin tüm dünya ile gerçekleştirdiği 230 milyar dolar düzeyine ulaşan ticaret hacminin binde 5'ini oluşturduğunu dikkati çekti. 
     Türkiye'nin Suudi Arabistan'a özellikle beyaz eşya, otomotiv yan sanayii ve telekomünikasyon hizmet ürünleri satabileceğini vurgulayan Tüzmen, temasları sırasında bu ülkeden alınan petrol ürünleri ve türevlerinin maaliyetlerinin ucuzlatılmasıyla ilgili çalışmalar yapacaklarını bildirdi. 
     Devlet Bakanı Tüzmen, ''amacımız, iki ülke ticaret hacminde 2.1 milyar dolar seviyesini ilk başta yakalamak. Daha sonra bunu, kısa dönemde 3 milyar dolar seviyesine getirmeyi düşünüyoruz'' dedi. 
     
     MÜTEAHHİTLER PAZARDA YERİNİ ALMALI 
     Tüzmen, Türkiye'nin müteahhitlik hizmetlerinin son yaptıkları çalışmalarla iyi bir ivme kazandığını belirterek, şöyle devam etti 
     ''Suudi Arabistan'ın da petrol gelirlerinde, petrol fiyatlarındaki artış nedeniyle önemli bir kazanç artışları olacağını gözlemliyoruz. Dolayısıyla Suudi Arabistan'da senelik 15 milyar dolarlık alt-üstyapı yatırımı hesaplanıyor. Türk müteahhitlerinin de bu pazarda yerini alması lazım. Geçmişte bu pazarlarda çok güzel çalışmalar yaptılar. Dolayısıyla bu yeni dönemde onların bu çalışmaları yapabilmesi için elimizden geleni yapacağız. İhracatçılara da iş bağlantıları yapmaları için yardımcı olacağız.'' Bölgeye yaptığı daha önceki ziyaretlerini de anımsatan Tüzmen, ''BEA, Irak, Suriye, Cezayir ve Sudan'da hepsini topladığımız zaman toplam 1.3 milyar dolarlık bir bağlantı imkanı bulduk'' diye konuştu. 
     
     ABD İLE SERBEST TİCARET ANLAŞMASI İÇİN, AB ONAYI GEREKİYOR 
     Bir gazetecinin, ''TÜSİAD, Türkiye'nin, ABD ile Serbest Ticaret Anlaşması ile AB üyeliğinin bir arada olmayacağı yönünde açıklama yaptı. Bu doğru mu '' şeklindeki sorusu üzerine, Tüzmen, Türkiye'nin Gümrük Birliği anlaşması çerçevesinde, AB'nin onayını almadan, başka bir ülkeyle serbest ticaret anlaşması yapmasının çok zor olduğunu ifade etti. 
     Tüzmen, ''Bizim sıkıntımız burada. AB ile serbest ticaret anlaşması yapan ülkelerin, özellikle bizle serbest ticaret anlaşması yapmalarından kaçınmaları. Burada bir eşitsizlik var. AB'nin bu konuda olumlu bir yaklaşım yapması gerekiyor. Mayıs ayında AB Komisyonu Başkanı ile bu konuları görüşeceğim'' diye konuştu. 
     





</TEXT>
</DOC>
