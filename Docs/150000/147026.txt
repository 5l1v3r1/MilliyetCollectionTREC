<DOC>
<DOCNO> 147026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/soneko11.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa tarihinin en çok kazandıran hissesi Migros oldu... 
</HEADLINE>
<TEXT>

     Borsa'da 1986 ile 2001 yılları arasında, Migros, dolar ve Türk Lirası bazında en yüksek getiri sağlayan şirket olarak belirlendi. 
     İstanbul Menkul Kıymetler Borsası İMKB tarafından hazırlanan ''İMKB Şirketleri Aylık Fiyatlar ve Getiriler'' başlıklı çalışmada, Borsa'da alım satım faaliyetlerinin başladığı 1986'dan 2001 sonuna kadar olan dönemde, pazarlarda işlem gören hisse senetlerinin getirilerine yer verildi. 
     Verileri hesaplanan 310 şirketin getiri hesabında, temettülerden elde edilen nakitin yeniden hisse senedine yatırıldığı varsayımından da yararlanıldı. 
     Hisse senetleri Borsa'da işlem gören şirketlerden Migros, dolar bazında yıllık ortalama getiride yüzde 43.12 ile ilk sıraya yer aldı. Enka Holding yüzde 40.93 ile ikinci, Alarko Holding ise yüzde 38.35 ile üçüncü oldu. 
     Türk Lirası bazındaki yıllık getiride de Migros yüzde 150.15 ile birinci sırayı aldı. Geçen yıl Borsa kotundan çıkarılan Aktaş Elektrik yüzde 137.44 ile ikinci, Alarko Holding yüzde 131.77 ile yine üçüncü sıraya yerleşti. 
     Sektörler dikkate alındığında ise dolar bazındaki yıllık getiride imalat sanayii şirketleri yıllık yüzde 12.09, mali kuruluşlar ortalama yüzde 11.70 gerileme yaşadı. Bu dönemde TL bazında ise imalat sanayii şirketleri yıllık ortalama yüzde 48.34, mali kuruluşlar yüzde 49.16 getiri sağladı. 
     Holdingler ve yatırım şirketlerinin TL bazındaki ortalama getirileri yüzde 58.79 olarak gerçekleşirken, dolar bazındaki getiri ise eksi 5.24 oldu. 
     





</TEXT>
</DOC>
