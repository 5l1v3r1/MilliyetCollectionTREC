<DOC>
<DOCNO> 101331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sontur14.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Başbakan Yardımcısı, tatil için Türkiye'yi tercih etti 
</HEADLINE>
<TEXT>

     Tatil için Türkiye'yi seçen İtalya Başbakan Yardımcısı Gianfranco Fini, Antalya'ya geldi. 
     Havalimanında Antalya Vali Yardımcısı Alev Akcura ve İtalya Fahri Konsolosu Özden Berhayat'ın karşıladığı Başbakan Yardımcısı Fini'ye eşi Daniela ve kızı Giuliana'nın yanı sıra yakınları ve korumalarından oluşan 20 kişi eşlik ediyor. 
     Antalya'nın Kemer İlçesi'ndeki Kiriş World Otel'de 15 gün süreyle kalacak İtalyan Başbakan Yardımcısı Fini, Antalya Havalimanı'nda gazetecilere yaptığı açıklamada, gezisinin resmi bir ziyaret niteliği taşımadığını söyledi. 
     Daha önce 3 kez İstanbul'da, bir kez de Bodrum'da tatil yaptığını belirten Fini, ''Türkiye'yi çok seviyorum, her zaman tercih ettiğim bir ülke. Bu yüzden tatil için burayı seçtim. Antalya'yı tanımak ve burada tatilin keyfini çıkarmak istiyorum'' dedi. 
     





</TEXT>
</DOC>
