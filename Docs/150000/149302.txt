<DOC>
<DOCNO> 149302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun08.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş karşıtı aktör Sean Penn'in silahları çalındı... 
</HEADLINE>
<TEXT>

     Savaşın önüne geçmek için Irak'ı ziyaret eden ''savaş karşıtı'' aktör Sean Penn'in, bir restoranda yemek yediği sırada arabası ve silahları çalındı. 
     Internetteki ''peoplenews'' sitesinin haberine göre, California'da bir restorana giden Penn, lokantadan çıkınca kötü bir sürprizle karşılaştı. 1987 model klasik otomobilinin çalındığını farkeden Penn, hemen polisi aradı. 
     Savaş için ''silahlara hayır'' diyen Penn'in özel yaşantısında silahtan fazla uzak duramadığı da aktörün verdiği ifadeden ortaya çıktı. Arabada bulunan 9 milimetrelik dolu bir Glock marka ve ''boş'' bir Smith-Wesson tabancanın da hırsız tarafından çalındığı saptandı. 
     Şehrin dışında oturan ünlü aktörün, tabancaları, eşi Robin Wright Penn ve iki çocuğunun güvenliğini sağlamak için satın aldığı kaydedildi. 
     Sean Penn'in otomobilini arama çalışmalarının sürdürüldüğü bildirildi. 
     





</TEXT>
</DOC>
