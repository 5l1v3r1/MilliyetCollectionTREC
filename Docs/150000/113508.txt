<DOC>
<DOCNO> 113508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur05.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedensel stres kalp krizi riskini azaltıyor 
</HEADLINE>
<TEXT>

     Abant İzzet Baysal Üniversitesi AİBÜ Biyoloji Bölümü Öğretim Üyesi Prof. Dr. Ömer Bozdoğan, bedensel stresin kalp krizi riskini azalttığını açıkladı. 
     Prof. Dr. Bozdoğan, A.A. muhabirine, yaptıkları araştırmalarda, farelere adrenal verildiğini ve kalp damarlarının bağlanmasından sonra oluşan enfarktüse bağlı ritm bozukluklarında azalma olduğunu tespit ettiklerini söyledi. 
     Deneyin, adrenalin bir stres hormonu olduğunu ve salınımının stresli ortamlarda arttığını gösterdiğini bildiren Bozdoğan, ''Stres koşullarında artan adrenalin kalbi olumlu yönde etkileyerek, enfarktüs ve kalp krizine karşı kalbin direncini artırıyor'' dedi. 
     Stres kavramından bedensel stresin anlaşılması gerektiğini kaydeden Prof. Ömer Bozdoğan, şöyle konuştu 
     ''Özellikle hareketli işlerde çalışan halkla ilişkiler uzmanları, trafik polisleri, askerler, gazeteciler, şoförler, doktor ve hemşireler gibi harekete bağlı adrenalin daha fazla salgılandığı meslek grupları, bedensel stresin fazla olduğu işlerdir. Bu işlerde çalışanlarda ortaya çıkan ve bedensel hareketliliğe dayanan stres bu kapsama giriyor.'' Kalp krizi riskinin sürekli hareketsiz çalışan insanlarda daha fazla olduğuna dikkati çeken Prof. Dr.Ömer Bozdoğan, bilimsel tespitlerinin bunu doğrular nitelikte olduğunu kaydetti. 
     Prof. Dr. Bozdoğan, bu çalışmanın makale olarak Kanada'da yayınlanan ve uluslararası özelliğe sahip tıp dergisi ''Experimental and Clinical Cardiology'' isimli dergide yayımlandığını belirterek, ''Bu makalede, stresin kalp krizi riskini azalttığını açıkladık. Bedensel stres koşullarında artan adrenalin salınımı, kalbi enfarktüs ve kalp krizinden koruyor'' diye konuştu. 
     





</TEXT>
</DOC>
