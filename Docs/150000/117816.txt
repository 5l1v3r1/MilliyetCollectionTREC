<DOC>
<DOCNO> 117816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo08.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Ümit Davala kadroya alınmadı... 
</HEADLINE>
<TEXT>

     Birinci Süper Futbol Ligi'nin erteleme maçında, ezeli rakibi Fenerbahçe'ye tarihi bir skorla 6-0 yenilen Galatasaray, yarın yapacağı Adanaspor maçında moral arayacak. 
     Sarı-kırmızılı takım, Adanaspor ile deplasmanda yapacağı maç için bu sabah yola çıktı. Adana Şakirpaşa Havaalanı'nın tadilatta olması nedeniyle uçakla Gaziantep'e giden Galatasaray kafilesi, buradan karayoluyla Adana'ya geçecek. 
     Galatasaray kafilesinde, kırmızı kart cezalısı Emre Aşık ile sezon başından bu yana bir türlü istenilen performansı sergileyemeyen Ümit Davala bulunmuyor. 3 maçlık cezası biten Felipe'nin yanısıra, sakatlıkları geçen Sarr, Baliç ve Cihan ise kadroya alındı. 
     Teknik direktör Fatih Terim'in, tarihi hezimet sonrası Adana'da sahaya nasıl bir kadro süreceği merakla bekleniyor. 
     Adana 5 Ocak Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem Cem Papila yönetecek. 

     
</TEXT>
</DOC>
