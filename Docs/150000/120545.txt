<DOC>
<DOCNO> 120545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/magazin/yazdud.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Buyrun Anadolu yakasına 
</HEADLINE>
<TEXT>

Morgan Fashion Cafe in’, yeni konsept Park Bistro, Köşebaşı’nda kebap zevki, Cafe Cara, Sahan, Hacıbey, Dedikodulu Meyhane, Level 4 Bar Club Lounge ve ... 
     Hep Avrupa yakası olacak değil ya. Uzun süredir gidemediğim Anadolu yakasına sırdaşım İsmail Akkaya ve sosyetenin altın kadın’ı Sema Çelebi ile geçtim. İki ayrı günde iki büyük tur attım. İlk turumuzda sıçan gibi ıslanmaktan son anda kurtulduk. Ama Sema’nın habire "Bizi soyacaklar" demesinden kurtulamadık. Haklı çıkacaktı, çünkü az daha başımızı derde sokuyorduk. Her şey çok eski arkadaşım Nevda Yılmaz’ın işletmesini yaptığı Fenerbahçe-Dalyan’da yeni açılan Bistro’ya giderken oldu. İsmail’in evinden, yani Caddebostan’dan çıkıp ara sokaklarda yürüyorduk. Tenhaydı tabii. Sema sürekli "Arabayla niye gitmedik Şoförü niye yolladık " diyerek resmen kafamızı ütüledi. Derken önümüzü kesen iki punkçı genç "Bakırköy’e gideceğiz, çantamızı düşürdük, bize yol parası verir misiniz " dedi. Biri muştalıydı. Tabii ürktük ama ben kendimi toparlayıp "Davete gidiyoruz, yakında oturduğumuz için çanta almadık" dedim. Aslında bu numara son zamanlarda çok tutmuş. Acıyıp para vermeye kalktığınızda elinizden çantayı kapıp birbirlerine atarak kaçıyorlarmış. Bir hafta önce de Bağdat Caddesi’nde güpegündüz ünlü bir solaryum dükkanını soymuşlar, müdahale eden mal sahibi adamı da bıçaklamışlar. Beş yıldızlı bir otelin barında da bankacı arkadaşımın çantasını almışlar. Herkesin içinde öyle ustalıkla yapmışlar ki arkadaşım farkına varmamış, otel güvenliği yakalamış. Etiler’in göbeğinde ise bir başka arkadaşımın arabasının camını kırarak laptopunu almışlar. Kızcağızın özel evrakları da gitmiş. Yani eşkıya şehre indi. Allah beterinden korusun. Neyse, Nevda Yılmaz’ın işlettiği Fenerbahçe’deki Park Bistro’ya iftar için uğramıştık ama Nevda yoktu. Kimsecikler de yoktu, üzüldüm tabii. Ramazan için hazırlanan mönüde kahvaltılık, çorba, su böreği, mevsim salatası, zeytinyağlılar başlangıçta sunuluyor. Ana yemekte tercihinize göre ya beğendili piliç ya da ızgara sebze ile servis yapılan mantar soslu dana bonfile yiyebilirsiniz. İftar sofralarının vazgeçilmezi olan tatlılarda, mevye tabağı veya benim gibi tatlıya düşkün olanlar için hazırlanan vanilyalı dondurma ile sunulan çikolata soslu brownie’yi öneriyorum. Limitsiz çay, kahve, meşrubat dahil kişi başı 12 milyon lira. Park Bistro’nun dünya mutfağından seçmelerle hazırladığı normal mönüsü de tatmaya değer. Neler mi var Deniz mahsulleri salatası, rokfor soslu bonfile, ballı-şarap soslu ızgara Norveç somonu ve çikolata soslu krep. Bir kadeh şarapla kişi başı 18-24 milyon. Mekanda sabah kahvaltısı da var. Saat 24.00’e kadar açık. Lunch ve oldies tarzı müzik yapılan restoran yazın 80 kişilik bir bahçede hizmete girecek. Ramazan sonrası söz verdim Nevda’ya, akşam yemeğine gideceğim. Yine aynı yerde bin kişi kapasiteli bir de Vanilla Bar var. DJ Alain, house ve güncel dans müziği çalıyor. Her yer ayna kaplı ve dekorasyon vanilya renginde. Pazartesi hariç her gün 19.00-02.00 arası açık. Telefon numarası 0216 345 71 01. İsmail Akkaya, Sema Çelebi ve ben Nevda’yı bulamayınca, kebap denince ilk akla gelen ve İstanbul’un dört bir yanında şubesi bulunan Köşebaşı’na gittik. Yazın Reina’da başarı kazanan ve kebap kültürünü büyük eğlence kompleksine yerleştiren sevgili Ali Akkaş bizi kapıda karşıladı. Fenerbahçe-Dalyan’daki Köşebaşı bir iftar mönüsü hazırlamış, görünce doyduk. İftariyelik olarak tulum peyniri, zeytin, hurma, pastırma, reçel geliyor. Çorba, fındık lahmacun ve peynirli pide ara sıcaklar. Ana yemeklerde çöp şiş, karışık et, gavurdağı salatası. Tatlı ise künefe. İçecek olarak ayran, cola, şalgam suyu, çay ve kahve. Kişi başı 22 milyon. Tıka basa yedik. İftardan sonra da Ali ile sohbet ettik. Aralık ayında Pera’yı, ocakta ise Antalya Hillside’daki Köşebaşı’nı hizmete sokacaklarmış. Dudullu’da bin metrekare üzerine bir fabrika kurmuşlar. Malkara’da yetiştirilen kuzular buraya getirilip işlendikten sonra şubelere dağılıyormuş. Nişantaşı şubesinde Hatay’dan getirilen bir usta Hatay mantısı yapıyormuş, satışına başlamışlar. En kısa zamanda alacağım. Bir de benim yemeye doyamadığım künefenin peynirini imal etmek için çalışmalara başlamışlar. İnşallah başarırlar. Köşebaşı’nın telefon numarası 0212 363 58 56. 
     
Level 4, Zeki Çetin’in Pınar’ı, Caddebostan Sahan      E gitmişken biraz da gençliğin gözde yerlerini dolaştık. Suadiye Movieplex Sineması’nın girişinde bulunan Cafe Cara’nın sahipleri, Özen Film’in sahipleri olan Mehmet Rezzan Soyarslan çifti. Cafe Cara geçen yıl açılmış ve ünlülerin uğrak yerlerinden olmuş. Kahvaltı ve öğle yemeği verilen kafenin mönüsü Akdeniz ağırlıklı. Ama Türk mutfağına özgü lezzetler olan yoğurtlu kebap, köfte de var. Kahvaltıyı Cafe Cara’da yapanlar ilk seansa sinema bileti kazanıyorlar. Kahvaltıda peynir, jambon, ev reçelleri, omlet, tereyağ, kruvasan, ekmek ve kek çeşitleri bulunuyor. Öğle mönüsünde ise günün çorbası, mevsim salata, bizim köfte, piliç marsala, ıspanaklı-mantarlı krep, ılık çikolatalı kek ve meşrubattan oluşan seçenekler arasından dilediğinizi yiyebilirsiniz. Fiyatlar 10-15 milyon arasında değişiyor. Cafe Cara’nın telefon numarası 0216 360 88 24. Suadiye’deki bir başka mekan ise New Yorker Group bünyesinde yer alan Level 4. Ben bu grubun en çok Nişantaşı semtinde bulunan Manhattan Cafe’sine gidiyorum, bana çok akın olduğu için. Ama Phillippe Starck tarafından dekore edilen mekana geçen sene de uğramıştım. Ortak Mehmet Kurşuncu iyi arkadaşım. Diğer ortak Ercan Canmutlu da efendi bir insan. Lounge, bar ve kulüp bölümü var. Bu sene teras katında bulunan restoranı, kış bahçesine dönüştürmüşler. Burada füzyon mutfağından egzotik tatları denersiniz. İyi müzik dinlemek isteyenlerin de adresi olan Level 4’da sezon boyunca yurtdışından gelen DJ’ler çalacak. Telefon numarası 0216 363 67 32. Anadolu yakasına gelmişken eski arkadaşım Zeki Çetin’in yerine uğramamak olmaz tabii. Zeki Çetin’in sahibi olduğu Pınar Restaurant, Maltepe sahilinde bulunan ve İstanbul’da Türk Sanat Müziği dinleyebileceğiniz ender mekanlardan biri. Ramazan ayında tasavvuf müziği yapan mekan 2 ayrı iftar mönüsü hazırlamış. 17.5 milyonluk ilk mönüde ramazan pidesi, beyaz peynir, hurma, zeytin ve sucuktan oluşan iftariyelikler var. Ayrıca çorba, her gün değişen bir zeytinyağlı, salata, börek, piliç roti, İzmir veya dalyan köfte... Tatlı olarak da ramazan sofralarının gülü güllaç ya da diğer unlu tatlılar var. Çay ve kahve de cabası. İkinci mönüde iftariyelikler ise aynı. Ana yemeklerde ise kuzu tandır, piliç sarma veya ızgara tavuk sunuluyor. Tatlı çeşitleri ve içecekleri de unutmamak gerek. Pınar Restaurant üç kattan oluşuyor. Bahçe katında Zeynep Fiskos Meyhane var. Pazar hariç her akşam Kamil Topçu ve saz arkadaşları program yapıyor. Birinci kat balık restoranı. Ramazan süresince açık olan balık restoranında her gün öğle ve akşam deniz ürünleri sunuluyor. İkinci kat ise Zeki Çetin programlarının düzenlendiği fasıl gecelerinin mekanı. Ramazan’da açık olan katta bayramdan sonra da her cuma ve cumartesi fasıl geceleri devam edecek. Pınar Restaurant’ın telefon numarası 0216 441 20 00. Caddebostan, Suadiye, Acıbadem şubeleri olan Sahan, sırdaşım İsmail’e yakın bir mekan. İkinci turumda burada yedik. Teraviyi de Erenköy Camii’nde kıldım. Güney ve Doğu mutfağının leziz yemeklerini Sahan’da bulabilirsiniz. Ama özellikle lahmacunu çok lezzetli. Küçük tarhınlı pideden ibaret olan semsek, zeytinyağlı Antep dolma, içli köfte başlangıç yemekleri. Ana yemekte her çeşit kebabın, pide ve dürüm çeşitlerinin yanı sıra abugannuş, beyti sarma, kuzu tandır, kaburga var. Mezeler arasındaki Antep peyniri, pancar turşusu, soslu patlıcan, şakşukayı mutlaka tadın. Tatlılar da biliyorsunuz, benim ilgi alanım. Antakya’ya özgü künefe, özel katmer, sütlü tatlı sevenler için de krem karamel var. Caddebostan Sahan’ın telefon numarası 0216 385 10 15. Bağdat Caddesi müthiş hareketli. Kimse yaz-kış demiyor, cadde boyunca sıralanan kafeler dolup taşıyor. Bahçeler bile tıklım tıklım, gençlik ağırlıkta. Batuhan Ural’ın sahibi olduğu Şaşkınbakkal’daki Midpoint’e uğradık. İftar mönüsünde günün çorbası, bal, reçel, yumurta, dana sosis, peynir, hurma, zeytinyağlı dolmadan oluşan iftariyelik başı çekiyor. Tatlı ve içebildiğiniz kadar meşrubat, çay, kahve kişi başı 10.5 milyon lira. Diğer mönüde ise yine çorba, iftariyelik, beef marsala, tavuk şinitzel, tatlı ve sınırsız içecek var 20 milyon. Midpoint’in telefon numarası 0216 360 40 71. Uzun süredir sırdaşım İsmail Akkaya ve kızkardeşi Tansel’den methini duyduğum Hacıbey Tatlıcılık’a kapıdan baktım. Merkezi Suadiye’de ama Caddebostan, Erenköy ve Kartal’da da şubeleri var. Formunu korumak isteyenler için diyet tatlılar yapıyorlar Tavuk göğsü, kazandibi, pasta, baklava, kurabiye ve dondurma. Anında diyet dondurmalı kazandibini götürdüm, çok lezzetliydi. Telefon numarası 0216 356 51 88. 
     
Morgan kaçmaz, Havelka ve Dedikodulu Meyhane      Caddebostan’daki Havelka’da gençler tavla atıyordu. 5.th Avenue, Carpe Diem, tatlıcı Hasan Usta, Planet Cafe gençliğin en sık gittiği yerler. Ama içlerinde bir tanesi var ki almış yürümüş. Hafta sonları çift rezervasyon yapan Morgan. Türkiye’de kadın giyimi konusunda tanınan Morgan mağazasının Bağdat Caddesi’de açtığı aynı adlı kafe müthiş. İşletme de öyle. Morgan Fashion Cafe olarak Suadiye’de hizmet veren mekanın sahibi Metin Doğan. Mimarı Salih Yıldız da mekana ortak. Fransız mutfağına özel salatalar, makarna, sandöviç ve tatlı çeşitlerinin sunulduğu kafenin işletme müdürü Sertaç Duru. Duru genç olmasına rağmen çok deneyimli ve başarılı bir işletmeci. Güleryüzlü, işi sahiplenmiş. Sertaç bundan sonra her Morgan mağazasının yanına bir kafe açacaklarını anlattı. Biz gittiğimizde kış mönüsünün çalışmaları sürüyordu. Tatlılara sufleyi, ana yemeklere ızgara balık, steak ve krep çeşitlerini ekleyeceklermiş. Fashion Cafe’lere yerleştirilen ekranlarda moda gösterileri izlenirken fondaki güzel müzikleri dinleyip sohbet etmek mümkün. Telefon numarası 0212 478 29 31. Bodrum ve İstanbul’un Avrupa yakasında da şubeleri bulunan, Deniz, Engin, Ergün Topal’ın sahibi oldukları Dedikodulu Meyhane’de finali yaptık. Eskiden Dedikodulu’da Tibet çalışıyordu. Tibet şimdilerde Etiler’deki Şamata Bar’da sahne alıyor. Çok arzu etmeme rağmen Şamata’ya gidemedim. Dedikodulu Meyhane ramazan nedeniyle normal programına ara vermiş. Cumartesi geceleri açık olan mekanda 22.00-22.30’da Burak Aziz sahne alıyor ve 03.00’e kadar program yapıyor. Kişi başı 30 milyon lira. Telefon numarası 0216 489 18 00. 
     Efendim, yorucu bir tur oldu ama sizler için değer doğrusu. Bu akşam 21.00’de Habertürk’de Yüz Yüze’de Kenan Erçetingöz’ün konuğu Demet Akalın. Bence kaçırmayın. Yine en güzel günler sizin, artanlar benim olsun. Kalın sağlıcakla. 
     
     



 MAGAZİN 












</TEXT>
</DOC>
