<DOC>
<DOCNO> 118313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur21.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Sezer'e yanıt "İktidarımı paylaşmam" 
</HEADLINE>
<TEXT>

     AKP Genel Başkanı Recep Tayyip Erdoğan, Cumhurbaşkanı Ahmet Necdet Sezer'in "kişiye özel düzenleme olmaz" sözlerini "Milli iradenin bize verdiği görevi kimseyle paylaşmayız. Milli iradenin önünde, milli iradenin kararına ters bir sıkıntı olduğu zaman siyasi iradenin görevi bu sıkıntıyı ortadan kaldırmaktır. Bundan da kimsenin gücenmeye hakkı yoktur" diye yanıtladı. 
     ASO Başkanı Zafer Çağlayan'ı kabul eden Erdoğan, görüşme sonrası yaptığı açıklamada, isim vermeden Cumhurbaşkanı Sezer'i yanıtladı. 3 Kasım'da milli iradenin tecelli ettiğini, bu tecellinin siyaset kurumuna farklı bir güç kazandırdığını belirten Erdoğan, siyaset kurumunun hareketini bu doğrultuda devam ettireceğini söyledi. 
     Erdoğan, "Biz iktidarımızı milli iradenin bize verdiği vekalet istikametinde kullanırız" dedi. Bu iktidarı barış içinde, kardeşlik içinde sevgiyle ülkeye birşeyler verebilecek herkesle paylaşım içinde kullanacaklarını belirten Erdoğan, "Net söylüyorum, hiçbir zaman bize verilen bu görevi kimseyle paylaşmayız. Çünkü demokrasinin gereği de budur. Bunun altını çizerek söylüyorum. Eğer bize verilen yetkiyi biz kalkıp da bir başkasıyla paylaşmaya yönelirsek o zaman antidemokratik bir sürecin içine girmiş oluruz. O zaman biz siyaset kurumun zedelemiş oluruz. Böyle bir hakkımız ve yetkimiz yoktur" diye konuştu. 
     Erdoğan, Cumhurbaşkanı Sezer ve Adalet Bakanı Aysel Çelikel'in "kişiye özel düzenleme olmaz" sözlerinin sorulması üzerine de gerek Cumhurbaşkanı gerekse Adalet Bakanı'nın ifadelerinin kanunun gereği olduğunu söyledi. 
     Kanunda aksi bir durum olmadığını kaydeden Erdoğan, şöyle konuştu 
     "Ama şunu unutmayın Millet iradesinin önünde, millet iradesinin kararına ters bir sıkıntı olduğu zaman siyasi iradenin görevi nedir Bu sıkıntıyı aşmaktır, ortadan kaldırmaktır. Yasamının görevi nedir Bu tür sıkıntıları bu tür tıkanıklıkları ortadan kaldırmaktır. Şimdi milli iradenin bir tecellisi var, siz bu millet iradesinin tecellisini farklı yorumlarla tam aksine bir sıkıntıya sokuyorsunuz. Bu milli iradeye saygısızlık saygı uyandırıyor. Hukukun tecellisini farklı yorumlara taşınmak isteniyor. Burada önemli olan hukukun tecellisini sağlamaktır. Kanunlar arasında yanlışlıklar olabilir. 
     Bunların hepsi düzenlemeye tabidir. Bu düzenlemeyi kim yapacak Yasama yapacak. Yasama burada yapacağı bir düzenleme ile eğer bir antidemokratik durum varsa bunu giderecektir. Bundan da kimsenin gücenmeye hakkı yoktur. 
     Kaldı ki kimse kişiye özgü bir kanun değişikliği talebinde değildir. Kimse de hukukun siyasallaştırılması diye bir gayretin içinde değildir. Eğer böyle bir şey varsa hiç kusura bakmasınlar, bunun biraz geçmişine baksınlar. 
     Geçmişinde biraz evveliyatını karıştırırlarsa hukukun nasıl siyasallaştırıldığını çok daha açık göreceklerdir. Bunun ispatı da Tayyip Erdoğan'dır." Erdoğan, Anayasal değişiklikleri ne zaman yapacakları konusundaki bir soruyu yanıtlarken, AKP olarak ülkedeki hassasiyetler dışında adım atmayacaklarını, her zaman halkın arzusu doğrultusunda adım atarak, ülkeyi çok daha esnek bir hava içine sokmak istediklerini söyledi. Erdoğan, partisinin Meclis'teki 363 sandalyesinin yeterli olup olmayacağına ilişkin bir soruyu "Yeterlidir" diye yanıtlarken, Siirt seçimlerini iptal edilmesi halinde bu ilden aday olup olmayacağının sorulması üzerine de "Aday olmam zor bir durum. Mevcut şartlarda aday olmam mümkün değil" dedi. 
     
     BAYKAL'A YANIT 

     Erdoğan, 109.madde değişikliği yerine araseçim öneren CHP Genel Başkanı Deniz Baykal'a da "Şahsımı hiçbir zaman pazarlık konusu yaptırmam. Bu böyle bilinsin" yanıtını verdi. 
     Erdoğan, bir başka soru üzerine lojmanların satışının yanı sıra TBMM'de personel ve araç indirimine de gideceklerini bildirdi. 
     





</TEXT>
</DOC>
