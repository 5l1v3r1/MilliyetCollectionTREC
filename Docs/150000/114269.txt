<DOC>
<DOCNO> 114269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur10.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basınından Erdoğan'a destek 
</HEADLINE>
<TEXT>

     ABD basınında AKP ve Tayyip Erdoğan'ı destekleyen yazılar çoğalıyor. Washington Post gazetesi, AKP ve Tayyip Erdoğan'a büyük destek verdiği yazıda Türk askerlerinin bir çoğunun AKP'nin bir "Truva atı" olduğuna inandığını belirterek "Büyük bir olasılıkla yanılıyorlar ve bir Erdoğan hükümeti ancak kampanyasında söz verdiğini yapmaya çalışır. Yani, demokrasiyi genişletmek. Bu Bush Yönetiminin desteklenmesi gerekten bir attır" diye yazdı. 
     Gazetede, Jackson Diehl imzasıyla yayımlanan İstanbul mahreçli yazıda Erdoğan'ın yasaklanmasına karşın kamuoyu yoklamalarında birinci olmaya devam ettiği, AKP'nin gündemini "akıllıca" bir biçimde tarif ettiğini belirterek İstanbul İl Başkanı Mehmet Müezzinoğlu'nun "Bizim amacımız Türkiye'ye daha çok demokrasi getirmek ve insan hakları düzeyini iyileştirmektir" sözlerine yer verildi. 
     Gazete, bunun kimileri için daha çok ifade özgürlüğü, daha çok azınlık hakları ve AB'nin üyelik için Türkiye'den istenenlerini yerine getirme bazıları için de okullar ve diğer kamu alanlarında başörtüsü kullanma özgürlüğü anlamına gelebileceğini kaydetti. 
     Türkiye'de yapılacak seçimlerin sonucunun, Bush yönetiminin Ortadoğu'yu değiştirme çabaları açısından büyük önem taşıdığını belirten gazete, yeni hükümetin bir Irak savaşında ve savaş sonrası bu ülkede yeni bir sistem kurulmasında kilit bir oyuncu olacağını savundu. Gazete, yeni hükümetin ayrıca büyük bir olasılıkla Aralık ayında AB Zirvesinin hayal kırıklığa uğratıcı ve istikraksızlaştırıcı kararıyla karşı karşıya kalacağını, bu arada finansal krizin uçurumunda olan ve IMF desteğine bağlı bir ekonomiyi devralacağını da öne sürdü. 
     Avrupa ve Irak ile sınırları olan NATO üyesi bir ülkede ılımlı Müslümanların demokratik bir biçimde iktidara gelmesinin söz konusu olduğu bu dönemde Bush yönetiminin Irak'ta halkı temsil eden bir hükümeti kurmayı söz verdiğine dikkat çekilen yazıda, "Demokrasi ve İslam güvenli bir biçimde bir arada olabilir mi Ilımlı, Batı yanlısı Türkiye'de bir başarısızlık iyi bir başlangıç olmazdı" yorumu yapıldı. 
     Ancak şimdiye kadar Türk seçim kampanyasının, ortaya çıkan ve "yanlış adayın kazanmadığı sürece demokrasinin serbestçe uygulanması" biçimde özetlenebilecek kötü bölgesel modeli güçlendirdiğini öne süren Washington Post, AKP'nin popüler lideri Tayyip Erdoğan'ın milliyetçi bir şiir okuduğu için mahkum olduğu gerekçesiyle seçime katılmasının yasaklandığını kaydetti. Gazete, Türk askerlerinin laik devletini koruma bahanesiyle, daha önce Müslüman bir partisinden ilk Başbakanı istifaya zorladıkları gibi Erdoğan'ı İstanbul Belediyesi'nden ayrılmaya da mecbur ettiklerini öne sürdü. 
     Washington Post, Erdoğan ve AKP'nin parti programında dini konulara açık biçimde yer vermekten kaçındığını ve AB, NATO ve küreleşme gibi Türk merkezinin politikalarını benimsediğini belirterek AKP'nin IMF'nin acı reçetelerini kabul edeceğini bildirdiğini ve istemeyerek olsa bile ABD'nin olası bir Irak savaşında işbirliğini yapacağını söylediğini kaydetti. 
     
     "ASKERLER YANILIYOR" 
     Türkiye'nin laik elitinden bazılarının bir AKP iktidarının yürüyebileceğini, merkezi bir koalisyon kurabileceğini, Müslüman demokratik bir partiye dayalı yeni bir model oluşturabileceğini düşünmeye başladığını iddia eden Washington Post, ancak bu ihtiyatlı yaklaşımın askerlerin birçoğu için kışkırtıcı olarak algılandığını öne sürerek "Onlar, Adalet ve Kalkınma'nın mutlaka demokrasiyi yıkmaya çalışacak olan bir Truva atı olduğundan eminler. Büyük bir olasılıkla yanılıyorlar ve bir Erdoğan hükümeti, kampanyasında söz verdiğini yapmayı çalışır. Yani, demokrasiyi genişletmek. Bu, Bush Yönetiminin desteklemesi gereken bir attır" diye yazdı. 
     





</TEXT>
</DOC>
