<DOC>
<DOCNO> 134892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur30.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Televizyon kumandası için bıçaklar konuştu... 
</HEADLINE>
<TEXT>

     Bursa'nın merkez Osmangazi İlçesi'nde bir kahvehanede, iki grup arasında ''televizyon kumandası'' yüzünden çıkan ve 3 kişinin yaralandığı kavganın zanlıları yakalandı. 
     Bursa Emniyet Müdürlüğü Asayiş Şube Müdürlüğü'nden yapılan açıklamaya göre, Başaran Mahallesi Görgülü Sokak'taki bir kahvehanenin önünde, Bülent Sümer, Erhan Yavaş ve Orhan Yaman'ın bıçaklanması olayına karıştıkları iddia edilen Recep D, Zekeriya U, Hüseyin D. ve Erol Y. yakalandı. 
     Kahvehanenin işletmecisi oldukları tespit edilen zanlılar, ifadelerinde, 1.5 ay önce kahvehanede Erhan Yavaş ile televizyon kumandasıyla kanal değiştirme meselesi yüzünden tartıştıklarını belirterek, olay günü Yavaş'ın, arkadaşları Bülent Sümer ve Orhan Yaman ile kahvehane önüne gelerek kendilerine hakaret ettiklerini ve aralarında çıkan kavgada bıçaklama olayının meydana geldiğini söylediler. 
     Gözaltındaki 4 kişinin sorgulamalarının ardından adliyeye sevk edilecekleri bildirildi. 
     





</TEXT>
</DOC>
