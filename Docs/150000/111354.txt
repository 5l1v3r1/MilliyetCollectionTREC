<DOC>
<DOCNO> 111354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur09.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerli dizileri bağrımıza bastık 
</HEADLINE>
<TEXT>

     Bir zamanlar televizyon ekranlarında büyük ilgi gören "Dallas" ve "Flamingo Yolu" gibi yabancı dizilerin yerini, "Aman Çocuklar Duymasın" ve "Tatlı Hayat" gibi yerli diziler aldı. Uzmanlar, bu dizilerin tutulmasının, sosyolojik ve psikolojik nedenleri olduğunu bildirdi. 
     Atatürk Üniversitesi A.Ü Psikiyatri Anabilim Dalı Öğretim Üyesi Yrd. Doç. Dr. Ali Çayköylü, geçmişte yaşanan ekonomik ve teknolojik olanaksızlıklar nedeniyle seyircinin ilgisini çekebilecek yerli dizilerin yapılamadığını bu açığın yabancı dizilerle kapatıldığını belirtti. Olanaksızlıklar ortadan kalkınca, başarılı yerli diziler yapılmaya başlandığını kaydederek "Bu aşının tuttuğu görüldükçe, yerli dizi yapımına ağırlık verildi" dedi. 
     Yerli dizilerin toplumun aynası olarak görüldüğünü anlatan Çayköylü, şunları söyledi 
     "Yerli dizilerin izleyiciyi televizyon başına çekmesinin en büyük nedenlerinden biri, toplum kendini bu dizilerde görüyor. Kültürel ve psikolojik açıdan kendi yaşantısına ve dokusuna yabancı olmayan yerli dizileri toplum bağrına bastı." Sosyolog Cumhur Aslan da, yerli dizilerin, sürekli yoksullaşan ve giderek alt ve orta alt sınıf haline gelen insanlara pembe bir dünya sunduğu için beğeni topladığını belirtti. 
     Yerli dizilerin en büyük avantajının, toplumsal değişimleri anında yansıtacak karakterleri ekrana taşımaları ve insanların beklenti düzeyine göre etkilemeleri olduğunu anlatan Aslan, şunları kaydetti 
     "İnsanımız, 'Aman Çocuklar Duymasın', 'Dadı' gibi yerli dizilerdeki sunulan yaşamlara özlem duyuyorlar. Kadınlarımız, dizide gördükleri çok hoş bayanla paralellik kurabiliyor, özdeşleşiyorlar. Erkekler de aynı yakınlığı kurabiliyor. Para sorunu çekmeyen, çocuğunun okul masraflarını pek önemsemeyen bu dizilerde sunulan yaşam, sürekli yoksullaşan ve giderek alt ve orta alt sınıf haline gelen insanlarımıza pembe bir dünya sunuyor, her akşam onları keyiflendiriyor. Bunun yanında bu dizilerde insanlarımız kendi ailelerden de bazı örneklere rastladığı zaman daha da mutlu oluyorlar." 
     





</TEXT>
</DOC>
