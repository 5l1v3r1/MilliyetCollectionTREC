<DOC>
<DOCNO> 125852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/soneko09.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahkonen, yarın Türkiye'den ayrılıyor... 
</HEADLINE>
<TEXT>

     IMF Türkiye Masası Şefi Juha Kahkonen, Dördüncü Gözden geçirme çerçevesindeki çalışmalarına Noel tatili nedeniyle ara vererek, yarın Türkiye'den ayrılıyor. 
     Edinilen bilgiye göre, heyetin diğer kısmının ise bugün ayrılacağı belirtildi. Ocak ayında yeniden başlayacak görüşmelerle ilgili, IMF Ankara Ofisi'nden yazılı bir açıklama yapılabileceği ifade edildi. 
     Dördüncü Gözden Geçirme görüşmeleri, Eylül sonunda ABD'de, IMF-Dünya Bankası Yarıyıl toplantıları çerçevesinde başlamıştı. Görüşmeler Ankara'da devam etmiş, fakat Kasım ayındaki genel seçimler nedeniyle yarım kalmıştı. 
     Görüşmelerine İstanbul'da başlayan heyet, burada bankacılık ve reel sektörün sorunlarını ele almıştı. 
     Heyetin Ankara'daki çalışmaları, DPT, Maliye Bakanlığı, Merkez Bankası ve BDDK uzmanlarının katılımıyla sürerken, çalışmalarda 2003'e ilişkin makro ekonomik tahminler, 2003 bütçesi ve özellikle de faiz dışı fazla hedefi üzerinde duruldu. 
     Bu arada Kahkonen başkanlığındaki IMF heyeti, dün akşam Başbakan Abdullah Gül tarafından da kabul edildi. 
     IMF yönetiminin, Dördüncü Gözden Geçirme'yi onaylaması halinde, Türkiye, yaklaşık 1.6 milyar dolarlık krediyi alabilecek. 
     Heyetin, Dördüncü Gözden Geçirme incelemesini toparlayarak, Niyet Mektubu'nu yazmak ve bu çerçevedeki görüşmeleri tamamlamak üzere Ocak ayında Türkiye'ye gelmesi bekleniyor. 
     





</TEXT>
</DOC>
