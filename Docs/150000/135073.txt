<DOC>
<DOCNO> 135073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo28.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim Hasan Şaş sezon sonu kararını verecek, top Hasan'da... 
</HEADLINE>
<TEXT>

     Galatasaray Teknik Direktörü Fatih Terim, yeteneklerinden hiçbir şüphe duymadıkları bazı oyuncuların yaşadıkları uyum sorunu nedeniyle devre arasında değişikliğe gitmek zorunda kaldıklarını söyledi. 
     Sarı-kırmızılı futbolcular Arif ve Mondragon ile Florya Metin Oktay Tesisleri'nde yapılan idman öncesi basın toplantısı düzenleyen Terim, takımdan devre arasında gönderilen oyuncuların kalitesinden herhangi bir şüphe duymadıklarını, ancak bu oyuncuların uyum sorunu yaşamaları nedeniyle yerlerini başka oyuncularla doldurduklarını belirterek, şöyle konuştu 
     ''Lukunku hava toplarında etkili bir oyuncu. Revivo'yu hepimiz iyi tanıyoruz ve 10 numarayı en iyi şekilde dolduracaktır. Xavier ise Portekiz Milli Takımı forması da giyen ve savunmanın her yerinde oynayabilen, tecrübeli bir oyuncu. Ayrıca altyapımızdan da istikbal vadeden bazı gençleri kadromuza kattık ve Aykut, Volkan, Suat Usta gibi gelecek vadeden oyuncuları da aldık. Futbolcularımın özverisinden ve çalışmasından son derece memnunum, arkadaşlık ortamı da giderek gelişiyor. İkinci yarı daha iyi olacak ve hedefimize gideceğiz.'' 
     
     ''ŞARTLARIMIZ ORTADA'' 

     Fatih Terim, kendisine yöneltilen, ''Yeni transferleri nasıl buluyorsunuz'' sorusuna ise ''Şartlarımız ortada. Bu şartlarımıza göre en iyi transferleri yaptık. Tabii ki istemenin bir sonu yok. Biz teknik heyet olarak memnunuz'' yanıtını verdi. 
     Hafta sonu oynanan Fenerbahçe-Beşiktaş derbisine de değinen deneyimli teknik adam, ligde bu tür sonuçların her zaman olabileceğini ifade ederek, ''Daha önümüzde 16 maç var. Galatasaray'ın hiçbir hesabı yok. Felsefemiz her zaman her yerde kazanmak. Kazanırken de iyi oynamak istiyoruz. Tabii ki ligde önde olmanın avantajı var. Çekişmeli bir ikinci yarı yaşayacağız. İnşallah sonuna kadar da mücadelemizi yapacağız. Ben oyuncularıma güveniyorum'' diye konuştu. 
     
     ''TOP HASAN'DA'' 

     Galatasaray'da sözleşmesi sezon sonunda bitecek ve sarı-kırmızılı kulüple henüz anlaşamayan Hasan Şaş'ın İtalyan medyasında sürekli adının İnter ile anılmasıyla ilgili olarak da Terim, bu konunun Galatasaray'ın gündeminden sezon sonuna kadar çıkarılması gerektiğini söyledi. 
     Sarı-kırmızılı futbolcunun kararını sezonun bitiminde vereceğini ifade eden Terim, ''Onun adına ve Galatasaray'ın menfaatleri adına bu konunun ligin sonuna kadar gündemden kalkması lazım. Bize resmi hiçbir talep gelmedi. Hasan sezon sonu istediğini yapabilecek konumda. Top artık Hasan'da'' dedi. 
     Terim, futbolcularıyla arasında soğukluk yaşandığı iddialarıyla ilgili haberler için de ''Benim oyuncularımla aramda her zaman önemli bir diyalog vardır. Sıkıntı olması olanaksız. Onlar beni en yakınımdan daha iyi tanırlar'' diye konuştu. 
     
     ARİF ''BEKLENEN GALATASARAY'I 2. YARIDA GÖSTERECEĞİZ'' 

     Galatasaray'ın deneyimli golcüsü Arif Erdem ise beklenen Galatasaray'ı 2. yarıda göstereceklerini söyledi. 
     Takıma faydalı olacak oyuncuları devre arasında renklerine kattıklarını söyleyen Arif, özlenen ve taraftarın beklediği oyunu ikinci yarıda sergileyeceklerini kaydetti. 
     Arif, takımda rekabetin arttığı ile ilgili bir soruya, ''Rekabetin olduğu yerde başarı olur. İyi olan da formayı giyer. Kimin oynadığı değil, başarı önemli'' yanıtını verdi. 
     Arif, kendisinin de bir süre yurtdışında futbol oynamış bir oyuncu olarak, Hasan'ın yurtdışında oynaması durumunda yaşayacağı olası sıkıntılarla ilgili Hasan ile konuşup konuşmadığıyla ilgili bir soruyu, ''Hasan bu konuda bizimle fazla bir şey paylaşmadı. Tabii ki gidip gitmeme kararı onundur. Tabii ki buradaki arkadaşlık ve dostluğu bulamayacaktır'' diye yanıtladı. 
     
     MONDRAGON 

     Galatasaray'ın file bekçisi Mondragon da eski ve yeni oyuncularla birlikte şampiyonluğa ulaşacakları inancının tam olduğunu söyledi. 
     Kolombiyalı kaleci, Revivo için, ''Eğer yönetim ve teknik heyet bu oyuncunun alınmasını istemişse, takıma faydalı olacağı ortadadır'' derken, ligin ilk 2 sırasında bulunan Beşiktaş ve Galatasaray'ın kalelerini Kolombiyalı kalecilerin korumasıyla ilgili bir soruya da ''Benim için önemli olan Galatasaray'ın şampiyonluğu. Kişisel çekişmeler beni ilgilendirmiyor'' yanıtını verdi. 
     Mondragon, UEFA'nın 2002 yılının en iyi kadro anketinde en iyi kaleci seçilen Rüştü'nün, Dünya Kupası'nda sergilediği performansla bunu fazlasıyla hak ettiğini sözlerine ekledi. 
     Bu arada, her iki oyuncu da ligde cuma günü oynayacakları Denizlispor maçını kazanarak, ikinci yarıya iyi bir başlangıç yapmak istediklerini ve şampiyonluk iddiasındaki takımların artık puan kaybetme lüksünün bulunmadığını kaydettiler. 

     
</TEXT>
</DOC>
