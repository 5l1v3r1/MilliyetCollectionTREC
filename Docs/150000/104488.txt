<DOC>
<DOCNO> 104488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur30.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
27 günlük bebeğin dişi çıktı... 
</HEADLINE>
<TEXT>

     İzmir'in 27 günlük Mert bebek, 20 günlükken dişleri çıkınca, dişçi koltuğuyla tanıştı. 
     Tıpta ender görülen ''erken diş'' nedeniyle, Kemalpaşa İlçesi Bağyurdu Beldesi'nden Manisa'nın Turgutlu İlçesi SSK Hastanesi'ne getirilen Mert Doğan'a müdahale eden Diş Hekimi Nihat Dabakoğlu, ''Meslek hayatımın en genç hastasıyla karşılaşınca çok şaşırdım'' dedi. 
     Bu tür olayların, tıpta nadir de olsa görülebileceğini kaydeden Dabakoğlu, ''Köklü olmaması nedeniyle erken dişler kendiliğinden düşebiliyor. Bebek çok küçük olduğu ve anne sütü emdiği için nefes borusuna kaçıp, hayati tehlike yaratmaması açısından, erken çıkan dişin çekilmesi zorunludur'' dedi. 
     Ailenin de isteği üzerine dişçi koltuğuna alınan Mert Doğan'ın alt ön dişi, cerrahi operasyonla alındı. 
     Baba Adem Doğan, ''Emzirme sırasında bebeğin dişini fark ettiğimizde çok şaşırdık ve endişelendik. Doktorlar, bunun az görülen ama önemsiz bir vaka olduğunu söyleyerek bizi rahatlattı'' dedi. 
     Yeni doğan bebeklerin acı duyma hislerinin henüz gelişmemesi nedeniyle diş çekiminin rahat geçtiğini anlatan anne Nalan Doğan da ''Yine de bebeğimize bir şey olacağı endişesine kapılıp heyecanlandık. İnşallah büyüyünce diş sorunları yaşamaz ve sağlıklı bir hayat sürer'' diye konuştu. 
     





</TEXT>
</DOC>
