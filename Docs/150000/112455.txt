<DOC>
<DOCNO> 112455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sonspo08.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de, Adanaspor maçı hazırlıkları... 
</HEADLINE>
<TEXT>

     Fenerbahçe, ligin 9. haftasında Adanaspor ile cezası nedeniyle seyircisiz yapacağı maçın hazırlıklarını, sabahki idmanla sürdürdü. 
     Teknik direktör Werner Lorant yönetiminde, Samandıra Tesisleri'nde gerçekleştirilen ve yaklaşık 1.5 saat süren idmanda futbolcular, ağırlıklı olarak şut çalışması yaptı. 
     Pas çalışmalarının ardından futbolcularını 2 gruba ayıran Alman teknik adam, ikili mücadeleye dayalı adam geçme biçiminde yaptırdığı çalışmaların ardından, kaleyi karşıdan gören noktalardan oyuncularına bol bol şut attırdı. 
     İdmanın son bölümünde, çektiği bir şuttan sonra kasığındaki ağrı nükseden Ortega, idmanı erken tamamladı. 
     Çalışmaya, milli takımlarda bulunan futbolcuların yanı sıra, gribal enfeksiyon geçiren Cem, sağ ayak tabanındaki ezilme nedeniyle 2 gün dinlenecek olan Oktay ve sakatlıkları nedeniyle tedavileri süren İsmail ile Mustafa katılmadı. 
     
     YUNAN GAZETECİ SAMANDIRA'DA 
     Fenerbahçe'nin UEFA Kupası 2. turunda Yunan ekibi Panathinaikos ile eşleşmesinin ardından, Yunan basını sarı-lacivertli takımın idmanlarına ilgi göstermeye başladı. 
     Yunanistan'ın Goal News Gazetesi'nin muhabiri Stefanos Sirigas, Fenerbahçe'nin sabah yaptığı çalışmayı izleyerek, Türk gazetecilerden bilgi aldı. 
     Türk gazetecilerin sorularını da yanıtlayan Sirigas, 2 takım arasında yapılacak maçlarda taraftarlar arasında herhangi bir olayın çıkacağını düşünmediğini belirterek, ''2 ülke insanı da dostluk istiyor. Ayrıca bu maçlar, ortak aday olduğumuz EURO 2008 için çok iyi bir adım olacak'' dedi. 
     Bu arada, kaburga kemiğindeki kırık nedeniyle antrenmanda takımdan ayrı koşu yapan Ümit, saha kenarında 2 sefer önüne çıkan Yunan gazeteciye tepki gösterdi. 
     Fenerbahçe, hazırlıklarını yarın yapacağı idmanla sürdürecek. 
     





</TEXT>
</DOC>
