<DOC>
<DOCNO> 145878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/spor/ykoksaldi.html </URL>
<DATE> 2003/03/28/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Tozlanan saygı 
</HEADLINE>
<TEXT>

     Aziz Yıldırım, fikir ve uygulama istikrarsızlığıyla en fazla eleştirilenlerden biri. Kendisini anlatamadı, dışarıdan çok etkilendi ve taviz verdi. Aldığı kararlarda şüphe içindeydi, başkalarını da inandıramadı. Genele baktığımızda ise sorun daha karmaşık. Fenerbahçe’yi yorumlayanların her teknik direktörü küçümseyen, fikir empoze etmeye çalışıp önyargılı satırlara imza atan bir kimliği var. Bay Löw, Lorant efendi, korkak Osieck ve işini yapmaya çalışan diğerlerine hak ettikleri saygıyı asla göstermeyen bir kimlik. 
     Halbuki sisteme inanmayan Fenerbahçe’de en son suçlanacaklar futbolcular ve teknik direktörler. Kafalarını futbola odaklaması gereken bu insanlar, dedikodular içinde bocalayıp dibe vuruyor. Fenerbahçe Moldovan’ı Maldovan, Mirkovic ve Andersson’u adı sanı duyulmamış futbolcu yapan, herkesi "Bu formaya layık değil" diye hedef gösteren ego problemleriyle boğuşuyor. Belki de hiç seyretmedikleri Rebrov’a dudak büken Emre, Okan, Nihat gibi isimlere eşlik edecek Kemal, Tuncay, Serhat’a sahip çıkıp onları korumaktan imtina eden kör bir rehber ordusu var Fenerbahçe’de. 
     Tribünler de yönetimler de medyadaki bu yaklaşımın parçası ve birbirlerinden pek farkları yok. Bu yüzden medya, Fenerbahçe’yi yönetmeyi, sansasyonel haberlerinin sonuçlarını almayı başarıyor. O yüzden "vah vah" başlıklarının arasına hep Fenerbahçe yazılıyor. Yönetimler istenen kelleleri kesiyor, çalışanlarını yalnız bırakıyor. Çünkü Fenerbahçe emeğe saygı göstermeyi unutmuş. 
     Bir de sadece kötü günlerde arz - ı endam edip, başarısızlıklardan beslenen şahsiyetler var. Sözde eleştiriyorlar, ama mevcuttaki iyi işleri koruyacağını garanti edip uzun vadeli proje ile çıkan kimse yok. Çözüm ise kolay değil. Yönetim takımı korumalı, camia bütünleşip sorunları içinde halletmeli, kademeli gelecek planlaması yapmalı, yönetim içi uyum sağlanmalı, mağlubiyetleri sindirmeyi ve öfke nöbetleri geçirip sağa sola suç bulmayı bırakmalı, vs. 
     Başarı için takım ve hoca sürekliliği lazım. Ama bu ortam yüzünden sistemi oturtacak yeterli süre yaratılamıyor. Camia, şahısları değil geleneklerini tartışarak yine de iyi bir başlangıç yapabilir. Nefretin sevgilerinin önüne geçmesini engellemeleri lazım. 
     


SPOR 



























</TEXT>
</DOC>
