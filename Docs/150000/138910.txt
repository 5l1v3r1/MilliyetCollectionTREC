<DOC>
<DOCNO> 138910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun17.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Atina'da ''Ankara çözümün gerekliliğinin farkında'' 
</HEADLINE>
<TEXT>

     BM Genel Sekreteri Kofi Annan, ''Kıbrıs sorununun çözüme ulaşması yolunda elimizde önemli bir fırsat var'' dedi. 
     Annan, Ankara ziyaretinden sonra geldiği Atina'da Yunanistan Dışişleri Bakanı Yorgo Papandreu tarafından karşılandı. 
     Annan, Atina havaalanında yaptığı açıklamada, Kıbrıs sorununun çözümü için elde önemli bir fırsat olduğunu ve bunun kaçırılmaması gerektiğini söyledi. 
     AB'nin 16 Nisan itibarıyla 10 yeni üye alarak genişleyeceğini kaydeden Annan, ilgili tüm tarafların arzusunun, Kıbrıs'ın bu tarihte yapılacak törende Birleşik Kıbrıs olarak imza atması olduğunu vurguladı. 
     Annan, ''Üyelik anlaşmasının imzalanacağı tarihe kadar Kıbrıslı Türkler ve Rumların ayrı ayrı referanduma gitmeleri ve onaylarını vermeleri gerekiyor. Şu anda varolan çözüm fırsatının bir daha ne zaman geleceğini bilemeyiz. Kıbrıs için karar anı geldi. Belki süreyi Şubat ayı sonundan itibaren birkaç gün uzatabiliriz. Çözüme ulaşabilmek için şans var'' dedi. 
     Kıbrıs'ta tarafların 11 Kasım'dan bu yana çözüme zemin oluşturan planı incelediklerini ve yeni seçilen Kıbrıs Rum yönetimi lideri Tasos Papadopulos'un da nihai plan hakkında bilgi sahibi olduğunu belirten Annan, bu çerçevede, tarafların sunacağı 3. revize edilmiş plana ilişkin bir sürprizle karşılaşmalarının söz konusu olmayacağını ifade etti. 
     Annan, Kıbrıs sorununun çözülmesinin gerektiğini ve BM'nin taraflara yardımcı olacağını da belirtti. 
     Bu arada, Türkiye'deki temaslarının kendisini cesaretlendirdiğini söyleyen Annan, şimdi de Yunan tarafı ile konuyu ele alacağını kaydetti. 
     Gazetecilerin, Atina'nın belirlenen zaman dilimi içinde çözüm olasılığını düşük gördüğüne ilişkin sorularını da yanıtlayan Annan, ''Bu konuda görüş alışverişinde bulunacağız. 16 Nisan'da Kıbrıs'ın birleşik olarak AB'ye gireceğini umut ediyorum'' dedi. 
     Sorular üzerine Kıbrıs'ta taraflara sunacağı revize edilmiş plan hakkında Ankara'ya bilgi verdiğini, Atina'yı da bilgilendireceğini açıklayan Annan, '' Çözüm için tarafların işbirliği yapmaları kendi çıkarlarınadır. Temaslarım sırasında, Ankara'nın acil bir çözümün gerekliliğinin farkında olduğunu gördüm. Türkiye, birleşik bir Kıbrıs'ın AB'ye üye olmasını arzu ediyor'' diye konuştu. 
     Atina'daki temasları çerçevesinde bugün akşam saatlerinde Yunanistan Başbakanı Kostas Simitis ile biraraya gelecek olan Annan, yarın sabah da anamuhalefet Yeni Demokrasi Partisi lideri Kostas Karamanlis ve Cumhurbaşkanı Kostis Stefanopulos ile yapacağı görüşmelerin ardından Kıbrıs'a hareket edecek. 
     





</TEXT>
</DOC>
