<DOC>
<DOCNO> 126729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/yazar/altan.html </URL>
<DATE> 2002/12/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
2002’nin son haftası ve mini bir savaş olasılığı 
</HEADLINE>
<TEXT>

     Sonunda 2002 yılının son haftası da geldi. Haftaya çarşambaya 2003’ün ilk gününü yaşayacağız. 
     Ne yapmalı ki, ABD’nin Irak’a olası bir saldırısı ve bu saldırıda Türkiye’nin de yarım yüzyılı aşkın bir süredir sımsıkı bağlanmış olduğu vazgeçilmez büyük müttefikiyle işbirliği yapma zorunluğu, gündemleri kaplıyor. 
     ABD Hava Kuvvetleri’nin, Türk askeri üsleriyle, Türk hava sahasını kullanmasına "evet" diyoruz. Ama ABD Kara Kuvvetleri’nin, Türkiye’nin güneydoğusundan Kuzey Irak’a girmesine ve Irak’a saldırısında kendisi için gerekli kuzey cephesini bizim topraklarımızı kullanarak açmasına, "hayır" diyebilme olanakları arıyoruz. 
     Bu arada yılbaşı şenliklerinin coşkusu da gaz kaçırıyor. 
     
     Ankara’nın yarım yüzyılı aşkın bir süredir sımsıkı bağlanmış olduğu vazgeçilmez büyük müttefikinin isteklerinden bazılarına, "hayır" diyebilme olanağı ne kadar vardır, kestiremeyiz. 
     Şayet 2003 yılının Şubat ayında ABD, Irak’a saldırır da, Türkiye de kendini mini bir savaşın içinde bulursa ne olur 
     Hiç enseyi karartmayın, savaşta olduğumuzu fark etmeyiz bile... Irak uçakları ne Türkiye’yi bombardıman etmeye başlar ne de Türkiye’ye Irak füzeleri yağmaya... 
     Olsa olsa Saddam’ın kaçtığı, yahut kaybolduğu haberleriyle, Bağdat’ın düşmek üzere olduğu haberleri boy atmaya başlar basında... 
     Ve tabii bize ait kahramanlıklar... 
     
     İç Anadolu’da ısının -30’a kadar düşmesi 7 bini aşkın köy yolunun kapanması donarak ölenlerin sayısının 20’yi aşması trafik kazalarında hayatını kaybedenlerin yoğunlaşması ve yolu kapalı köylerde ölenlerin üstü açık tabutlarla, binbir zorluğun göğüslene göğüslene mezarlıklara taşınması, kara bir bulut gibi mi çöküyor Türkiye’nin üstüne 
     Yooo... 
     Irak savaşı da, bir iki aylık bir serüven filmi gibi izlenecektir TV’lerde... 
     
     2003 yılının son haftasına kimbilir nasıl girilecek 
     Besbelli ki, hiç beklenmedik sürprizlerle yaşanacak önümüzdeki 52 hafta... 
     Irak savaşının, özellikle ekonomi üstündeki birtakım sinsi etki ve tepkileri... 
     Güney Kıbrıs Rum Devleti’nin AB üyeliği... 
     Cami parfümlü siyaset ile Kışla parfümlü siyasetin, Washington’un hakemliğindeki gölge boksu... 
     
     20. yüzyılı da ıskalamış olan Türkiye, artık iyice değişmek zorunda 21. yüzyılda... 
     Böyle bir değişimi, köylülüğü bile henüz aşamamış olan ülkemizin, iç dinamikleri gerçekleştiremeyince ister istemez dış olaylar değiştirmeye başlayacak Türkiye’yi netekim başlıyor da... 
     Bunda şaşılacak bir şey yok karamsar olmak için bir neden de yok. 
     Türkiye de değişecektir. 
     
     Değişecektir de, nasıl değişecektir 
     Şimdiye dek benimsenmiş olan "sanal bir çağdaşlık görünümü, yani imajı"ndan "saydam bir gerçekçiliğe" doğru kayarak... 
     Hazine kaynaklı bir şatafat da ırgalanmaya başlayacaktır olduğundan fazla görünme megalomanisi de... 
     Ve 21. yüzyılın değişim şahlanışı, İstanbul depreminden daha önce başlayacaktır sallamaya, bizim hamasi senfonili statükoyu... 
     Ekonomi, hiçbir şey anlamaz, siyasal demagoji operalarından aryalarınız ne kadar dokunaklı, korolarınız ne kadar albenili de olsa... 
     O nedenle ABD’nin olası bir Irak saldırısı da, bir değişim dinamiği olacaktır Türkiye için... 
     Ve kimbilir 2003’ün son haftasında neler, neler, neler konuşulacak... 
     
     Hiç enseyi karartmayın. Türkiye de, kendi gerçek yüzüyle karşı karşıya gelmek zorunda. Her alanda "kurnazlıklar" dönemi kuyruğunu titretme arifesinde... Olaylara yerel gözlüklerden çok, 21. yüzyılın gözlükleriyle bakabilenlerin dönemi başlıyor... 
     
     Irak savaşına falan çok taktırmayın aklınızı. Gelişini alkışlayın 2003 yılının kimbilir ne beklenmedik sürprizlerle geliyor... Sık sık şaşırıp, şaşırıp kalacağız fena mı 
     
     







Yüksek Öğretim Komiserliği 


2002’nin son haftası ve mini bir savaş olasılığı 


ABD korkusu... 


Stratejik bakış 


Türkiye’ye en büyük kötülük 


Çölün dişleri 


Fazıl Say ve Tuluyhan Uğurlu 


ABD neden savaş istiyor 


Savaşa ve ölüm orucuna hayır 


Yolsuzluk ve rüşvete gerçekten karşı mıyız 


Tayyip Erdoğan başbakan olsun, ama... 


Tayyip Bey’in bereketi hani nerede 


Biz de yokuz Hadi bakalım 


Üç kocalı Hürmüz 


Koç Erdoğan bir taşla beş kuş vurdu 


</TEXT>
</DOC>
