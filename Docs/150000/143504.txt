<DOC>
<DOCNO> 143504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/dunya/dun02.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk hedef Basra, dört günde Bağdat 
</HEADLINE>
<TEXT>

ABD ve İngiltere’nin hedefi güneydeki Basra’yı hızla ele geçirdikten sonra, hava saldırısının ezici etkisiyle direnişi kırarak üç - dört gün içinde Bağdat kapılarına ulaşmak 
     SEMA EMİROĞLU New York 

     Benzeri görülmemiş çapta bir hava saldırısıyla Irak’ı vurması beklenen ABD ve İngiltere, aynı zamanda hızlı ve etkin bir kara saldırısı gerçekleştirmeyi de planlıyor. Müttefiklerin ana hedeflerinden biri, Irak’ın güneyindeki en büyük kent olan Basra’yı hızla ele geçirerek, kentin limanlarını ve petrol kuyularını güvence altına almak olacak. Kuveyt’te üslenen Amerikan ve İngiliz güçleri, hava saldırısının yaratacağı etki sayesinde önemli bir direnişle karşılaşmadan 3 - 4 gün içinde başkent Bağdat’a varmayı umuyor. 
     Amerikan New York Times gazetesinin haberine göre, Basra’nın süratle ve "kayıp vermeden" işgalini hedefleyen ABD, halkın İngiliz ve Amerikan askerlerini bayraklar eşliğinde "kucaklamasını" içeren görüntüleri TV’den yayımlayarak ülkenin diğer yerlerindeki direnişi kıracak olumlu bir atmosfer yaratmayı amaçlıyor. 
     
     Basra kritik sınav 
     Basra’yı alma görevi, İngiliz deniz piyadelerinin komutası altındaki ABD’nin 15’inci Deniz Piyade Keşif Birliği’ne verildi. Basra’nın kaderi, kara harek tının ilerleyen safhaları açısından "kritik" olarak görülürken, birlik sözcüsü Yüzbaşı Chris Hughes, "Bu savaşın ilk imajı, çatışmanın gidişini belirleyecek" dedi. Gazeteye göre, erken gelen başarı, ABD ordusunun Bağdat’ta karşılaşabileceği engellere karşı "bağışıklık kazanmasını" sağlayacak. 
     
     Teslim olacaklar belli 
     Bu arada Iraklı komutanlara fax, e - posta ve cep telefonu mesajlarıyla "direnmeyin" çağrısı yapan ABD, bunun meyvelerini almaya başladı. İngiliz The Times gazetesine göre, bu iletişim sayesinde hangi komutanların teslim olacağı, hangilerinin direniş göstereceği belirlendi. 
     



 DÜNYA 











</TEXT>
</DOC>
