<DOC>
<DOCNO> 134655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur19.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Valisi Zarar görenler için yardım talep ettik 
</HEADLINE>
<TEXT>

     Antalya Valisi Ertuğrul Dokuzoğlu, Antalya'da yaşanan fırtına ve hortumdan zarar görenler için, Sosyal Yardımlaşma ve Dayanışma Vakfı ile Başbakanlık Acil Destek Fonu'ndan yardım talep edileceğini söyledi. 
     Fırtınanın etkili olduğu Antalya'nın Kumluca, Finike ve Kale ilçelerinde incelemelerde bulunan Vali Dokuzoğlu, yaptığı açıklamada, bölgede meydana gelen hasarın önemli olduğunu bildirdi. Kumluca ve Finike'de fırtınadan dolayı bazı seraların zarar gördüğünü belirten Dokuzoğlu, en büyük hasarın Kale İlçesi'nde yaşandığını kaydetti. 
     Kale İlçesi'ndeki hortumun, 500 dekar sera alanını tamamen yıktığını belirten Dokuzoğlu, şöyle konuştu 
     ''Gece saat 03.15'de Kale İlçesi merkezinde meydana gelen ve geniş alanda etkili olan hortum, seralara verdiği hasarın yanı sıra bazı evlerin çatılarının uçmasına, 2 minarenin ve bir okulun çatısının yıkılmasına neden oldu. Hortum nedeniyle 4 kişi de yaralanarak, hastanelerde tedavi altına alındı. Bu kişilerin hayati tehlikesinin bulunmadığı bildirildi. Noel Baba Kilisesi bahçesinde bulunan 4 ağacın da ortasından kırıldığı görüldü. Kumluca ve Finike ilçelerinde bazı seralar ve tarım alanları da hasar gördü, Ancak bunlar çok büyük boyutta değil.'' Fırtına ve hortum dolayısıyla zarar görenler için devletin tüm imkanlarının kullanılacağını bildiren Dokuzoğlu, ''Antalya'da fırtına ve hortumdan zarar görenler için Sosyal Yardımlaşma ve Dayanışma Vakfı ve Başbakanlık Acil Destek Fonu'ndan yardım talep edilecek'' diye konuştu. 
     Bölgeye, ilgili birim amirleri ile birlikte geldiklerini ifade eden Dokuzoğlu, Tarım İl Müdürlüğü yetkililerinin bölgede hasar tespit çalışması başlattığını, TEDAŞ yetkililerinin de Kale İlçesi'ne elektrik verilmesi için çalışma yaptıklarını dile getirdi. Vali Dokuzoğlu, elektrik olmadığı için ilçede dün geceden bu yana içme suyunun da verilemediğini belirtti. 
     Finike, Kumluca ve Kale'de yaptığı incelemelerde vatandaşlarla da görüşen Dokuzoğlu, benzer doğa olaylarının sıkça yaşandığı bölgedeki seraların sigortalanmasının büyük yarar sağlayacağını söyledi. 
     Bu arada, Manavgat'a bağlı Side Beldesi ile Finike ve Kumluca ilçelerine yeniden elektrik verilmeye başlandığı bildirildi. 
     





</TEXT>
</DOC>
