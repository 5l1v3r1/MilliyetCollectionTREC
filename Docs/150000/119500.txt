<DOC>
<DOCNO> 119500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sondun02.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ın hata yapmasını bekliyor... 
</HEADLINE>
<TEXT>

     Dünyanın dikkati BM silah denetçilerinin Irak'ta başlatacağı sürece çevrilirken ABD, olası bir askeri müdahale için Bağdat yönetiminin hata yapmasını bekliyor. 
     ABD Savunma Bakanı Donald Rumsfeld, resmi bir ziyaret için Şili'ye giderken gazetecilere yaptığı açıklamada, ''Irak'ın hatalı bir tutum belirlemesi durumunda, gereken kararların alınacağını'' söyledi. 
     Diğer Amerikalı yetkililer de, şu anda topun Irak lideri Saddam Hüseyin'in sahasında olduğunu ve Bağdat rejiminin, BM Güvenlik Konseyi kararını ihlal etmesi durumunda askeri müdahale zemini doğacağını belirttiler. 
     Bu koşullarda denetleme sürecinde ilk kritik zaman olarak 8 Aralık tarihi öne çıktı. Irak'ın, BM kararı uyarınca elindeki kitle imha silahlarının tam ve doğru envanterini o tarihe kadar BM'ye iletmesi gerekiyor. 
     Washington'daki bazı gözlemciler, ABD'nin de, Irak'ın kitle imha silahlarına ilişkin kendi istihbaratıyla elde ettiği bilgileri, Bağdat'ın sunacağı listeyle karşılaştıracağını ve önemli fark çıkması durumunda, ihlal duyurusunda bulunacağı görüşünü savundular. 
     Ancak böyle bir durumda BM Güvenlik Konseyi'nin nasıl bir tutum belirleyeceğinin ve ABD'nin bu tutuma uymayı kabul edip etmeyeceğinin, şu anda belli olmadığına dikkat çekiliyor. 
     Öte yandan Irak'ın hemen vurulmasını isteyen ABD'deki şahin çevreler, inisiyatifin BM'ye geçmesinden rahatsızlık duyduklarını dile getirdiler. 
     Şahinlerin yayın organı olarak bilinen The Weekly Standard dergisinin başyazısında, ''ABD'nin, inisiyatifi BM Güvenlik Konseyi'ne, BM silah denetçileri ekibinin başkanı Hans Blix'e ve hatta Saddam Hüseyin'e bırakarak hata yaptığı'' görüşü ileri sürüldü. 
     Başyazıda, ''Mevcut durum, aslında Irak'ta savaş çıkmasını istemeyen ABD Dışişleri Bakanı Colin Powell için bir zafer'' değerlendirmesi yapıldı ve Başkan George W. Bush'un, hiç değilse bundan sonra kendi ölçütlerine göre Irak'ın BM kararını ihlal ettiğine karar vermesi durumunda ''BM'nin engellemelerini'' dikkate almaması istendi. 
     





</TEXT>
</DOC>
