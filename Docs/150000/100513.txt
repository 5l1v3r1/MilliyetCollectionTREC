<DOC>
<DOCNO> 100513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun24.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB istatistikleri açıklandı... 
</HEADLINE>
<TEXT>

     AB üyesi ülkelerde nüfusun, 2001 yılında ortalama binde 4 arttığı, bu artışın özellikle dış göçlerden kaynaklandığı açıklandı. 
     AB istatistik kurumu Eurostat ile Avrupa Konseyi'nin ortak olarak düzenledikleri bir araştırmanın bugün açıklanan sonuçlarına göre, 2001 yılında, 15 AB ülkesinin tamamında nüfus artışı kaydedildi. En büyük artış oranları İrlanda yüzde 1,5 ve Lüksemburg'da yüzde 1,1 , en düşük oranlar ise Almanya ve Avusturya'da binde 2 oldu. 
     Veriler, AB'ye aday olan 13 ülkenin 9'unda nüfus azalması gösteriyor. Adaylar arasında nüfus artışı sadece Türkiye yüzde 1,7 , Kıbrıs ve Malta binde 8 ve Slovenya'da binde 2 kaydedildi. Bulgaristan'da nüfusun yüzde 2,7 oranında azaldığı belirlendi. 
     AB ülkelerinden Almanya, İsveç ve Yunanistan'da ölüm oranları, doğum oranlarının üstünde kalıyor. Bu ülkelerde kaydedilen nüfus artışı tamamen dış göçten kaynaklanıyor. Fransa, Hollanda ve Finlandiya dışındaki tüm AB ülkelerinde, dış göçten kaynaklanan artış oranının, doğumlardan kaynaklanan iç nüfus artış oranını geçtiği belirtiliyor. 
     AB üyesi 15 ülkenin toplam nüfusu, 1 Ocak 2002 tarihi itibarıyla 379,6 milyon, ortak para birimi euro alanına giren 12 ülkenin nüfusu ise 305,2 milyon olarak belirlendi. AB nüfusu, 2001'de toplam 1 milyon 560 bin artış gösterdi. Bu artışın dörtte üçünün dış göçten kaynaklandığı belirlendi. 
     DÜNYA'DA Araştırma, 2001 yılında dünya nüfusundaki artışın yüzde 20'sinin Hindistan'dan, yüzde 14'ünün Çin'den kaynaklandığını gösteriyor. Nüfusu 279,3 milyon olan ABD'de geçen yılki nüfus artışı oranı binde 9 olarak belirlendi. ABD'deki artışın üçte ikisi doğumlardan, üçte biri dış göçten kaynaklanıyor. Nüfusu 126,9 milyon olan Japonya'da ise artış oranı binde 2 olarak gösteriliyor. Japonya'daki artışın tamamı doğumlardan kaynaklanıyor. 
     Öte yandan, AB'deki kadınların yaşama umudunun 81 yıl, erkeklerin ise 75 yıl olduğu ifade edildi. Bu verilere göre, yaşama umudu en kısa olan kadınlar, 71 yıl ile Türkiye'de bulunuyor. 
     AB'de bebek ölüm oranının ise binde 4,6 olduğu bildirildi. En yüksek bebek ölüm oranı, binde 5,9 ile Yunanistan'da kaydedildi. AB'ye aday ülkeler arasında en yüksek bebek ölüm oranı, binde 38,7 ile Türkiye'de görülüyor. Türkiye'yi, binde 18,4 ile Romanya izliyor. Açıklamada, Türkiye'de bu alanda önemli gelişmeler kaydedildiği, 1980 yılında söz konusu oranın binde 95,4 olduğu özellikle belirtildi. 
     AB üyesi ülkelerde evlilik sayısı, 1980 ile 2000 yılları arasında yüzde 15 azaldı, boşanma oranı ise yüzde 40 arttı. Evlenme oranı en çok düşen ülkelerin Danimarka ve İsveç, boşanma oranı en fazla artan ülkenin ise Belçika olduğu belirtildi. 
     AB ülkelerinin çoğunda çocukların yüzde 30 ila 55'i evlilik dışı ilişkilerden doğuyor. Bu oran İsveç'te yüzde 55,5, Danimarka, Fransa, Finlandiya ve İngiltere'de yüzde 40 olarak belirlendi. 
     





</TEXT>
</DOC>
