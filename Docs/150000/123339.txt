<DOC>
<DOCNO> 123339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/soneko12.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ulaşım planı projesi... 
</HEADLINE>
<TEXT>

     Türkiye'nin ulaşım planı yeniden hazırlanıyor. 
     Ulaştırma Bakanlığı'nın üzerinde bir süreden beri çalıştığı ana ulaşım planı projesiyle ilgili hazırlıklar tamamlandı. Bu konuda açılan ancak iptal edilen ihale Ocak ayında yenilenecek. 
     Ulaştırma Bakanlığı'na bağlı Kara Ulaştırması Genel Müdürlüğü'nün yatırım programında yer alan Türkiye'nin Demiryolu, karayolu, denizyolu, havayolu ve boru hatlarını kapsayacak şekilde yaptırılacak ana ulaşım planına yönelik açılan ihalede teklifler, 3 Ocak 2003 tarihinde alınacak. Buna göre, 6 ayrı nitelikte fizibilite çalışmalarını kapsayacak şekilde hazırlanacak Türkiye'nin ulaşım ana planı ihale programını DLH İnşaat Genel Müdürlüğü yürütecek. 
     Ulaşım Ana Planı kapsamında, Türkiye'deki mevcut 5 ayrı nitelikteki ulaşım sistemine ilişkin bilgilerin derlenmesi, tespitlerin yapılması, değerlendirilmesi ve ileriye yönelik planlama çalışmaları ile tespit edilecek makro ulaşım politikalarının oluşturulması işleri yer alıyor. 
     
     YETERLİLİK ARANACAK 
     Yerli firmaların pilot firma olacağı ihale için, istenen teknik referansları sağlayacak uluslararası firmalarla konsorsiyum kurma şartı aranacak. 
     İhale için teknik yeterlilik puanı uygun olan firmalar, İhale Komisyonu'nca açıklanacak ve ihaleye katılmaya hak kazanan bu firmaların fiyat zarfları açılacak. Yeterli görülmeyen firmaların fiyat teklifleri ise değerlendirilmeye alınmayacak. 
     





</TEXT>
</DOC>
