<DOC>
<DOCNO> 124563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/siyaset/siy99.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

DYP’de 13 aday yarışacak      AYDIN HASAN Ankara 

     DYP’nin Atatürk Spor Salonu’nda yapılacak ve iki gün sürecek 7. Olağan Büyük Kongresi, bugün saat 10.00’da başlayacak. Çiller, "veda konuşması" yapacak. Ardından 13 aday kürsüye çıkacak. Genel başkan olabilmek için ilk iki turda, 1258 delegeden en az 630’unun oyunun alınması gerekiyor. 
     Yarışın İlhan Kesici ile Mehmet Ağar arasında geçmesi bekleniyor. Yarışta öne çıkan diğer isimler ise Ufuk Söylemez, Aydın Menderes ve Hasan Subaşı oldu. Bazı adayların en çok oy alan iki adaydan birisi lehine çekilmesi ihtimali yüksek görünüyor. Dün gece yarılarına kadar parti binası ve büroların yanı sıra delegenin kaldığı 11 lüks otelin lobilerinde müthiş bir kulis faaliyeti yürütüldü. 
     DYP’nin şans verilmeyen diğer adayları şunlar Takiddin Yarayan, Mehmet Sena Ekici, İnci Çavaş, Şaban Yiğit, Erdem Alp, Dursun Atabek, Mustafa Kuran, Nebahat Arslan. 
     
Dışişleri’nde iki kadın büyükelçi      ANKARA Milliyet 

     Bülent Ecevit hükümeti döneminde hazırlanan ve tartışmalara yol açan Büyükelçiler Kararnamesi, AKP Hükümeti tarafından onaylandı. Dün Resmi Gazete’de yayımlanan kararnameyle toplam 36 diplomatın yeri belirlendi. AB Genel Sekreteri Volkan Vural Madrid’e, AB’den Sorumlu Müsteşar Yardımcısı Akın Alptuna ise Londra’ya atandı. 10 diplomatın ilk kez büyükelçi olduğu kararname kapsamında Elçi Osman Alifeyyaz Paksüt Bağdat Büyükelçiliği’ne getirildi. 
     İlk kez büyükelçi olan Cumhurbaşkanlığı Dışişleri Başdanışmanı ve Özel Kalem Müdürü Tacan İldem Lahey Büyükelçiliği’ne getirilirken, Stockholm Büyükelçisi Selim Kuneralp da Seul’e atandı. 
     Dışişleri camiasında Ortadoğu uzmanı olarak bilinen Afganistan Özel Temsilcisi Müsteşar Yardımcısı Aydemir Erman Kanada, Londra Büyükelçisi eski Müsteşar Korkmaz Haktanır ise Mısır nezdinde büyükelçi oldu. 
     Eski Başbakan Bülent Ecevit’in Danışmanı Bakanlık Müşaviri Büyükelçi Erdal Tümer Lüksemburg’a atandı. Daire Başkanı Elçi Ahmet Berki Dibek Dublin Büyükelçiliği’ne getirildi. Yaman Başkut’tan boşalan Tokyo Büyükelçiliği’ne Genel Müdür Büyükelçi Solmaz Ünaydın getirildi. 
     Budapeşte Büyükelçisi Erden Arat merkeze alınırken, Lahey Büyükelçisi Aydan Karahan ise Budapeşte’ye atandı. Saraybosna Büyükelçiliği’ne de Genel Müdür Yardımcısı Elçi Melek Sina Baydur getirildi. 
     
Tebdili kıyafet trenleri gezdi      GÜLÇİN ÜSTÜN Ankara 

     Ulaştırma Bakanı Binali Yıldırım’ın talimatıyla İstanbul’daki banliyö hatlarıyla ilgili soruşturma başlatıldı. Yıldırım, dün sabah erken saatlerde "bakan olduğunu söylemeden" Küçükyalı-Haydarpaşa arasında yolculuk yaparak incelemelerde bulundu. 
     Tren istasyonlarındaki güvenlik ve temizlik sorunları nedeniyle vatandaşlardan gelen tepkiler ve gasp olaylarındaki artış, Ulaştırma Bakanlığı’nı harekete geçirdi. Özellikle Sirkeci-Halkalı ve Haydarpaşa-Gebze hattında pek çok sorun yaşandığı, gişe görevlileri ve hareket memurlarının da zor koşullar altında çalıştığının öğrenilmesi üzerine, TCDD’de görevli ilgili 4 daire başkanı ve 1 müfettiş soruşturmayı yürütmek üzere görevlendirildi. 
     
Eken’e yeniden yargılama yok      ESRA ALUS İstanbul 

     Susurluk Davası’ kapsamında 6 yıl ağır hapis cezasına çarptırılan Korkut Eken’in avukatının yeniden yargılama istemine ilişkin, toplanan delilleri inceleyen İstanbul 7. Ağır Ceza Mahkemesi, CMUK’un 338. maddesine göre talebin reddine karar verdi. Böylece Eken’e yeniden yargılanma yolu kapandı. İstanbul 7. Ağır Ceza Mahkemesi, asker kökenli tanıkların ifadelerinin şahsi kanaatlerini içerdiği diğer tanıkların ifadelerinin ise yeni delil niteliğinde olmayıp hükme etkisinin bulunmadığını kaydetti. CMUK’un 338. maddesi, "Muhakemenin iadesi talebinde serdolunan iddialar yeterli derecede teeyyüt etmez ya da işin vaziyetine nazaran bunların evvelce verilmiş olan hükme hiçbir tesiri olmadığı anlaşılırsa, muhakemenin iadesi talebi esassız olması noktasından, duruşma yapılmaksızın reddedilir" hükmünü içeriyor. 
     
Beşiktaş Meydanı yeşil alan olacak      MEHMET DEMİRKAYA 

     Beşiktaş Meydanı’ndaki ulaşım sorununun trafiğin yeraltına alınmasıyla çözüleceği belirtildi. İstanbul Büyükşehir Belediyesi Planlama Müdürlüğü, Beşiktaş Meydanı için hazırladığı projeyi Belediye Meclisi’ne sundu. İmar Komisyonu Başkanı Aziz Yeniay, sahilden gelip Barbaros Bulvarı’na dönen trafik yollarının yeraltına alınarak meydanın yeşil alan olarak düzenleneceğini söyledi. Planlama Müdürlüğü ve Ulaşım Koordinasyon Merkezi’nin bir çalışma yaptığını ve söz konusu projenin geliştirildiğini belirten Yeniay, konunun aciliyet arz ettiğini, bu nedenle teklifin "teklif karar" olarak mecliste hemen oylanmasını istedi. Meclis, teklifin bir sonraki meclis toplantısında karara bağlanmasını kararlaştırdı. 
     



 SİYASET 














</TEXT>
</DOC>
