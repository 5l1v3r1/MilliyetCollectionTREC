<DOC>
<DOCNO> 142645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sondun07.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell ''Türk hükümetinden ihtiyacımız olan desteği alamadık'' 
</HEADLINE>
<TEXT>

     Türkiye ile anlaşma sağlanırsa, 6 milyar dolarlık yardım paketi için nasıl bir bütçe düzenlemesi yapılacağına ilişkin ABD Kongresi tarafından sıkıştırılan ABD Dışişleri Bakanı Colin Powell, ''Şu anda paket masada değil'' dedi. 
     Powell, ABD Temsilciler Meclisi'nin Tahsisler Komitesi'nde, bakanlığının 2004 yılı bütçe talebine ilişkin olarak Amerikan milletvekillerinin sorularını yanıtladı. 
     Cumhuriyetçi Parti Florida milletvekili Bill Young, Kongre'deki oturumda Powell'a, ''Türkiye, uzun dönemli bir müttefik, dost ve ihtiyaç duyduğumuz her zaman çok güçlü bir destekleyici. Bu ülkeye 6 milyar dolarlık yardım paketinden konuşuyoruz. En azından bizim duyduğumuz bu. Görülen o ki, 2004 bütçesinde bu miktar yer almıyor. 6 milyar doları nereden bulacağız'' diye sordu. 
     ABD Dışişleri Bakanı Powell ise bakanlık bütçe talebini sunduğunda bu meselenin gelişmemiş olduğunu, ancak zaten ek bütçe veya başka bir formülle bu tür fonların bulunabileceğini söyledi. Powell, ''Şu sırada Türk hükümetinin içinde bulunduğu siyasi zorluklar nedeniyle, bizi desteklemek ve konuyu parlamentoya götürmede istekliliklerine rağmen, tam bugünlerde ihtiyacımız olan desteği alamadık. Bu çerçevede de şimdi bu paket önümüzde değil, masada değil'' dedi. 
     Milletvekili Young, Türk heyetiyle Temsilciler Meclisi Başkanı Dennis Hastert ile birlikte, heyet ABD Başkanı George Bush ile görüşmeye geldiği zaman görüşme yaparak, Bush'un vereceği karara göre Türkiye'ye her türlü yardıma Kongre onayı için söz verdiklerini söyledi. Young'un, ''Bu çerçevede 2004 bütçesinde değişiklik görecek miyiz veya 2003 bütçesine Türkiye için ek yapacak mıyız'' sorusu üzerine Powell, ''Buna cevap veremem. Bu sadece Türkiye'nin neye ihtiyacı olabileceği meselesi değil. Değerlendirilen başka ülkeler de var. Ayrıca bu konuyu, benim bakanlığım dışında gözden geçiren başka hükümet kuruluşlarımız da var'' diye konuştu. 
     ABD Dışişleri Bakanlığı'nın 2004 yılı bütçesinde, terörizmle savaş çerçevesinde Türkiye'ye 255 milyon dolarlık yardım da bulunuyor. ABD, terörle mücadeleye yardım kapsamında Afganistan'a 675 milyon dolar, Ürdün'e 460 milyon dolar, Pakistan'a 395 milyon dolar, Endonezya'ya 136 milyon dolar ve Filipinler'e 87 milyon dolar aktarmayı planlıyor. 
     
</TEXT>
</DOC>
