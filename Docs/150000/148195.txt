<DOC>
<DOCNO> 148195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sontur21.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Milli Görüş terör hareketine karışmış bir örgüt değildir" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Milli Görüş'ün terör hareketine karışmış bir örgüt olmadığını söyledi. 
     Dışişleri Bakanlığı'ndan ayrılışında gazetecilerin sorularını yanıtlayan Gül, Almanya ile yapılan anlaşmada bir teşkilatın isminin geçmediğine dikkati çekerek, ''Ayrıca Milli Görüş, teröre karışan, bulaşan bir organizasyon olmamıştır'' dedi. 
     Gül, gerekçede imzasının olduğuna ilişkin haberlerin hatırlatılması üzerine, ''Hayır benim imzam yok'' yanıtını verdi. Gül, gerekçenin düzeltileceğini de belirterek, ''Çıkınca görürsünüz'' diye konuştu. 
     ABD'ye, Musul ve Kerkük konusunda bir nota verilip verilmediği sorusunu olumsuz yanıtlayan Gül, ''Nereden yazılıyor bunlar, anlamıyorum'' dedi. Gül, Türkiye'nin Musul ve Kerkük'e ilişkin kaygılarını ABD dahil herkesin bildiğini kaydederek, ABD'nin bu konuda garantilerinin söz konusu olduğunu, her şeyin bu çerçevede olacağını bildirdi. 
     Abdullah Gül, sivil kayıplara karşı Türkiye'nin de yapması gerekenler olduğunu belirterek, Kızılay ile ABD yetkililerinin yarın bir toplantı yaparak, Irak'taki çocuk ve kadınlara nasıl yardım edileceğini görüşeceklerini ifade etti. 
     Dışişleri Bakanı ve Başbakan Yardımcısı Abdullah Gül, bunun yanı sıra Kızılay'ın yarın 8 tır yardım malzemesini Irak'a göndereceğini, Sağlık Bakanlığı'nın da Irak'ta zarar görenler için yardım çalışmaları bulunduğunu kaydetti. 
     





</TEXT>
</DOC>
