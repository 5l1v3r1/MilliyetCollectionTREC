<DOC>
<DOCNO> 117409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sonspo21.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 6 - Galatasaray 0 
</HEADLINE>
<TEXT>

     Şükrü Saraçoğlu Stad'ında oynanan derbide Fenerbahçe Galatasaray'ı 6-0 yendi. Karşılaşmanın ilk yarısı Fenerbahçe'nin 2 - 0'lık üstünlüğüyle sona ermişti. Goller 9. dakikada Tuncay ve 38. dakikada Ortega 69. ve 75. dakikada Serhat 79. dakikada Ceyhun ve 86. dakikada Ümit Özat'tan geldi. 
     Karşılaşmaya taraftarının müthiş desteğiyle başlayan Fenerbahçe, ilk dakikalarda Galatasaray kalesinde baskı kurdu. Rakibine orta sahada pres yapan sarı-lacivertliler, özellikle Ortega'nın organize ettiği ataklarda rakip kalede tehlikeli pozisyonlar yarattı. Tuncay'ın 9. dakikada attığı golle 1-0 öne geçen Fenerbahçe, bu dakikadan sonra daha tedbirli oynayıp, savunmasında da rakibine pozisyon vermedi. 
     Sarı-lacivertliler, 38. dakikada Ortega ile farkı 2'ye çıkardı. 
     Fenerbahçe, maçın ilk yarısını da ezeli rakibi karşısında 2-0 önde kapadı. 
     Konuk ekip Galatasaray ise maçın ilk dakikalarında rakibinin baskısı karşısında oyun kurmakta zorlandı. 15. dakikadan sonra oyunda dengeyi sağlayarak rakip kaleye gitmeye başlayan sarı-kırmızılılar, kalabalık Fenerbahçe savunması karşısında net gol pozisyonu bulamadı. 
     Savunmasında ise açıklar veren sarı-kırmızılılar, Tuncay ve Ortega'nın kafa gollerine engel olamayınca devreyi 2-0 yenik kapadı. 
     3. dakikada sahaya atılan yabancı maddeler nedeniyle maçın hakemi 
     Mustafa Çulcu 3 numaralı anonsu yaptırdı. 
     9. dakikada sol taraftan serbest atış kullanan Steviç'in ceza 
     alanına gönderdiği topa Fenerbahçeli futbolcular dokunamayınca, Galatasaray savunması meşin yuvarlağı kornere attı. Sağ taraftan Ortega'nın kullandığı korner atışında, Tuncay altıpasta topu kafayla ağlara gönderdi 1-0 13. dakikada sağ çaprazdan ceza alanına giren Serhat'ın altıpasa gönderdiği topu Mondragon yumrukladı. Yusuf'a çarpan topu, savunma uzaklaştırdı. 
     17. dakikada Ayhan'dan aldığı pasla hareketlenen Pinto, ceza 
     alanına girmeden topa sert vurdu ancak meşin yuvarlak az farkla üstten auta gitti. 
     25. dakikada sağdan korner atışı kullanan Ergün'ün kaleye 
     gönderdiği topu Rüştü yumrukladı. Daha sonra savunma tehlikeyi uzaklaştırdı. 
     28. dakikada sağdan uzun bir taç atışı kullanan Ümit Davala'nın 
     ceza alanına gönderdiği topu savunma uzaklaştırmak isterken, meşin yuvarlak penaltı noktası üzerinde Ergün'ün önünde kaldı. Bu futbolcunun kötü vuruşunda top üstten auta gitti. 
     29. dakikada Ortega'nın sağdan ceza alanına gönderdiği topu Yusuf 
     kafayla aşırdı. Ancak Mondragon erken davranarak topu yumrukla uzaklaştırdı. 
     30. dakikada Washington'un pasıyla ceza alanı dışında topla 
     buluşan Johnson'un yerden şutunda, meşin yuvarlak yandan auta gitti. 
     31. dakikada Ümit Davala ceza alanına ortaladı. Kale önünde oluşan 
     kalabalığın içinde müsait durumda Ergün ve Hasan topa sahip olamayınca meşin yuvarlak auta çıktı. 
     38. dakikada sağdan Ümit'in ceza alanına gönderdiği topa ileri 
     çıkan Mondragon dokunamayınca, arka direkte bulunan Ortega kafa vuruşuyla topu kaleye gönderdi 2-0 Karşılaşmanın ilk yarısı 2-0 Fenerbahçe'nin üstünlüğüyle tamamlandı. 
     
     Derbiden notlar 

     Fenerbahçe ve Galatasaray kulüplerinin dün Valilikte yaptıkları güvenlik toplantısında aldıkları karar gereği derbi maçı izlemek için stada gelen Galatasaraylı taraftarlar, tribüne alındıktan sonra güvenlik nedeniyle tekrar stat dışına çıkarıldı. 
     Dünkü toplantının ardından, sarı-kırmızılı taraftarlar için statta özel bir yer ayrılacağının duyurulmasıyla, Galatasaraylı taraftarlar maçı izlemek için numaralı tribünün sağ tarafındaki bölüme girdi. 
     Yaptıkları tezahüratlarla Fenerbahçeli taraftarlarla sürekli atışan sarı-kırmızılılar, bulundukları tribünün tuvaletlerinde büyük hasar oluşturunca, gerginliğin artmasını gözönünde bulunduran emniyet güçleri, Galatasaraylı taraftarları stat dışına çıkardı ve otobüslere bindirerek uzaklaştırdı. 
     Sarı-kırmızılı taraftarların, stada gelirken uyguladıkları taktik de ilginçti. Fenerbahçe ürünlerini üzerlerinde bulundurarak stada gelen Galatasaraylı taraftarlar, güvenlik barikatının içine girdiklerinde bu ürünleri atarak sarı-kırmızı renklere büründüler. 
     Fenerbahçeli taraftarlar, sarı-kırmızılıların bu davranışı karşısında, attıkları yabancı maddeler ve yanan bir meşaleyle tepki gösterdiler. 
     Ancak güvenlik güçleri, müdahale ederek gerginliğin büyümesine izin vermedi. 
     İstanbul Emniyet Müdürü Hasan Özdemir, Galatasaraylı taraftarlar stattan çıkarılırken, stata girerek tribünlerde incelemelerde bulundu. 
     Özdemir, yaptığı açıklamada da 3500 polisin saha içinde ve yakınında görev yaptığını belirterek, ''Jandarmadan da takviye aldık. 
     Bu güçleri de Kenan Evren lisesi bahçesinde herhangi bir olaya karşı konuşlandırdık'' dedi. 
     -Fenerbahçe Kulübü Başkanı Aziz Yıldırım ise iki takım taraftarları arasında yaşanan olayların, organizasyon bozukluğundan kaynaklandığını söyledi. 
     Yıldırım, ''Bu konuda sorumluluk bizim değil. Galatasaraylı taraftarlar statta kalsaydı daha iyi olurdu'' diye konuştu. 
     
     Galatasaray'a şişe yağmuru 

     Galatasaraylı futbolcular maç öncesi ısınmak için çıktıkları sahada adeta pet şişe yağmuruna tutuldu. 
     Sarı-kırmızılı futbolcular sahaya çıktıkları andan itibaren, yaptıkları tezahüratlarla rakiplerinin moralini bozmaya çalışan Fenerbahçeli taraftarlar, su dolu pet şişelerin yanı sıra çok sayıda yabancı maddeyi sahaya attı. Galatasaray'ın kaleci antrenörü Özer Özaltındere'nin başına yabancı bir madde isabet etti. Özaltındere olayı hafif sıyrıklarla atlatırken, yapılan anonslarda taraftarlardan yabancı madde atmamaları istendi. 
     Fenerbahçeli taraftarlar, Galatasaray'la oynadıkları erteleme maçına büyük ilgi göstererek, stadı bayram yerine çevirdi. 
     Fenerbahçe yönetiminin, tribünlerde taraftarlar için bulundurduğu sarı-lacivert renklerden oluşan Fenerbahçe ürünlerini sallayarak renkli görüntüler veren taraftarlar, maçın başlamasına kadar geçen sürede, çalınan Fenerbahçe marşlarıyla büyük coşku yaşadı. 
     UEFA Kupası'ndaki rakipleri Panathinaikos için dev boyutta Fatih Sultan Mehmet'in resmini asan taraftarlar, derbi maç için de tribünlerde ilginç bir pankart açtı. Migros tarafındaki kale arkası tribününde, stadın çatısından sahanın zeminine kadar inen dev boyuttaki afiş üzerinde, karikatürize edilmiş bir aslan ve Fenerbahçeli taraftar figürü yer aldı. Ultraaslan adıyla bilinen Galatasaraylı taraftar grubu için de mizahi bir yaklaşım içeren afişte ''Ultravesti'' yazısı dikkat çekti. 
     Fenerbahçeli taraftarların tribünlerde ayrıca ''Başpiskopos Terim'', ''Geçmiş olsun Mesut bey'', ''Fenerbahçe halktır'', ''Baba ocağına çabuk döndün sinyorita'' pankartları açtı. 
     
     Galibiyet hasreti 

     Kendi sahasında oynadığı maçlarda aldığı galibiyetlerle genelde taraftarını mutlu eden Fenerbahçe, 33 gündür seyircisine galibiyet yüzü gösteremedi. 
     Kadıköy'de en son galibiyeti 3 Ekim'de İsveç'in AIK Solna takımına karşı 3-1'lik skorla UEFA Kupası maçında elde eden Fenerbahçe, bu maçın ardından seyircisiz oynanan Adanaspor ve ardından Panathinaikos maçlarında 1-1'lik skorlarla beraberlik aldı. 
     -Galatasaray ise Fenerbahçe karşısında Kadıköy'deki son galibiyetini Fatih Terim döneminde 1999-2000 sezonunda 2-1'lik skorla elde etmişti. 
     Fenerbahçe ve Galatasaray'ın bu sezon kadrosuna dahil ettikleri birçok futbolcu, bu maçla birlikte ilk kez derbi heyecanı yaşadı. 
     Fenerbahçe'de Ortega, Washington, Stevic ve Tuncay, Galatasaray'da ise Pinto ve Christian ilk 11'de yer alarak bu heyecanı yaşadılar. 
     İki takımın yedekleri arasında bulunan Fenerbahçe'den Cem ve Galatasaray'dan Almaguer de ilk derbi heyecanını yedek kulübesinde tattılar. 
     
     F. bahçe'de kart alarmı 

     Fenerbahçe'de Fatih ve Johnson, 3'er sarı kartları nedeniyle derbi maçta kart alarmında. 
     İki futbolcu, bu maçta sarı kart görmeleri durumunda hafta sonunda Samsunspor ile deplasmanda yapılacak maçta takımlarını yalnız bırakacak. 
     Fenerbahçe Teknik Direktörü Werner Lorant'ın, bu iki futbolcuyu kart görmemeleri konusunda uyardığı öğrenildi. 
     Fenerbahçe Teknik Direktörü Werner Lorant, Galatasaray maçında bu sezon ilk kez Yusuf'u 11 kişilik kadroda görevlendirdi. 
     Alman çalıştırıcı, Rapaiç ve Cem'i yedek soyundurarak, sol kanatta Tuncay'a şans tanıdı. 
     
     Ergün son anda 

     Galatasaray'da, hafta başında sakat olduğu ve Fenerbahçe maçında oynayamayacağı açıklanan Ergün, son anda ilk 11'de sahaya çıktı. 
     Kulüp doktoru Prof. Dr. Mehmet Kurdoğlu'nun, Barcelona maçında bile oynamasının zor olduğunu söylediği Ergün, sabah yapılan antrenmanda kendini iyi hissedince, Terim tarafından ilk 11'de sahaya sürüldü. 
     Sakatlıkları bulunan öteki oyunculardan Baliç ve Cihan ise maç kadrosunda yer almadı. 
     Terim, forvette Christian'ın yanında Arif ve Ümit Karan'ın yerine ''Deplasman oyuncusu'' dediği Pinto'ya şans tanıdı. 
     -Galatasaray'da ilk 11'de sahaya çıkan Christian ve Pinto, ilk kez bir Fenerbahçe derbisi heyecanı yaşadı. 
     -Fatih Terim, Göztepe maçında şans verdiği Berkant ve Ümit Karan'ı yedeğe çekti. Terim formsuzluğu nedeniyle oynatmadığı Ümit Davala'yı da sahaya sürdü. 
     
     Ortega'ya görücü 

     Fenerbahçe'nin Arjantinli yıldız futbolcusu Ariel Ortega, ülkesinin milli takım heyetinden bir yetkili tarafından derbi maçta izlendi. 
     Arjantin Milli Takım heyetinden Claudio Vivas, karşılaşmayı protokol tribününden izleyerek, Ortega ile ilgili notlar aldı. 
     -Fenerbahçeli taraftarlar, yıldız futbolcu Ortega'ya olan sevgilerini ilginç şekillerde dile getiriyor. Taraftarlar derbi maçta Arjantin Milli Takımı'nın forma renkleri ve sarı-lacivert renklerin birlikte yer aldığı bayrağı maraton tribününde dalgalandırarak, Arjantin Milli Takım yetkililerine de mesaj verdi. 
     -Karşılaşmada iki takım taraftarları arasında yaşanabilecek olaylar gözönünde bulundurularak alınan güvenlik önlemleri kapsamında, yaklaşık 30 görevlinin dün akşamdan bu sabaha kadar stat çevresinde nöbet tuttuğu bildirildi. 
     -Maç öncesi stadın dışında hoparlörlerden yapılan anonslarda, kar maskeleri takan taraftarların bu maskeleri çıkarmaları istendi. Maske takan taraftarların tribünlerde yüzlerini tamamıyla kapatmaları engellendi. 
     -Gerek güvenlik güçleri, gerekse Fenerbahçe Kulübü yetkilileri, maç öncesi sahte bilete karşı özel önlemler uyguladı. Yapılan anonslarla, taraftarlar sahte bilet almamaları konusunda uyarıldı. 
     -Karşılaşmayı üçü yabancı 266 medya mensubu takip etti. Önemli karşılaşmayı 2 Alman, bir de Danimarkalı gazeteci izledi. 
     -Karşılaşmanın başlamasından önce, yakılan meşalelerden dolayı saha protokol tribününün bulunduğu bölümden görünmez hale geldi. 
     Protokol ve basın tribününden, saha ve öteki tribünler bir süre görülemedi. Karşılaşma da bu nedenle birkaç dakika geç başladı. 
     -Protokol tribününde derbi maça büyük ilgi vardı. Tribün tıklım tıklım doldu. 
     





</TEXT>
</DOC>
