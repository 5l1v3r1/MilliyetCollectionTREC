<DOC>
<DOCNO> 112047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo09.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
A Millilere ''Devlet Üstün Hizmet Madalyası'' 
</HEADLINE>
<TEXT>

     Dünya Futbol Şampiyonası'nda üçüncülüğü elde eden A Milli Futbol Takımı futbolcuları ile teknik kadro ve Futbol Federasyonu Başkanı Haluk Ulusoy'a Devlet Üstün Hizmet Madalyaları, düzenlenen törenle Cumhurbaşkanı Ahmet Necdet Sezer tarafından verildi. 
     Cumhurbaşkanlığı Köşkü'nde düzenlenen törene, Devlet Bakanı Erdoğan Toprak, Gençlik ve Spor Genel Müdürü Kemal Mutlu, Futbol Federasyonu Başkanı Haluk Ulusoy, Milli Takımlar Teknik Direktörü Şenol Güneş, yardımcı antrenörler ve futbolcular katıldı. 
     Törende bir konuşma yapan Cumhurbaşkanı Ahmet Necdet Sezer, 2933 sayılı ''Madalya ve Nişanlar'' yasası gereğince verilen Devlet Üstün Hizmet Madalyası'nın özel bir anlamı bulunduğunu belirterek, ''Devlet Üstün Hizmet Madalyası, yurtiçinde ya da yurtdışında herhangi bir alanda feregat, özveri ve çabalarıyla yaptıkları çalışmalarda ülke ve dünya çapında emsallerine göre üstün başarı göstererek, devletimizin yücelmesine ve ulusal çıkarlara önemli ölçüde katkıları olan Türk yurttaşlarına verilmektedir. Bugün düzenlenen törende de yasanın içeriğine uygun bir biçimde büyük başarılarıyla ülkemizin tanıtımına katkıda bulunan, tüm dünyada Türkiye'nin adından övgüyle sözettiren A Milli Futbol Takımımıza 'Devlet Üstün Hizmet Madalyası' tevcih edilecektir'' diye konuştu. 
     Cumhurbaşkanı Sezer, Büyük Atatürk önderliğinde kurulan laik ve demokratik cumhuriyetin amacının Türk ulusunun yaşamının her alanında gelişmiş ülkelerin düzeyine ulaşması olduğunu ifade ederek, şöyle konuştu 
     ''Sporcularımızın kazandığı bu büyük başarının, cumhuriyetin kazanımlarının güzel bir örneğini oluşturduğunu düşünüyorum. Dünya Kupası karşılaşmalarında üstün bir performans gösteren A Milli Futbol Takımımızın üçüncü olması, ulusumuza büyük onur ve mutluluk yaşatmıştır. Türk futbolunun son yıllarda gösterdiği gelişim, rastlantı değil, altyapıya verilen önemin, kollektif uyumun, uzun yıllar süren planlı, sistemli, bilimsel ve özverili çalışmanın hakedilmiş karşılığıdır. Bu sevindirici sonuç, bizleri gelecek için umutlandırmış, ulusumuza moral ve güç vermiştir. Türk futbolunun gelişmesinde toplumumuzun her kesimin bu spora gösterdiği ilgi ve desteğin de çok önemli yeri vardır. A Milli Futbol Takımımızın Türk ulusunun desteği ve disiplinli çalışmalarıyla daha büyük başarıları yakalayacağına yürekten inanıyorum. Spordaki bu başarı, sistemli ve disiplinli çalışmalar yapılması durumunda Türkiye'nin diğer alanlarda da dünyanın en güçlü ülkeleri arasına gireceğini göstermiştir.'' Sezer, Atatürk'ün 'Her çeşit spor faaliyetlerini Türk gençliğinin milli terbiyesinin ana unsurlarından saymak lazımdır ve spor yalnız beden kabiliyetinin bir üstünlüğü sayılamaz. İdrak, zeka ve ahlak da bu işe yardım eder', 'Ben sporcunun zeki, çevik ve aynı zamanda ahlaklısını severim' sözlerini hatırlatarak, spor ve ahlak arasındaki ilişkiyi şöyle dile getirdi. 
     ''Sahadaki iyi sonuçların insana ve topluma saygılı yaşam biçimiyle bütünleştirilmesi durumunda gerçek başarıdan sözedilebilir. Sizler tarihsel başarıya imza atan ve 'Devlet Üstün Hizmet Madalyası' almaya hak kazanan seçkin sporcular olarak, yaşam biçiminiz ve davranışlarınızla da örnek olma sorumluluğunu yüklendiniz. Dostluk, kardeşlik ve hoşgörüyü temel alan sporun evrensel ilkelerinin taşıyıcısı olarak, spor etiğini herşeyin üzerinde tutmalısınız. Mesleğinize, topluma ve tüm insanlığa karşı olan sorumluluklarınızı en iyi biçimde yerine getireceğinize ve başarılarınızın, sporumuzun çıtasını daha da yükselteceğine inanıyorum.'' Sezer, yeteneklerini futbolun gerekleriyle birleştirerek oynayan, dünya futboluna Türkiye gerçeğini kabul ettiren ve tüm dünyada ülkemizin adından övgüyle sözettiren ulusal takımızla gurur duyduğunu da sözlerine ekledi. 
     Törende bir konuşma yapan Devlet Bakanı Erdoğan Toprak da A Milli Futbol Takımı'nın Avruqa Şampiyonası'nda büyük başarılara imza atacğına yürekten inandığını söyledi. 
     Törende, Cumhurbaşkanına, Futbol Federasyonu Başkanı Haluk Ulusoy ve Devlet Bakanı Erdoğan Toprak tarafından arkasında ''Ahmet Necdet Sezer'' yazılı bir milli takım formasıyla bir milli takım kravatı sunuldu. Ardından Cumhurbaşkanı Sezer, Ulusoy'a teknik heyete ve futbolculara madalyalarını taktı. 
     Bu arada yardımcı antrenörlerden Mehmet Kulaksızoğlu, köşkteki törene ailesini de sokmak istedi, ancak yetkililer buna izin vermedi. Bu durumu protesto eden Kulaksızoğlu da törene katılamadı. 
     
     ÜMİT DAVALA'YA PROTESTO 

     İzmir'de gazetecilere saldıran Ümit Davala, Devlet Üstün Hizmet Madalyası takılırkan, foto muhabirleri ve kameramanlar, protesto amacıyla çekim yapmadı ve kamera ile fotoğraf makinalarını basın mensuplarının olduğu tarafa çevirerek protestolarını gösterdiler. 
     Törene, sakatlıkları bulunan Ümit Özat ile Abdullah katılmadı. 
     





</TEXT>
</DOC>
