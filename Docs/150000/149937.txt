<DOC>
<DOCNO> 149937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun37.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Atina Zirvesi... Gündemde yeni üyelerin imza töreni var 
</HEADLINE>
<TEXT>

     Yunanistan'ın başkenti Atina'da yarın başlayacak iki günlük AB ve Avrupa Konferansı toplantılarına 40 Avrupa ülkesi lideri ve BM Genel Sekreteri Kofi Annan'ın katılacağı açıklandı. 
     Avrupa Konvansiyonu çalışmalarının ele alınacağı gayri resmi AB zirvesiyle başlayacak olan iki günlük diplomasi maratonu, öğleden sonra, aralarında Kıbrıs Rum kesiminin de bulunduğu 10 ülkenin AB üyelik anlaşmalarının imza töreniyle devam edecek. 
     Tören, bu toplantı için restore edilen Akropalis eteklerindeki antik Attalu Pasajı'nda gerçekleştirilecek. 
     Atina zirvesinin Perşembe günü yapılacak bölümünde ise AB üyeleri ve adaylardan oluşan 28 ülke ve diğer Avrupa ülkelerinin liderleri, Avrupa'nın geleceğinin ele alınacağı Avrupa Konferansı toplantısına katılacaklar. 
     Toplantının ardından ''Olimpiyat barışını'' simgeleyen zeytin ağacı dikimi töreni yapılacak ve Atina zirvesi, AB Dönem Başkanı Yunanistan'ın Başbakanı Kostas Simitis'in düzenleyeceği basın toplantısıyla son bulacak. 
     Bu arada, Atina zirvesinde Türkiye'yi temsil edecek olan Başbakan Yardımcısı ve Dışişleri Bakanı Abdullah Gül'ün, yarın akşam saatlerinde Atina'ya gelmesi bekleniyor. 
     AB'nin, aralarında Kıbrıs Rum kesiminin de bulunduğu 10 yeni üyesinin katılım anlaşmalarını imzalayacakları törenin sona ermesinden sonra Atina'ya ulaşması beklenen Gül'ün, Perşembe sabahı yapılacak Avrupa Konferansı toplantısına katılacağı kaydedildi. 
     Öte yandan, toplantılar için Atina'da olağanüstü güvenlik önlemleri alındı. 
     Kent merkezi 48 saat süreyle araç trafiğine kapatılırken, 11 bin polisin toplantılar süresince görev yapacağı açıklandı. 
     Atina'da yapılacağı açıklanan ve özellikle Irak savaşındaki rolleri nedeniyle İngiltere Başbakanı Tony Blair ve İspanya Başbakanı Jose Maria Aznar'ı hedef alması beklenen protesto gösterileri sırasında, göstericilerin toplantıların yapılacağı bölgeye sokulmayacakları bildirildi. 
     Yunan basını, toplantılar süresince Atina hava sahasının F-16 ve Mirage 2000 tipi savaş uçakları ile Atina'nın kuzeyine konuşlandırılan Patriot bataryaları tarafından korunacağını yazdı. 
     





</TEXT>
</DOC>
