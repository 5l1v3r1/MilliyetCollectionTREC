<DOC>
<DOCNO> 135118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/ekonomi/eko05.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 yılı faiz dışı fazla hedefi tutturulamadı 
</HEADLINE>
<TEXT>

     ANKARA Milliyet 

     Geçen yıl, IMF ile yapılan stand - by anlaşmasındaki en önemli taahhütlerden biri olan faiz dışı fazla hedefi tutturulamadı. 
     Maliye Bakanı Unakıtan’ın açıkladığı 2002 yılı bütçe gerçekleşmesine göre, konsolide bütçe faiz dışı fazlası, 12.8 katrilyonla hedefin 3.1 katrilyon lira altında kaldı ve 271.4 katrilyon lira olduğu tahmin edilen gayri safi milli gelirin yüzde 4.7’si düzeyinde kaldı. Hedef ise yüzde 5.6’ydı. 
     Geçen yıl toplam kamu kesimi faiz dışı fazlasının milli gelire oranının da yüzde 6.5 olması hedeflenmişti. Bu oranın da yüzde 4 düzeyinde oluştuğu tahmin ediliyor. Geçen yıl faiz, sosyal güvenlik, vergi iadeleri gibi bütçe kalemlerinde yaşanan hızlı büyümeler, 2002 yılı bütçesinin harcama hedeflerinde yüzde 17.7, bütçe açığı hedefinde yüzde 45.4, faiz dışı bütçe fazlasında da yüzde 19.5 aleyhte sapmaya yol açtı. 
     
     Sosyal güvenliğe 11.2 katrilyon 
     Başlangıçta 7.9 katrilyon liralık ödenek ayrılan sosyal güvenlik sistemine bütçeden aktarılan para 3.3 katrilyon lira artarak 11.2 katrilyona ulaştı. Sosyal güvenlik kuruluşlarına transferlerde hedefe göre yüzde 41.8 sapma yaşandı. 
     Başlangıçta 42.8 katrilyon lira olarak öngörülen faiz ödemelerinin de 51.9 katrilyona ulaştığı belirlendi. 
     



 EKONOMİ 





















</TEXT>
</DOC>
