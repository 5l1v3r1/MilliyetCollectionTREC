<DOC>
<DOCNO> 124220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo19.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'dan Süreyya Ayhan'a ödül... 
</HEADLINE>
<TEXT>

     Türkiye Odalar ve Borsalar Birliği TOBB , 18. Avrupa Atletizm Şampiyonası'nda, bayanlar 1500 metrede birinciliği kazanan Süreyya Ayhan'ı, 100 Cumhuriyet Altını ile ödüllendirdi. 
     Ankara'daki TOBB binasında düzenlenen ödül töreninde konuşan TOBB Yönetim Kurulu Başkanı Rifat Hisarcıklıoğlu, Süreyya Ayhan'ın, Türk atletizm tarihinin en büyük başarısını kazandığını belirterek, gençliğin kendisini örnek alması gerektiğini söyledi. 
     Türkiye'nin tanıtımına büyük katkı sağlayan Süreyya Ayhan'ın, Dünya Kupası'nda da Avrupa kıtasını temsil ettiğini hatırlatan Hisarcıklıoğlu, ''Bugün Türkiye için çok önemli bir gün. Kopenhag'da alınacak kararla, sporcumuzun giydiği Avrupa formasını Türkiye'nin de giyeceğine, ülkemizin ekonomik ve siyasi yönden de başarılar kazanacağına inanıyoruz'' diye konuştu. 
     Hisarcıklıoğlu ayrıca Süreyya Ayhan'ın antrenörü Yücel Kop ile, Gaziantep Büyükşehir Belediye Başkanı Celal Doğan'a da, milli sporcuya verdikleri destek nedeniyle teşekkür etti. 
     Ödül törenine katılan Celal Doğan ise konuşmasında, Süreyya Ayhan'ın Avrupa şampiyonluğuna ulaştığı dönemde başbakan olan Bülent Ecevit'e sitem etti. Doğan, ''Gaziantep Büyükşehir Belediyesi Kulübü bünyesindeki Süreyya Ayhan'ın şampiyonluğunu, bir telgrafla dahi kutlamadılar'' dedi. 
     Süreyya Ayhan da kendisine verilen destek nedeniyle TOBB'a teşekkür ederek, 2003 Dünya Şampiyonası'nda ve 2004 Atina Olimpiyatları'nda madalya sözü verdi. 
     





</TEXT>
</DOC>
