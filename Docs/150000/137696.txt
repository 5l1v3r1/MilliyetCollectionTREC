<DOC>
<DOCNO> 137696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun22.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz aşıldı, Nato'da hesaplaşma dönemi başladı... 
</HEADLINE>
<TEXT>

     NATO Genel Sekreteri George Robertson, NATO'nun gizli bir belgesinin basına sızdırılmasını, ''utanç verici bir davranış'' olarak nitelendirdi ve Belçika'yı kınadı. 
     NATO, geçen hafta olası bir Irak savaşı halinde Türkiye'nin savunmasına ilişkin önlemleri içeren kararı almakta zorlanırken, tarihinin en büyük kriziyle karşı karşıya kalmıştı. Belçika, Fransa ve Almanya, veto haklarını kullanarak kararı engelliyordu. Bu durumun İttifak'a büyük itibar kaybettirdiğini gören Genel Sekreter Robertson, 3 ülkenin başkentlerine uyarı mektubu göndermişti. 
     Belçika televizyonu RTBF, geçen hafta Robertson'ın 12 Şubat tarihli bu mektubunu ele geçirdiğini bildirerek içeriğini açıkladı. 
     RTBF'in ayrıntılı olarak verdiği habere göre, Robertson, 19 üye ülkenin NATO delegasyonlarına gönderdiği bu mektubunda, Belçika, Fransa ve Almanya'yı hedef alarak ''çok sert'' ve ''diplomasi kurallarını aşan'' ifadeler kullandı. 
     Türkiye'nin olası bir savaş halinde korunmasına ilişkin kararın alınamamasının son derece ciddi bir sorun yarattığını, NATO'nun çok ağır yara aldığını belirten Robertson'ın, ''İttifak'ı yağmalıyorsunuz, batırıyorsunuz. Bunun sorumluluğunu üstleneceksiniz'' ifadesini kullandığı bildirildi. 
     Robertson, mektubunda özetle şöyle dedi 
     ''Türkiye'nin güvenliğiyle oynuyorsunuz. Irak'ın silahlarının gerçek anlamda kapsama alanında olan tek NATO müttefiki Türkiye'dir. Irak'ın füzelerinin Kuveyt'e yönelik beklediğini biliyoruz. Bu füzeler neden Türkiye'ye de yönelik olmasın Türkiye gerçekten tehdit altındadır ve NATO görevini yapmalıdır.'' Robertson, mektubunda 3 ülkeyi, ''zaman talep ederek zaman kazanmak, oyalama taktiği uygulamak ve İttifak'a büyük zarar vermekle'' suçladı. 
     
     UTANÇ 
     Robertson, bugün basına yaptığı açıklamada, mektubun ''son derece gizli bir NATO belgesi'' olduğunu, gizliliğin belge üzerinde belirtildiğini söyleyerek özetle şöyle konuştu 
     ''O mektup bir çağrıydı. Devlet ve hükümet başkanlarına gönderdim. Üzerinde 'NATO CONFIDENTIAL' yazıyordu. Üzerinde bu ifade bulunan bir NATO belgesinin yabancı ellere ve basına aktarılması görülmüş şey değildir. Büyükelçiler, toplantılar sırasında bana 'yetkileri olmadığını' söyleyip duruyorlardı. Ben de bu ülkelerin devlet ve hükümet başkanlarına yazdım. Başka çare yoktu. Bu mektubu dışarı sızdıranlar utansın. Biz bir güvenlik teşkilatıyız. Bu kurum, ancak güvenlik kuralları olursa işler. Çok büyük hayal kırıklığına uğradım ve çok kızgınım.'' 
     





</TEXT>
</DOC>
