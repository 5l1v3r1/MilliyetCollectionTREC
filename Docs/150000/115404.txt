<DOC>
<DOCNO> 115404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/spor/yozer.html </URL>
<DATE> 2002/10/27/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Birkaç iyi topçu 
</HEADLINE>
<TEXT>

     Şu maçta Galatasaray galip geldi. Birkaç satır iyi bir şeyler yazmak istiyor insan. Ama birkaç oyuncunun ferdi yeteneği dışında hangi futbol anlayışını, takım oyununu, kolektif futbolu, presli hücum futbolunu yazabiliriz 
     Galatasaray dün Altay’ı Pinto’nun iyi oyunu, Balic’in yirmi dakikalık futbolu, Ergün’ün soğukkanlılığı ve Christian’ın bir kez topa kafa vurmasıyla yendi. Futbol adına ancak son haftalarda ağır eleştiri alan Galatasaray, yine futbol adına bir - iki dakikanın dışında bize hiçbir şey vermedi. 
     Şampiyonlar Ligi ile birlikte, bu 13. maçta, 13 ayrı kadro ile sahaya çıkan Galatasaray’da futbolcular taktik anlayışın hangi diliminde oynayacaklarını şaşırmış durumda. Bu yüzden özellikle orta alanda Cihan, Ergün gibi oyuncular zaman zaman pozisyon ve kademe hatalarıyla Galatasaray’ın orta alanını en iyi şekilde kullanılabilir hale getirdi. Ergün’ün kanada sarkması, Cihan’ın ayağından çok çenesinin konuşması, Mehmet Polat’ın ilk yarıda her türlü hatayı yapması orta alanın tüm katma değerlerini yok etti. Bir de Hakan Ünsal ve Ümit Davala hem hücumda, hem savunmada her türlü hatayı yapınca Galatasaray’ın bu galibiyeti için fazla bir şey söyleme olanağını ortadan kaldırdı. 
     Ve bu maçta futbolda yeni bir buluş daha gerçekleştirildi. Galatasaray, bir futbol maçında "Özel taç atıcı" olarak Ümit Davala’yı oynattı. Davala, İzmir’de sadece ellerini kullandı. Taç atmaktan başka bir şey yapmadı. 
     Galatasaray’ın ilk yarının ilk iki dakikası, ikinci yarının ilk on beş dakika olmak üzere toplam on yedi dakika vasat futbolu yakalayabildi. Bu dakikaların dışında Galatasaray’ın futbolu sahanın her alanında kontrolsüz ve dengesizdi. Altay gibi tepeden tırnağa problem dolu bir takım bile son dakikalarda Galatasaray’a korku saçtı. 
     Galatasaray’da Mondragon’un son dakikalarda zaman harcamak için sarı kart görmesi, Emre’nin savunmaya takviye yapması dünkü gecenin akılda kalan anılarıydı. 
     Dikkat ederseniz, savunmaya fazla söz yazmadık. Onlar için yazacak bir şey yok. Bir maçta bu kadar çok hata yapan bir savunma için ayrı bir futbol tezi hazırlamak lazım. Yoksa bu satırlara sığmazlar. 
     Galatasaray maçı kazandı. Ama her halde teknik heyet bu futbolun ve bu kadronun Lokomotiv Moskova maçı için yeterli olacağını düşünmüyor. 
     



 SPOR 





























</TEXT>
</DOC>
