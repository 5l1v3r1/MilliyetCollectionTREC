<DOC>
<DOCNO> 104500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/ekonomi/eko05.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Enron Türkiye’deki iştirakini satıyor 
</HEADLINE>
<TEXT>

Dünya genelindeki 12 tesisini satışa çıkaran Enron, Türkiye’deki iştiraki Trakya Elektrik’i de elden çıkartıyor 
     EKONOMİSERVİSİ 

     ABD tarihinin en büyük ikinci iflası olan ve 11. Madde kapsamında korumaya alınan enerji devi Enron’da yolun sonu gözüktü. Skandallı bir şekilde iflas eden Enron, aralarında Türkiye’deki bir enerji tesisinin de bulunduğu 12 dev işletmesini satışa çıkaracağını açıkladı. 
     Enerji santrallerini, dağıtım şebekelerini, ve boru hatlarının satılacağı bu hamle Enron’un sonu olarak değerlendiriliyor. Enron’un şu andaki CEO’su Stephen Cooper, malları satışa çıkardıktan sonra firmayı düze çıkaracağını belirtse bile, kreditörler "bunu ispatla" diyerek firmaya olan güvensizliklerini dile getirdi. 
     Firmanın satacağı iştirakleri arasında bulunan Türkiye’deki Trakya Elektrik’teki ortaklık payı yüzde 50. Marmara Ereğlisi’nde kurulu 478 megawatt gücünde Trakya Project adlı şirkette İngiliz Midland Electricity yüzde 31, ABD li Wing Group’un yüzde 9, Türk şirketi Gama da yüzde 10 ortak. 
     Enron’un satışa çıkaracağı diğer 11 enerji tesisinin ABD, Brezilya, Bolivya, Porto Riko, Meksika ve Kanada’da olması, satışlara uluslararası bir nitelik kazandırmış durumda. Enron, talepleri kasıma kadar toplayacak. Bu satışlardan toplam 10.8 milyar dolar gelir sağlanması bekleniyor. Eron, bu satışlardan önce, Portland General’de bulunan aktiflerini Kuzeybatı Doğalgaz firmasına 1.3 milyar dolara satmayı planlamış ancak bu satış daha sonra iptal edilmişti. 
     
Yabancılardan teklif var      Enron’un satacağı iştirakleri arasında yer alan Trakya Elektrik’in Genel Müdürü Bekir Özgirgin daha önce Milliyet’e yaptığı açıklamada, yabancılardan teklifler geldiğini belirtmişti. Özgirgin, "İflas kararı öncesinde de ilgi vardı ama iflas sonrası arttı. Daha çok yabancı şirketlerden talip çıkıyor. Gelen teklifleri ana şirket Enron’a yönlendiriyoruz" açıklamasını yapmıştı. Trakya Elektrik, 20 yıldır faaliyette bulunan bir firma. 
     



 EKONOMİ 





















</TEXT>
</DOC>
