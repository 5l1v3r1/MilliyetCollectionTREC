<DOC>
<DOCNO> 136905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun05.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
El Baradei Nükleer denetimler için 6 ay daha lazım... 
</HEADLINE>
<TEXT>

     ABD Dışişleri Bakanı Colin Powell, BM silah denetçilerinin 1 Mart'ta BM Güvenlik Konseyi'nin büyükelçiler düzeyinde yapılacak toplantısında bir rapor sunacaklarını söyledi. 
     Powell, gazetecilerin, Fransa'nın 14 Mart'ta bakanlar düzeyinde bir toplantı yapılması yönündeki önerisini destekleyip desteklemedikleri sorusunu yanıtsız bıraktı. 
     Güvenlik Konseyi tarafından belirlenen takvime göre, BM Silah Komisyonu UNMOVIC Başkanı Hans Blix ile Uluslararası Atom Enerjisi Ajansı IAEA Başkanı Muhammed El Baradei'nin, her 15 günde bir çalışmalarıyla ilgili rapor sunması gerekiyor. 
     Bu takvime göre, bir sonraki rapor sunum toplantısı 1 Mart 2003'te yapılacak. 
     
     EL BARADEİ 
     IAEA başkanı Muhammed El Baradei, Irak'ın nükleer silah programını tamamen ortadan kaldırıp kaldırmadığının anlaşılması için 6 ay daha süreye ihtiyaçları olduğunu söyledi. 
     BM Güvenlik Konseyi'nde dün yapılan toplantıdan sonra Amerikan CNN televizyonuna demeç veren El Baradei, ''Nükleer program konusunda denetimleri tamamlamak için yaklaşık 6 aya ihtiyaç var'' dedi. 
     Güvenlik Konseyi toplantısında sunduğu raporda, ekiplerinin Irak'ta nükleer faaliyete ilişkin kanıt bulamadığını söyleyen El Baradei, Irak'ın kendileriyle akılcı bir işbirliği yaptığını belirtti. 
     El Baradei, ''Askıda kalan konulardan en önemlisi, Iraklıların ellerinde kimyasal ya da biyolojik silah bulunmadığına dair kanıt getirmeleri. Bunu gösteren belgeleri yoksa, o zaman bilim adamlarıyla Irak dışında özgür görüşmeler yapılır, bu da Bağdat'ın silahsızlandığını Konsey'e kanıtlar'' dedi. 
     
     İNGİLTERE'NİN BM BÜYÜKELÇİSİ 
     İngiltere'nin BM nezdindeki büyükelçisi Jeremy Greenstock, ABD ve İngiltere'nin gelecek hafta içinde BM Güvenlik Konseyi'ne Irak konusunda ikinci bir karar tasarısı sunabileceklerini söyledi. 
     BBC televizyonunda dün, gece haberleri programına konuk olan Büyükelçi Greenstock, ''ABD ile İngiltere'nin gelecek hafta Konsey'e sunacak bir tasarılarının olduğunu sanıyorum. Bunun için kesin tarihi yarından itibaren görüşmeye başlayacağız'' dedi. 
     





</TEXT>
</DOC>
