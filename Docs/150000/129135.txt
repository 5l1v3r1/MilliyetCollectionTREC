<DOC>
<DOCNO> 129135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur14.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki Alasya'ya 17 saat gözaltı.. 
</HEADLINE>
<TEXT>

     Yeğeniyle birlikte sahibi olduğu restoranda kaçak elektrik kullanıldığı iddiasıyla hakkında açılan davada ifadesine başvurulamadığı için dün gözaltına alınan Sanatçı Zeki Alasya, mahkemeye ifade verdikten sonra serbest bırakıldı. 
     Zeki Alasya'nın, Sarıyer'de yeğeni Mehmet Reşat Alasya ile sahibi bulunduğu ''Balıklama'' adlı restoranda 1.5 yıl önce inceleme yapan BEDAŞ görevlileri, kaçak elektrik kullanıldığı iddiasıyla Sarıyer Cumhuriyet Savcılığı'na suç duyurusunda bulunmuştu. 
     Savcılık soruşturması sonucunda hakkında ''enerji hırsızlığı'' suçunu düzenleyen TCK'nın 491. maddesi uyarınca 6 ay ile 3 yıl arasında hapis cezası istemiyle asliye ceza mahkemesinde dava açılan Sanatçı Alasya'nın, duruşmalara katılıp ifade vermediği gerekçesiyle gıyaben tutuklanması kararlaştırılmıştı. 
     Bu karar uyarınca harekete geçen Asayiş Şube Müdürlüğü İnfaz Büro Amirliği ekiplerince dün akşam gözaltına alınan Alasya, geceyi şubede geçirdikten sonra sabah saatlerinde Sarıyer Adliyesi'ne sevk edildi. 
     Sarıyer Asliye Ceza Mahkemesi'nde ifade veren Zeki Alasya, 40 yıldır her konuda Türkiye'ye hizmet veren bir kişi olduğunu ve böyle bir suçu işlemesinin mümkün olmadığını savunarak, iddiayı reddetti. 
     Alasya ayrıca, bu konuyla ilgili daha önce mahkemede ifade verdiğini belirterek, yeniden ifade vermesi gerektiğini bilmediğini söyledi. 
     Sanatçı Alasya, ifadesine başvurulduğu için hakkındaki gıyabi tutuklama kararının kaldırılması üzerine serbest bırakıldı. 
     





</TEXT>
</DOC>
