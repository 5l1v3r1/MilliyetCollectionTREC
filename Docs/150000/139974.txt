<DOC>
<DOCNO> 139974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/dunya/dun03.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben silahsızlandırırım’ 
</HEADLINE>
<TEXT>

     LONDRA Milliyet 

     Halkın büyük bölümünün savaşa karşı olmasına rağmen Irak konusunda ABD’ye aktif destek veren İngiltere Başbakanı Tony Blair, kendisine yöneltilen eleştirilerden iyice bunalmış olmalı ki, savunmasında mantık sınırlarını zorlayarak Saddam Hüseyin’i silahsızlandırma misyonunu tek başına dahi üstleneceğini iddia etti. 
     "The Guardian" gazetesine açıklamalarda bulunan Blair, kendi tutumunun ABD’nin pozisyonundan bağımsız olduğunu vurgulayarak, ABD ister katılsın, ister katılmasın, tek başına da olsa, kendisini bu misyona adadığını söyledi. Blair, "Eğer Amerikalılar Saddam’ı silahlarından arındırma işine karışmasalardı, böyle bir göreve katkıda bulunmaları için onları zorlardım" diye konuştu. 
     
     Hitler gibi 
     Kendisinin popüler ve kolay olan yolu değil, doğru olanı seçtiğini ileri süren Blair, Saddam’ı Nazi diktatörü Adolf Hitler’e, bugün savaşa karşı çıkanları da, Hitler’e taviz verenlere benzetti. 
     Tony Blair, Avam Kamarası’nda geçen çarşamba Irak konusundaki tutumu aleyhine verilen önergeyi destekleyen kendi partisinden 121 milletvekilini de kıyasıya eleştirdi. 
     



 DÜNYA 













</TEXT>
</DOC>
