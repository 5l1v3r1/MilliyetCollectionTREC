<DOC>
<DOCNO> 145523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko28.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan Hükümetle ip kopmaz, neticede hükümetimizdir 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Tuncay Özilhan, hükümetle iplerin kopmasının söz konusu olmadığını belirterek, ''Yani neticede hükümetimizdir. Demokratik sistem içinde 5 sene iktidardadır. Diyalogumuz devam ediyor ama bu ikazlarımızı dönem dönem kamuoyu önünde yapacağız'' dedi. 
     Özilhan, ''Bağımsız Düzenleyici Kurumlar ve Türkiye Uygulaması'' başlıklı raporun açıklandığı toplantının ardından gazetecilerin sorularını yanıtladı. 
     Gazetecilerin sorularına önce yanıt vermek istemeyen Özilhan, ''Herhangi bir konuşma, toplama yapmayacağım. Konuşma metni elinizde, bu metnin sulanmasını istemiyorum'' dedi. 
     TÜSİAD Başkanı, gazetecilerin ısrarlı soruları üzerine, ABD'nin Türkiye'ye sağlayacağı kaydedilen 1 milyar dolarlık kaynağın hibe mi yoksa kredi olarak mı kullanılmasını uygun olacağına ilişkin soruya karşılık, bunun kredi olarak kullanılmasında fayda olduğu düşüncesini dile getirdi. 
     Tuncay Özilhan neticede 7-8 milyar dolar civarında olan düşük faizli ve uzun vadeli bu kaynakla Türkiye'nin 10-15 yıllık vade içinde borçlarını erteleme ve zamana yayma imkanı bulacağına dikkat çekti. 
     Özilhan, ''Türkiye'nin en önemli sıkıntısı reel faizlerin yüksekliği ve vadenin çok kısa olmasıdır. Bu vadenin zamana yayılması Türkiye'nin kısa vadeli borçlarının baskısının altından kalkmasıdır'' dedi. 
     Türkiye'nin dış politikasında ve ekonomisinde çok dikkatli olmak zorunda bulunduğunu belirterek, AB ve ABD ile ilişkilerin muhakkak geliştirilmesini isteyen Özilhan, ''Ekonomisinde de kırılganlığı devam ediyor. Programa çok yakın bir şekilde, iyi şekilde uyması gerekir diye düşünüyorum. Türkiye'nin bu sene savaşın getireceği yüklerden dolayı böyle bir kredinin iç borç çevirmede muhakkak katkısı olacaktır. Ama, yeterli olacak mıdır bunu zaman gösterecektir'' değerlendirmesinde bulundu. 
     
     BORÇLARIN ÇEVRİLMESİNDE HERHANGİ BİR ENDİŞEM YOK 
     ''Ekonomi çevreleri bunu olumlu mu algılar '' sorusuna da Özilhan, ''Olumlu algılaması lazım. Neticede iç borç çevirmenin üzerindeki baskının azalmasını icap ettirir. Yeterli midir, bana göre yeterli değildir ama, önümüzdeki dönemde bu gelişmeleri hep beraber göreceğiz'' dedi. 
     Özilhan, ''Hükümet ile ipler koptu mu '' sorusuna da şu yanıtı verdi 
     ''Hayır hükümetle ip kopmaz. Yani neticede hükümetimizdir. Demokratik sistem içinde 5 sene iktidardadır. Biz evvelden söylediğimiz gibi ikazlarımızı yapacağız. Diyalogumuz devam ediyor ama bu ikazlarımızı dönem dönem kamuoyu önünde yapacağız.'' Bir gazetecinin, bazı çevrelerde borçların çevrilmesi konusunda endişeler bulunduğunu anımsatması üzerine de, ''Herhangi bir endişem yok. Ama neticede hükümetin alacağı tedbirler ve uygulayacağı politikalar bunun üzerinde etken olacaktır'' dedi. 
     




</TEXT>
</DOC>
