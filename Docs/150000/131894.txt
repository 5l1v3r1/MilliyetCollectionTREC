<DOC>
<DOCNO> 131894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/guncel/gun01.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Umudumuz AB’de 
</HEADLINE>
<TEXT>

Deprem Erken Tahmin Sistemi, yüklü telefon ve internet masrafları yüzünden aksayınca İTÜ, projeyi yürütecek maddi desteği almak için AB’ye başvurdu 
     SERHAT OĞUZ 

     İTÜ Elektrik Elektronik Bölümü öğretim üyesi Dr. Berk Üstündağ’ın öncülüğünde geliştirilen ve bugüne kadar çok sayıda depremi önceden belirlediği iddia edilen Deprem Erken Tahmin Sistemi, maddi yetersizlikler nedeniyle aksamaya başladı. Çareyi AB’de arayan İTÜ, AB 6. Çerçeve Programı kapsamında bilimsel projelere verilen maddi desteği almak için başvuru yaptı. Kabul edilirse, Avrupa’da da kurulacak istasyonlarla proje uluslararası boyuta taşınacak. 
     Marmara, Ege ve İç Anadolu’da kurulan 13 istasyonla veri toplayan Kayaç Gerginlik İzleme Yöntemiyle Deprem Tahmin Sistemi, telefon ve internet masraflarına yenik düşmüştü. Kimi istasyonda telefon faturası kabarıyor diye veri alınamadı, kimi istasyon ise başında kimse olmadığı için kaldırıldı. İstasyonların çoğunda da altyapı sorunları yaşanıyor. 
     
     ALTYAPI DA YETERSİZ 
     Üstündağ, yaşadıkları sorunları sponsorlar aracılığıyla kısmen çözdüklerini ancak sistemin tam olarak verimli çalışamadığını belirterek, AB’den sağlanacak olan destekle çok daha verimli ve kapsamlı bir sistem kurulacağını söyledi. 
     Ön başvurusu yapılan ve İTÜ önderliğinde Mart ayında esas başvurusu yapılacak olan "deprem tahmini için elektrik alan etkileşimli fiziksel parametrelerin füzyonu ve çok amaçlı veri hizmet sistemi" için şu ana kadar 10 ülkeden 17 katılımcı üniversite ve enstitüyle ortak çalışma kararı alındı. 
     
     80 İSTASYON OLACAK 
     Kurulacak sistem 80 istasyondan oluşacak. Bunların 30 - 60 adedi Türkiye’de yer alacak. İstasyonlardan alınan veriler bir merkezde toplanarak internet üzerinden Dünya’daki tüm bilim adamlarının erişimine açılacak. Projenin maliyetinin yaklaşık olarak yedi milyon euro olacağı tahmin edilirken, AB, projeye onay vermesi halinde, bu bedeli karşılıksız olarak sağlayacak. 
     



 GÜNCEL 

















</TEXT>
</DOC>
