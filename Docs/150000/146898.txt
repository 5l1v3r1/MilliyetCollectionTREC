<DOC>
<DOCNO> 146898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/guncel/gun04.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush yönetimi nasıl yanıldı 
</HEADLINE>
<TEXT>

     Irak’taki savaşı izleyen hemen herkesin cevabını çok merak ettiği bir soru var. "Elinin altında, dünyanın en gelişmiş istihbarat örgütleri, elektronik dinleme ve izleme olanakları, on binlerce analist ve yüzlerce think tank olan Bush yönetimi, nasıl oldu da Iraklıların işgale karşı direneceğini öngöremedi " 
     Sorunun cevabı önemli çünkü, Bush yönetimi sonucu öngörmüş olsaydı dünya kamuoyunu kısa bir savaşa şartlandırmaz, Iraklıların ilk bombaların düşmesiyle Saddam rejimine yüz çevireceği beklentisini yaratmazdı. Bölgeye yapılan yığınak ve işgalin tarzı da boş çıkan bu beklentiye göre şekillendi. Gelişmeleri öngörebilse savaş belki başka bir zamanda, başka bir tarzda olurdu. Şimdi cin şişeden çıktı. ABD savaşı kazanacak belki ama zaferden sonra ülkeyi kontrol edeceği çok kuşkulu. 
     "Nasıl yanıldı " sorusuna iki cevap verilebilir. Birincisi, devasa Amerikan istihbarat aygıtı görevini yapıp Irak’ta ABD’yi bekleyenler konusunda yönetimi uyarmamış ve Pentagon’un Iraklıları hafife almasına neden olmuştur. İkinci ihtimal ise istihbarat örgütleri ve diğer kurumların Bush yönetimini uyardıkları, ama yönetimdeki şahinlerin bu uyarılara kulak tıkadığıdır. 
     Amerikan medyasına sızan haberler ikinci şıkkın ağır bastığını gösteriyor. Peki bir bildikleri mi vardı Yaşadıklarımız bunu söylemiyor. Geriye ne kalıyor Basiretsizlik, aşırı özgüven, acelecilik belki de başka hesaplar... 
     Elinizde tuttuğunuz Milliyet’teki bir haber çok ilginç. Geçen yaz ABD’de yapılan Millennium Challenge 2002 tatbikatında, Irak ordusunu canlandıran kırmızı kuvvetlerin komutanlarının, Saddam’ın şimdi uyguladığı gerilla taktiklerini uygulaması, "kurallara uymuyor" diye engellenmiş. Sonuç Amerikan ordusunun bu taktiklere karşı önlem geliştirmesi bir bakıma önlenmiş. 
     ABD Savunma Bakanı Donald Rumsfeld’in, cephedeki komutanların ısrarla daha fazla asker ve tank istemesine rağmen, savaşı "şok ve dehşet" bombardımanı ve az sayıda askerle kazanabileceğini sanması da başka bir konu. Şimdi komutanlar ateş püskürüyorlar Rumsfeld’e. 
     
     CIA’yi de dİnlemedİler 
     Time’a göre CIA, şubat başında yönetime sunduğu bir raporda "Saddam’ın Fedaileri"nin Amerikan ordusuna gerilla taktikleriyle saldırabileceğini haber vermiş. Dergiye konuşan CIA analisti "İstihbarat ortadaydı ama ne kadar dikkate aldılar bilmiyorum" diyor. 
     10 Mart’ta Kore, Vietnam ve Birinci Körfez Savaşı’nda savaşmış bir grup eski asker Başkan Bush’a yazdıkları mektupta Iraklıların direneceğini ve çok sayıda sivilin öleceğini belirtip, bu savaştan vazgeçmesini istediler. Onlar, olacakları görmüştü. 
     Mart’ın 16’sında Dick Cheney "Iraklıların bizleri gerçekten kurtarıcı olarak karşılayacağına inanıyorum" diyordu. Şahinlerin bu savaşı çok istedikleri anlaşılıyor. 
     
     


GÜNCEL 






















</TEXT>
</DOC>
