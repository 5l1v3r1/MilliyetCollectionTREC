<DOC>
<DOCNO> 100951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun15.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
El Irak gazetesi "Irak Amerikalı saldırganlara mezar olacak" 
</HEADLINE>
<TEXT>

     El Irak gazetesi, Amerikan saldırısı halinde ''Irak'ın Amerikalı saldırganlara mezar olacağını'' yazdı. 
     El Irak'taki haberde, ''Devlet Başkanı Saddam Hüseyin'i destekleyen Irak halkı, Irak'ı Amerikalı saldırganlara mezar edecek ve saldırganların cesetlerini de vahşi hayvanlara bırakacak'' ifadesi kullanıldı. 
     ABD Başkanı George Bush'un Irak'a saldırı planlarının, tıpkı babası Bush'un Körfez Savaşı'ndaki planları gibi başarısızlığa uğratılacağı belirtilen haberde, ''Bush yeni bir askeri mağlubiyetle tanışacak ve lanetle anılacak'' denildi. 
     ABD'nin ''uluslararası hukuk ya da ilahi yasadan bihaber kovboyların yöntemi olan orman kanunları'' uyguladığı belirtilen haberde, ''ABD, atom bombası attığı Hiroşima ve Nagazaki'den başlayıp, 8 atom bombasına denk gelecek kadar bomba attığı Irak'tan geçerek bütün dünyada insan haklarını ihlal ediyor'' ifadesine yer verildi. 
     





</TEXT>
</DOC>
