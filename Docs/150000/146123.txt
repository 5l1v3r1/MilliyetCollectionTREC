<DOC>
<DOCNO> 146123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/yasam/yas01.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine A-310, yine aynı kaptan pilot 
</HEADLINE>
<TEXT>

Kaptan Pilot Erol Mısır. 7 Şubat’ta kullandığı "Aksu" uçağı kaçırıldı, korsan 15 saniyede yakalandı. Tarih 29 Mart. "Ergene" uçağı kaçırıldı, pilot yine Mısır... 
     İSTANBUL Milliyet 

     İstanbul - Ankara seferi yaparken kaçırılan A 310 tipi "Ergene" adlı uçağın Kaptan Pilotu Erol Mısır, şubat ayında da aynı olayı yaşadı. Mısır, 7 Şubat akşamı kaçırılan Malatya - Ankara - İstanbul seferini yapan "Aksu" adlı THY uçağının da pilotuydu. Hava korsanı 15 saniyede etkisiz hale getirilmişti. 
     Malatya - İstanbul seferini yapan Ankara aktarmalı THY uçağı, Atatürk Havalimanı’nda yolcular indikten sonra, iki hostesiyle birlikte yolcu Ali İlker Durbak tarafından rehin alındı. İki saat ecel teri döktüren Urbak, Özel Tim operasyonuyla etkisiz hale getirildi. Aşırı alkollü olduğu öne sürülen Urbak’ın 10 mumu birleştirip dinamit görüntüsüne benzeterek eylemi gerçekleştirdiği anlaşıldı. Uçakta Suriye lideri Esad’la görüşmek üzere Şam’a gidecek olan Başbakanlık Dış Politika Başdanışmanı Prof. Dr. Ahmet Davutoğlu da vardı. Moskova’ya gitmek istediğini belirten Urbak, acil çıkış kapasından içeri giren Özel Tim’e "Beni öldürmeyin" diyerek teslim oldu. 
     Mısır, 1.5 ay sonra da aynı olayı yaşadı. Uçak yine A 310’du ve yine Ankara seferindeydi. Mısır’ın yönetimindeki İstanbul - Ankara seferini yapan, A 310 tipi "Ergene" adlı uçağı rehin alan korsan, rotanın Berlin’e yönelmesini istedi. Ve korsanın üzerinde yine patlayıcı değil, mum vardı. 
     
     Erdem Korsanı fark etmedik 
     SALİHA ÇOLAK Ankara 

     AKP’li Vahit Erdem, uçak Atina Havaalanı’nda beklerken cep telefonu ile Milliyet’e nasıl kaçırıldıklarını anlattı. "Bir şeyler olduğunu anladık ama kaçırıldığımızı gösterecek herhangi bir işaret yoktu" diyen Erdem, şunları söyledi "Ankara’ya inmek üzereydik, pilot İstanbul’a döneceğimizi söyledi. Bir süre sonra da yeni bir anonsla Atina’ya indiğimiz, daha sonra da Berlin’e gideceğimiz bildirildi. Bu anonsla biz uçağın kaçırdığına kanaat getirdik." Erdem, şöyle devam etti "Hava korsanlarına ilişkin bir işaretle karşılaşmadık. Uçağı kaçıranları görmedik. Yolcu kabininde kaçırmayla ilgili bir olay yaşanmıyor. Kokpiti ele geçirmişler. Bize hakaret etmediler. Her şey sakin." Bir başka yolcu da teröristin profesyonel biri olduğunu belirtti. 
     
     4 vekil, 1 eski bakan var 
     Kaçırılan THY uçağında CHP Şanlıurfa milletvekili Mahmut Yıldız, AKP Aksaray milletvekili Ali Rıza Alaboyun, AKP Kırıkkale milletvekili Vahit Erdem, AKP Balıkesir milletvekili Turan Çömez, ANAP’lı eski bakanlardan Işın Çelebi, Başbakanlık Başmüşaviri Kaan Aytoğul, Vakıfbank Genel Müdürü Ahmet Kaçar ve 3 yardımcısı ile SPK Başkan Yardımcısı Kubilay Timuçin yer aldı. Uçağın yeniden Ankara’ya gelme ihtimali üzerine özel timler havalimanına gönderildi. 
     


YAŞAM 



















</TEXT>
</DOC>
