<DOC>
<DOCNO> 147329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sontur03.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Türkiye'nin niyeti ile ilgili müttefiklerde şüpheler varmış" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, NATO Konseyi Dışişleri Bakanları toplantısına katılmak üzere Brüksel'e gitti. 
     Gül, Ankara'dan ayrılmadan önce Esenboğa Havaalanı'nda yaptığı açıklamada, bugün Brüksel'de yapılacak NATO Konseyi toplantısının kritik bir dönemde yapıldığına dikkat çekerek, toplantı çerçevesinde Irak savaşıyla ilgili durumun ele alınacağını kaydetti. 
     Bakan Gül, NATO ile AB arasındaki stratejik ortaklık ilişkileri çerçevesinde Makedonya'daki NATO gücünün yerini AB gücüne bırakacağını hatırlattı. 
     Abdullah Gül, NATO'nun Patriot füzeleri ve Awacs uçaklarıyla olası bir saldırıya karşı Türkiye'ye koruma sağladığını da anımsatarak, bugünkü toplantıda olağanüstü bir göç hareketi karşısında alınacak tedbirlerin de ele alınacağını bildirdi. 
     Görüşmeler çerçevesinde Türkiye'nin Kuzey Irak'la ilgili pozisyonunu bir kez daha anlatacağını belirten Gül, şunları kaydetti 
     ''Bazı müttefik ülkelerde Türkiye'nin niyetiyle ilgili çeşitli şüpheler olduğu ortaya çıktı. Ne yazık ki bunlar bazen çok sesli olarak dile getirildiği için Türk ekonomisine de zararı dokunuyor. Sanki Türkiye savaşın içindeymiş gibi, sanki Türkiye Kuzey Irak'ta bir operasyon veya bir işgal içindeymiş gibi bir görüntü verilmiştir. Bu da özellikle turizm sektörüne çok büyük zarar verdi.'' Gül, bu konuyu da muhataplarıyla ele alacağını ve bu beyanların Türkiye'ye verdiği zararı anlatacağını kaydetti. 
     Brüksel'de NATO Genel Sekreteri George Robertson'la da bir araya geleceğini söyleyen Gül, Robertson'un gelecek dönemde Ankara'ya ziyaretinin söz konusu olduğunu bildirdi. 
     
     DENKTAŞ'IN ÖNERİSİ 
     Gül, KKTC Cumhurbaşkanı Rauf Denktaş'ın yeni Kıbrıs önerisine ilişkin görüşünün sorulması üzerine, bu öneriyi olumlu bulduğunu belirterek, Lahey'de Annan palanıyla ilgili sonuç alınamamasına rağmen kapıların kapalı olmadığını söylediklerini hatırlattı. 
     Kıbrıs'ta çözüm bulunması için hep gayret içinde olduklarını ifade eden Gül, bu adımın önemli olduğunu belirterek şöyle devam etti 
     ''Çünkü bu adımlar güvenin inşa edilmesiyle ilgili, arkası gelecektir. 8 Nisan'da Belgrad'daki Balkan zirvesine ben ve Sayın Başbakan katılacağız. Yunanistan'dan da başbakan ve dışişleri bakanı katılacak. Aramızda toplantı yapacağız ve umuyorum ki önemli gelişmeler söz konusu olacaktır.'' Abdullah Gül, 8 Nisan'da Belgrad'da düzenlenecek Balkan zirvesi sırasında bu konuyla ilgili bir toplantı yapacaklarını da kaydetti. 
     Bakan Gül, ABD Dışişleri Bakanı Colin Powell'ın ziyaretine ilişkin soru üzerine de görüşmelerin iki ülke ilişkileri için çok faydalı olduğunu bildirdi. 
     





</TEXT>
</DOC>
