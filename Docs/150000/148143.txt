<DOC>
<DOCNO> 148143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/soneko32.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik borcu olan abonelere ödeme kolaylığı... 
</HEADLINE>
<TEXT>

     Türkiye Elektrik Dağıtım A.Ş. TEDAŞ Genel Müdürü Haşim Keklik, elektrikte 2002 sonu itibarıyla 2 katrilyon lirayı aşan abone borçlarının ödenmesi konusunda yeniden yapılanmaya gidildiğini ve bazı kolaylıklar getirdiklerini açıkladı. 
     Keklik, düzenlediği basın toplantısında, şirketin abonelerinden 2 katrilyon liranın üzerinde birikmiş alacağı bulunduğunu belirterek, 31 Aralık 2002 tarihine dek birikmiş abone borçlarının tahsili için yeniden yapılanmaya gidildiğini bildirdi. 
     TEDAŞ Genel Müdürü Keklik, yeni düzenlemeyle, borçlu abonelerin her yıl için gerçekleşen toptan eşya fiyatları endeksi TEFE oranında yapılacak hesaplamayla gecikme zammıyla oluşan toplam borçları dondurularak taksitlendirileceğini söyledi. 
     TEDAŞ Yönetim Kurulu'nun bu yönde aldığı kararı açıklayan Keklik, 30 Nisan 2003 tarihine dek borçlarını ödemek isteyen abonelere de indirim uygulanacağını belirtti. 
     Keklik, TEFE'ye göre hesaplanan gecikme zammının, birikmiş borçlarını peşin ödemek isteyen mesken abonelerinden yüzde 20'sinin, tarımsal sulama abonelerinden yüzde 50'sinin, diğer abonelerden ise yüzde 30'unun alınmayacağını bildirdi. 
     Haşim Keklik, peşin ödeme imkanını tercih etmeyen borçulara da mesken aboneleri için azami 6 ay, tarımsal sulama aboneleri için azami 10 ay, diğer aboneler içine azami 12 aya dek olmak üzere taksitlendirme imkanı sağlandığını söyledi. 
     TEDAŞ Genel Müdürü Keklik, şirketin meskenlerden 367 trilyon, tarımsal sulamadan 250 trilyon, sanayiden 150 trilyon, ticaretten 1 trilyon, diğer abonelerden ise 350 trilyon anapara alacağı bulunduğunu belirterek, son uygulamayla 7.5 milyon aboneye bir fırsat tanındığını sözlerine ekledi. 
     Keklik, Uluslararası Para Fonu'nun IMF elektrik fiyatına zam istemesiyle ilgili soruya karşılık elektriğe Aralık ayından beri zam yapılmadığını, hatta indirime gidildiğini hatırlatarak bu durumun kendi ödemelerini olumsuz etkilemediği yanıtını verdi. 
     Haşim Keklik, özelleştirme ile ilgili bir başka soru üzerine de dağıtım ağının 33 bölge şeklinde yapılandırılması üzerinde çalıştıklarını belirterek, çalışmaların yıl sonu itibariyle hazır olabileceğini kaydetti. 
     





</TEXT>
</DOC>
