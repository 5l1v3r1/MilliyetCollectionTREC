<DOC>
<DOCNO> 101034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sontur10.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Ünlü "YTP ile birlikte hareket etmiyorum" 
</HEADLINE>
<TEXT>

     Devlet Bakanı Fikret Ünlü, Başbakan Bülent Ecevit'e bağlı olarak görevini sürdürdüğünü, ancak parti kimliği konusunda en küçük bir tereddütün oluşması durumunda DSP'den ve bakanlıktan ayrılacağını söyledi. 
     Milletvekili aday adayı olmak için spor teşkilatındaki görevlerinden ayrılanları makamında kabul eden Ünlü, burada yaptığı açıklamada, Başbakan Ecevit'e bağlılığının sürdüğünü ve görevinin başında olduğunu bildirdi. 
     Ünlü, gazetecilerin, ''Siz ne zaman istifa ediyorsunuz '' sorusu üzerine, şöyle dedi 
     ''Biliyorsunuz, bakanlar için istifa zorunluluğu yok. Yeni Türkiye Partisi ile birlikte hareket etmem söz konusu değil. Bu parti için kulis yapmam da düşünülemez. Zaten, bir bakanın bu tür incelikleri düşünecek zamanı da yok. Ama bu partiye geçen arkadaşlarla da geçmişten gelen dostluklarımız var. DSP'de bakan olarak huzur içinde görev yapıyorum.'' Bakan Ünlü, kızı Oya Ünlü'nün Devlet Bakanı Kemal Derviş ile birlikte politika yapacağını açıklamasıyla ilgili olarak da şunları kaydetti 
     ''Kızım başka, ben başka tabii... Kendisine başarılar diliyorum. Bir bakanın görevde kalması için 2 koşul vardır. Görevindeki başarısı ve parti kimliği. Bu iki konuda da takdir Başbakan'a aittir. Parti kimliğim konusunda en küçük bir tereddüt olursa, hem bakanlıktan hem de partiden ayrılırım.'' Ünlü, ayrıca Devlet Bakanı Derviş'in 4 Kasım'da Türkiye'yi istikrarlı ve güçlü bir hükümete kavuşturmak için çaba harcadığını ifade ederek, ''Türkiye için büyük düşünceler taşıyor. Kendisiyle ilgili hiçbir beklentisi olmadığını biliyorum ve bu çabalarına saygı duyuyorum'' diye konuştu. 
     





</TEXT>
</DOC>
