<DOC>
<DOCNO> 101191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sontur17.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın "Seçimden sonra 3. MC hükümeti kurulur" 
</HEADLINE>
<TEXT>

     SHP Genel Başkanı Murat Karayalçın, seçimlere sol partilerin ittifakının sağlanamadan gidildiğini belirterek, ''Görünen o ki seçimler sonrası 3. Milliyetçi Cephe Hükümeti kurulacak'' dedi. 
     Karayalçın, SHP Kurucular Kurulu toplantısında yaptığı konuşmada, seçimler sonrasında milliyetçi cephe hükümetinin kurulmasından faturasını SHP'nin değil, solda birlik çağrısına uymayanların ödeyeceğini ifade etti. 
     İttifaka karşı çıkan partilerin kurumsal ittifak yerine, bireysel ittifak kurduklarını ileri süren Karayalçın, solda birlik arayışında olan partilere ve Kemal Derviş'e seçimlere bir sol çatı partisi altında girilmesini önerdiklerini ifade etti. Karayalçın, ''Biz Milli Takım kuruyoruz diyorlar. Ne Milli Takımı, mide takımı kuruyorlar'' dedi. 
     Önerdikleri çatı partinin 4 Kasım'a kadar varlığını sürdüreceğini 3 aylık bir partinin genel başkanlığını Erdal İnönü'ye önerdiklerini ve kabul edildiğini anlatan Karayalçın, Kemal Derviş'i de Başbakan adayı olması önerisinde bulunduklarını kaydetti. 
     SHP üyelerinden bazılarına milletvekili adayı olması için haber gönderildiğini belirten Karayalçın, ''Muhtemelen değil, yüzde yüz solcuyuz. Bizim hiçbirimizin bireysel beklentisi yok'' diye konuştu. 
     Solda birlik için ellerinden geleni yaptıklarını ancak sonuç alamadıklarını dile getiren Karayalçın, bunun sorumlusunun birlik çağrısına uymayanlar olduğunu ifade etti. 
     Karayalçın, SHP'nin 2 ayda 68 il, 219 ilçede örgütlendiğini buna karşın partisinin seçimlere sokulmadığını ifade ederek, ''SHP artık bir arayış içinde olmayacaktır'' dedi. 
     





</TEXT>
</DOC>
