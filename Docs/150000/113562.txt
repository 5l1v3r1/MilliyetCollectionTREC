<DOC>
<DOCNO> 113562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/ekonomi/eko11.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur fark’ eylemine çıktı 
</HEADLINE>
<TEXT>

     EKONOMİ SERVİSİ 

     Kamu Emekçileri Sendikaları Konfederasyonu KESK üyeleri, maaş artışlarında enflasyondan doğan farklarının ödenmemesini protesto amacıyla yurt genelinde kitlesel gösteriler yaptılar. 
     KESK üyeleri, İstanbul Aksaray’da basın açıklaması, Kadıköy’de ise oturma eylemi yaptılar. Aksaray Metro İstasyonu’na yürümek isteyen memurlara polisin izin vermemesi üzerine gerginlik yaşandı. Kadıköy’de Belediye bahçesinde yapılan eylem sırasında isimlerin yazılması tepkilere yol açtı. 
     Basın açıklamasından sonra KESK Genel Başkanı Sami Evren ve yöneticiler Güven Gerçek, Sevgi Göyçe, Tüm Bel - Sen Genel Sekreteri Hüseyin Ayyıldız ve şube yöneticileri Şeyhmuz Erol, Songül Beydilli, Rabia Tuncer, Dursun Doğan, Adil Özdemir’in de aralarında bulunduğu 12 kişi gözlem altına alındı. Ankara, Bursa, Adana, Antalya, Konya, Trabzon, İzmit, Kayseri, Eskişehir, Çorum, Çanakkale, Tunceli, Sakarya, Aydın, Sivas, Diyarbakır ve Manisa’da da eylemler yapıldı. 
     
     CHP otobüsü kavgası 
     İzmir’deki eylemde, CHP’nin seçim otobüsünün kullanılması nedeniyle kavga çıktı. CHP seçim otobüsünden yayımlanan müzik eşliğinde halay çekilmesi, bazı katılımcıların tepkisine yol açtı. Tepkiciler, "IMF’yi protestoya geldik. IMF demek Kemal Derviş demektir. Derviş CHP demektir" diye bağırdı. Tartışma otobüsün üzerindeki yazılar KESK afişleri ile kapatılmasıyla yatıştı. 
     



 EKONOMİ 























</TEXT>
</DOC>
