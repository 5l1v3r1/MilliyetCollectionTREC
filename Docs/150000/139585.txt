<DOC>
<DOCNO> 139585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/siyaset/siy99.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu.. 
</HEADLINE>
<TEXT>

Işıkara’ya fizik tedavi      ALP CEVHERSÖZ Bolu DHA 

     Kandilli Rasathanesi Danışmanı Prof. Dr. Ahmet Mete Işıkara, sırtındaki ağrıların artması üzerine, Bolu Fizik Tedavi ve Rehabilitasyon Hastanesi’nde tedavi görmeye başladı. "Bambu" adı verilen bir hastalığa yakalandığını belirten Işıkara, "Deprem çalışmalarına devam etmek için kendimi revizyona aldım" dedi. 
     
Erdoğan’ın uçağı tehlike atlattı      AYDIN HASAN Ankara 

     AKP Genel Başkanı Recep Tayyip Erdoğan’la birlikte bazı bakanlar ve çok sayıda gazeteciyi taşıyan THY’nin RC 100 Gaziantep uçağı, hidrolik sistemindeki arıza nedeniyle havalandıktan yaklaşık 15 dakika sonra kalkış yaptığı Ankara Esenboğa Havaalanı’na zorunlu iniş yapmak zorunda kaldı. Erdoğan, "Heyecan hissetmedim. Kaptan da gayet güzel bir şekilde indirdi. Allah beterinden korusun" dedi. 
     
17 ihale sanığı beraat etti      ESRA ALUS İstanbul 

     İstanbul Büyükşehir Belediyesi’nin billboard ilan panosu ihalelerine fesat karıştırıldığı iddiasına ilişkin yargılanan AKP Genel Başkanı Recep Tayyip Erdoğan’ın da aralarında bulunduğu 17 sanığın beraatı, milletvekili seçilen İdris Naim Şahin’in dosyasının ise ayrılması kararlaştırıldı. İstanbul 13. Asliye Ceza Mahkemesi’ndeki duruşmaya, tutuksuz yargılanan sanıklardan katılan olmadı. 
     



 SİYASET 











</TEXT>
</DOC>
