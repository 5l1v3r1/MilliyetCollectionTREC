<DOC>
<DOCNO> 121418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur09.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Kimse rehin tutulmasın" 
</HEADLINE>
<TEXT>

     Sağlık Bakanı Recep Akdağ, ilk genelgesinde sağlık kuruluşlarından, hastane masrafları ödenmediği gerekçesiyle hastaların, bebek ve annelerin rehin tutulmamasını istedi. 
     Bakan Akdağ, 81 il valiliğine gönderdiği genelgede, tüm kamu kurum ve kuruluşlarına ait hastaneler ile özel hastanelerin 24 saat acil sağlık hizmeti vermeleri gerektiğini hatırlatarak, acil sağlık hizmetinin, ihtiyaç duyulduğu andan itibaren kesin tedavi sürecine kadar hiçbir kesintiye uğratılmaksızın yerine getirilmesi gerektiğini kaydetti. 
     Özel ve kamuya ait tüm hastanelerin, bütün acil başvurularını, hastanın sosyal güvencesi veya ödeme gücünü gözetmeksizin kabul etmeleri gerektiğini vurgulayan Akdağ, buna rağmen bazı hastenelerin acil vakaları kabul etmediklerinin belirlendiğini bildirdi. 
     Bakan Akdağ, hastane masraflarını karşılayamadıkları gerekçesiyle hastane idarelerince hastaların taburcu edilmemesi, bebek ve annelerin rehin tutulması ve cenazelerin alıkonulması gibi olumsuz olaylarla da karşılaşıldığını anımsattı. Resmi veya özel hastanelere yapılan acil vaka başvurularında ilgili yönetmelikler ve ilgili mevzuat hükümlerine titizlikle uyulması talimatını veren Akdağ, genelgesinde şunları kaydetti 
     ''-Hastane masrafları ödenmediği gerekçesiyle, hiçbir sağlık kurumunda hastaların, bebek ve annelerin rehin tutulmaması veya cenazelerin alıkonulmaması, -Hastaların sosyal güvencesi olup olmadığına bakılmaksızın, konunun tıbbi etik ve insani yönü gözönüne alınarak, acil sağlık hizmetlerinin layıkıyla sunulması, -Acil hastalarla ilgili idari ve mali işlemlerin tıbbi işlemleri geciktirmesine mahal verilmemesi ve bu işlemlerin daha sonra yerine getirilmesi, -Aksine hareket eden kurum yöneticileri ve sorumluları hakkında ilgili mevzuat uyarınca bakanlığımıza tanınan yetkiler çerçevesinde gerekli kanuni işlemlerin yapılacağının bilinmesi.'' 
     





</TEXT>
</DOC>
