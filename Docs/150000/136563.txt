<DOC>
<DOCNO> 136563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sondun02.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz Türkiye'ye saldırmak gibi bir niyetimiz yok... 
</HEADLINE>
<TEXT>

     Irak Başbakan Yardımcısı Tarık Aziz, ''Türkiye'ye saldırmak gibi bir niyetimiz yok'' dedi. 
     İtalyan Corriere della Sera gazetesinde bugün yer alan demecinde Aziz, şunları söyledi 
     ''Irak, soğuk savaş sonrasında yeni kibirli Amerikan hegemonyasının bedelini ödeyen ilk ülke. Avrupa, daha sonra sıranın kendisine geleceğini anlamak zorunda. Bunu, Amerikalıların NATO'da Türkiye'nin savunma kararının çıkması için nasıl uğraştıklarına ve Patroit füzeleri göndermelerine bakarak görebiliyoruz. Bizim Türkiye'ye saldırma gibi bir niyetimiz yok. Uzun menzilli füzelere bile sahip değiliz.'' ABD'yi 1930'lu yılların Almanyasına benzeten ve ABD Başkanı George Bush'u da ''yeni Hitler''' diye nitelendiren Aziz, ''Güvenlik Konseyi'nin ağzını açmadan itaat etmesini zorla istiyor. Demokrasinin kurallarını değiştirip, en büyük güç emirle kararları aldırtıyor Irak'a saldırmak için BM'nin ikinci kararını bize garanti edin yoksa yalnız hareket edeceğiz diyor'' dedi. 
     Aziz, ABD'nin, Irak'ın El Kaide ile bağlantısı olduğunu öne sürmek için her türlü bahaneyi kullandığını ama böyle bir dayanağın bulunmadığını söyledi. 
     Alman-Fransız planına asker misyonu olduğu için karşı çıkan Aziz, ''BM gözlemcilerinin silahsızlanma misyonuyla Irak'ta bulunduklarını, işgal misyonuna gerek olmadığını'' belirtti. 
     ''Irak, Kosova değil. Burada bir devlet otoritesi var. Ayaklarının üzerinde kalmayı bilir. Eğer savaş olursa savaşa gideceğiz'' diyen Aziz, sahip olmadıklarından kitle imha silahlarını kullanmalarının söz konusu olmayacağını söyledi. 
     Irak Başbakan Yardımcısı Aziz, BM silah denetçilerinin başkanı Hans Blix'e silah depolarının ortadan kaldırıldığına dair kanıtların bulunduğu bir mektup verdiğini bildirdi. 
     Bu arada, bugün Roma'ya gelen ve yarın da Katolik dünyasının ruhani lideri Papa 2. Jean Paul tarafından kabul edilmesi beklenen Aziz, ''Papa'yı Bağdat'a davet etmeyeceğim çünkü çok tehlikeli. Gerçekçi bir şey olmaz. Ben bir Hıristiyanım, Assisi'ye gidip dua edeceğim. Papa'ya da büyük bir saygım var. Savaşın önlenmesi için her gün dua ediyorum'' diye konuştu. 
     Katolik dünyasının ruhani lideri Papa 2. Jean Paul'un Irak'ta bulunan barış elçisi Fransız Kardinal Roger Etchegaray 80 ile ilgili bir soru üzerine Aziz, ''Henüz Vatikan'ın bizim ve ABD arasında bir arabulucuğunu görmüyorum. Kardinal'in özellikle kilisenin barışı desteklediğini söylemek için bize geldiğini sanıyorum. Irak halkının sempatizanı olduğunu söyleyen Kardinal, önümüzdeki günlerde Saddam Hüseyin'e gidecek ve Papa'nın mesajını iletecek'' dedi. 
     Irak krizinde İtalya'nın tutumuyla ilgili soruları da yanıtlayan Aziz, ''Neden Berlusconi bize saldırmak istiyor İtalya'ya ne yaptık Neden Almanya, Fransa, Belçika gibi hareket etmiyor Geçmişte Romano Prodi ile görüştüm ve son zamanlarda da telefonla konuştum. AB'nin yardımını istedim ama daha sonra bir daha görüşmedim'' diye konuştu. 

     
</TEXT>
</DOC>
