<DOC>
<DOCNO> 106290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sontur09.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK üyeleri Kızılay'da eylem yaptı... 
</HEADLINE>
<TEXT>

     Kamu Çalışanları Sendikaları Konfederasyonu KESK üyeleri, taleplerinin dikkate alınması amacıyla Kızılay'da eylem yaptı. 
     Eğitim-Sen 1 Nolu Şube önünde toplanan memurlar, başta KESK Genel Başkanı Sami Evren olmak üzere taleplerini içeren dövizler taşıyarak tek sıra halinde yürüdüler. 
     Memurlar, toplu sözleşme görüşmelerindeki uzlaşmazlık nedeniyle konuyu görüşen Uzlaştırma Kurulu'nun toplantı yaptığı SSK Ankara Hukuk İşleri Müdürlüğü binası önünde toplandılar. 
     KESK Genel Başkanı Evren, burada yaptığı açıklamada, tek sıra zincir oluşturarak taleplerine dikkat çekmek için eylemi gerçekleştirdiklerini, sonuç almak amacıyla 1 Ağustos'tan bu yana mücadelelerini sürdürdüklerini söyledi. 
     İstanbul Valisi Erol Çakır'ın memurların iş bırakma eyleminde baskı uyguladığını, hak arama mücadelelerinin baskı, tehdit ve genelgelerle engellenemeyeceğini anlatan Evren, Çakır hakkında suç duyurusunda bulunacaklarını bildirdi. 
     Evren, hükümetle yürüttükleri toplu sözleşme görüşmelerinin uzlaşmazlıkla sonuçlanmasının ardından, konunun Uzlaştırma Kurulu'na gittiğini ve kurulun bugün raporunu hazırlaması gerektiğini belirterek, taleplerinin kurulda dikkate alınmasını dilediklerini ifade etti. 
     Hükümetin artık kamu çalışanlarının taleplerini görmezden gelemeyeceğini ve hükümetin Bakanlar Kurulu'nda memurlara yapılacak seyyanen zammı 100 milyon lira olarak kabul etmek durumunda olduğunu söyleyen Evren, taleplerinin kabul edilmemesi halinde sert tepki vereceklerini kaydetti. Hükümetin 100 milyon liralık zammı kabul etmesi halinde eylemlerinden vazgeçeceklerini ifade eden Evren, aksi durumda greve doğru giden eylemler düzenleyeceklerini belirtti. 
     Evren, zammın dışındaki taleplerinin de Uzlaştırma Kurulu'nda görüşüleceğini, ayrıca 2003 yılı bütçesinde öngörülen yüzde 20 oranındaki artışı da kabul etmelerinin mümkün olmadığını kaydetti. Evren, bir soru üzerine, fındık üreticisiyle kamu çalışanlarının karşı karşıya getirilmemesi gerektiğini, ''Oradan kıstık, memurlara verdik tartışmasına katılmadıklarını'' söyledi. 
     Açıklamanın ardından memurlar, Eğitim-Sen 1 Nolu Şube önüne döndü. Burada taleplerini dile getiren çeşitli sloganlar atan memurlar, bir süre oturma eylemi yaptıktan sonra dağıldılar. 
     





</TEXT>
</DOC>
