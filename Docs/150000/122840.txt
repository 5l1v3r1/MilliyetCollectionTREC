<DOC>
<DOCNO> 122840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun08.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz The Times gazetesinin Türkiye'nin AB üyeli yorumu 
</HEADLINE>
<TEXT>

     İngiltere'de yayımlanan The Times gazetesi, AB'nin Türkiye'ye üyelik için açık bir takvim vermesi gerektiğini, Türkiye'nin Avrupa'nın bir parçası olma şansını kendisinin kazandığını yazdı. 
     Gazetede, Peter Riddell imzasıyla yayımlanan yorumda, ''Bütün dünya liderleri Türkiye'yi konuşmakla meşgul, zira Türkiye'nin AB üyeliği karmaşık kültürel ve politik meselelerle dolu'' ifadesine yer verildi. 
     Ankara'da son günlerde yaşanan yoğun diplomasi trafiğine dikkat çekilen yorumda, ABD'nin olası Irak operasyonu, Kıbrıs sorunu ve Avrupa Güvenlik ve Savunma Politikası AGSP gibi konuların Türkiye'nin önemini artırdığı belirtildi. 
     Yorumda, Türkiye'nin AB'ye üyeliği konusunun birçok Avrupalı lider için hala son derece hassas bir konu olduğu, genişlemenin sınırı, AB'nin bir Hıristiyan kulübü olup olmadığı, Türkiye'nin dini, nüfusu ve büyüklüğü gibi konuların kafalarda soru işaretlerine yol açtığı kaydedildi. 
     Avrupa Konvansiyonu Başkanı Valery Giscard d'Estaing'in geçen ay Türkiye'nin üyeliğine karşı yaptığı sert açıklamaların Fransa, Almanya ve Belçika'daki birçok Hıristiyan demokrat politikacı tarafından da paylaşıldığını savunan yazar, Avusturyalıların Türkiye'nin üyeliği konusunda çok gönüllü olmadıklarını, Hollanda'da da koalisyonun seçim öncesi dikkatli bir tutum içinde olduğunu yazdı. 
     The Times'ın yazarı Riddell, İngiltere'nin Türkiye'nin yanında ve ona cesaret verici bir tutum içinde olduğunu belirtti ve ''İngiliz hükümeti Türkiye'ye kapının açılmasıyla İslam dünyasının da demokratik reformlara özendirileceğini düşünüyor'' görüşünü savundu. 
     ABD'nin desteğine de dikkat çeken yazar, yorumunda daha sonra şunları kaydetti 
     ''Ancak her şeye rağmen Türkiye'nin üyeliği en az 10 yıl ötede ve yapılması gereken çok şey var. Kopenhag'da kararı verilecek olan şeyse, görüşmelerin ne zaman başlayacağı olacak. ABD'nin de desteğini alan Türkiye açık bir takvim görmek istiyor. İngiltere de bu görüşe destek veriyor. Kuşkucu kesim ise zamanlamanın esnek ve şarta bağlı olmasını istiyor. Şimdi randevu tarihi üzerinde duruluyor. Bunun da yeni hükümetin kendi kredi tarihini oluşturabileceği bir yıllık bir zaman dilimi içinde olabileceği belirtiliyor.'' 
     
</TEXT>
</DOC>
