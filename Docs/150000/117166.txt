<DOC>
<DOCNO> 117166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/soneko24.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford Otosan, "geri çağırma" Türkiye ve Avrupa ile ilgili değil... 
</HEADLINE>
<TEXT>

     Ford Otosan, 2000-2001 model Ford Focus otomobillerin Ford Motor Company tarafından geri çağırılması işleminden Türkiye ve Avrupa'daki Ford Focus kullanıcılarının etkilenmediğini bildirdi. 
     Ford Otosan yetkilileri, geri çağırımın Ford Motor Company'den yani Amerika'dan yapıldığını ve etkilenen araçların sadece Amerika'da üretilen ve satılan araçlar olması nedeniyle Avrupa'da, dolayısıyla Türkiye'de herhangi bir geri çağırmanın söz konusu olmadığını belirttiler. 
     Yetkililer, ''Amerika pazarında satışı yapılan Ford Focus'lar bu pazar için özel olarak üretilmekte ve parça, teknik donanım malzemelerinin büyük bir kısmı da yine bu ülke kaynaklarından karşılanmaktadır. Parça hatası nedeniyle meydana gelen bu arızanın Ford Focus araçların kullandığı ortak teknoloji ile ilgisi yoktur. Bu nedenle Türkiye'de ve Avrupa'da satışı yapılan herhangi bir Ford Focus ile ilgili bir geri çağırma durumu söz konusu değildir'' dediler. 
     Amerikan otomobil üreticileri listesinin ikinci sırasında bulunan Ford, 2000 ve 2001 yıllarında üretilen 572 bin 795 Focus model otomobilini güvenlik sorunları nedeniyle geri çağırmıştı. 
     Konuyla ilgili açıklamada, Zetec motoruyla donatılmış Ford Focus'larda akü kablosu sorunu ya da ön süspansiyon sistemindeki bazı kusurlar saptanması üzerine, bu araçların geri çağrılmasına karar verildiği belirtilmişti. 
     





</TEXT>
</DOC>
