<DOC>
<DOCNO> 118500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur14.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de Erdoğan'ın Başbakanlığı için ara seçim formülü... 
</HEADLINE>
<TEXT>

     CHP Genel Başkanı Deniz Baykal'ın karşı çıktığı, Tayyip Erdoğan'a dışarıdan başbakanlık yolunu açacak Anayasa'nın 109'uncu maddesinde değişiklik konusu, AKP'de görüş ayrılığı yarattı. 
     AKP'de aralarında Abdullah Gül ve Ertuğrul Yalçınbayır'ın da bulunduğu önde gelen isimler de 109'uncu madde değişikliğinin, "Daha başlangıçta bir gerilime neden olacağı" için gündemden kaldırılarak, geçici bir hükümet kurulması, ardından yapılacak ara seçim sonrası Erdoğan'ın başbakanlığında 59'uncu hükümetin kurulması görüşünü savundu. 
     Baykal'ın "Erdoğan'a başbakanlık yolu açılmalı" açıklamasının ardından Erdoğan, bu konuda hukukçularına değişik alternatifli çalışmalar hazırlattı. Bu çalışmalarda ara seçim formülünün Erdoğan'ın başbakanlığa gelme süresini uzatacağı sakıncasından hareketle dışarıdan başbakanlık için 109'uncu madde değişikliğinin denenmesi gerektiği vurgulandı. 
     Ancak Deniz Baykal'ın "Sisteme zarar vereceği" gerekçesiyle 109'uncu maddeye karşı çıkması üzerine parti yönetiminde ağırlıklı görüş 109'uncu madde değişikliğinin ilk aşamada beklemeye alınarak ara seçim formülüne yönelinmesi şeklinde oluştu. 
     Parti yönetimindeki bu ağırlıklı görüşe karşın Erdoğan, 109'uncu maddenin partinin öncelikleri arasından çıkarılmasını kabul etmedi. Erdoğan da 58'inci hükümetin geçici bir hükümet olmasını uygun bulurken, hükümet kuruluşuyla birlikte ara seçime gitmeden de kendisine başbakanlık yolunu açacak 109'uncu madde değişikliği konusunda çabaların eşzamanlı olarak sürdürülmesini istedi. 
     
     ANAYASA TEFERRUAT 

     Erdoğan'ın planına göre hemen kurulacak 58'inci hükümet ve başbakanı geçici bir süre görev yaparken, eşzamanlı olarak Meclis'te kendisine başbakanlık yolunu açacak bir Anayasa değişikliğinden sonra görevi devralacak. Erdoğan'ın bu isteği yakın çevresinde, "Halk 3 Kasım'da Erdoğan başbakan olsun diye oy verdi. Asıl karar budur. Gerisi sadece şekilden ibarettir. Şimdi tüm kanunlar halkın bu kararına uygun hale getirilmeli. 109 da, 76 da, başka Anayasa ya da yasa maddeleri de hepsi teferruattır" diye ifade edildi. 
     





</TEXT>
</DOC>
