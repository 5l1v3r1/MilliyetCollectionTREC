<DOC>
<DOCNO> 147339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sontur13.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'nin düzenlediği mitingde Coca Cola'lar sokağa döküldü 
</HEADLINE>
<TEXT>

     ABD'nin Irak'a karşı yürüttüğü savaşı protesto etmek amacıyla bazı kuruluşlar, halkı, ABD mallarını boykot etmeye çağırıyor. 
     Niğde'de Saadet Partisi SP Gençlik Kolları tarafından düzenlenen ''ABD Mallarını Boykot Mitingi''nde konuşan SP'nin eski İl Başkanı Rıfat Özkan, ABD ve İngiltere'nin, Irak'ta bütün dünyanın gözü önünde insanlık suçu işlediğini söyledi. 
     Irak Savaşı'na karşı kayıtsız kalınmaması gerektiğini ve bu amaçla ABD mallarını boykot etme kararı aldıklarını kaydeden Özkan, şöyle konuştu 
     ''Dünya, Irak'ta yapılan insanlık kıyımını, acı ve gözyaşıyla seyretmektedir. Bugün ABD ve İngiltere'nin kirli işbirliği neticesinde, Irak'ta binlerce masum insan hayatını kaybetmektedir. BM kararı olmadığı halde ve haklılığına hiçbir ülkeyi ikna edemediği halde, bu vahşet, bütün acımasızlığıyla sürmektedir. Bu ortamda elimizdeki en etkili silah, boykot silahıdır. Harcadığımız paranın nereye gittiğini, kimlerin silahına mermi, kimlerin uçağına bomba olduğunu düşünmemiz gerekir. ABD, İngiliz ve İsrail firmalarından alışveriş yapmayalım. Müslüman'ı katleden silahın, merminin parası bizden çıkmasın.'' Basın açıklamasının ardından, temsili olarak Coca cola ve Fanta marka meşrubatlar sokağa döküldü. 
     
     ANTAKYA'DA TÜKODER'DEN, BOYKOT ÇAĞRISI 
     TÜKODER Antakya Şube Başkanı Nihal Mengüllüoğlu de yaptığı açıklamada, ''Tüketiciyi de haklarını da yok eden savaşa karşı gücümüzü kullanmak üzere, duyarlı herkesi, ABD ve suç ortaklarına karşı boykot uygulamaya çağırıyoruz'' dedi. 
     ABD'nin Irak'la savaşının hiçbir haklı gerekçesi bulunmadığını ifade eden Mengüllüoğlu, ciddi boyutlarda katılım beklediklerini kaydederek, ''Bu savaşın durdurulmasını istiyor ve bu doğrultuda tüketimden gelen gücümüzü kullanarak, ABD ve suç ortaklarının mallarını almıyor, herkesi desteğe bekliyoruz'' çağrısında bulundu. 
     





</TEXT>
</DOC>
