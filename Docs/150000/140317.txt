<DOC>
<DOCNO> 140317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko34.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Bütçe büyüklüğü 146.9 katrilyon olarak belirlendi 
</HEADLINE>
<TEXT>

     Maliye Bakanı Kemal Unakıtan, 2003 yılı konsolide bütçe büyüklüğünü, 146.9 katrilyon lira olarak açıkladı. 
     Bakan Unakıtan, 2003 yılı konsolide bütçe tasarısının TBMM'ye sunulması nedeniyle düzenlediği basın toplantısında, temel ekonomik büyüklükler ve bütçe rakamları konusunda açıklamalarda bulundu. 
     Bakan Unakıtan'ın verdiği bilgiye göre, 2003 yılına dönük temel ekonomik büyüklükler büyüme oranı yüzde 5, gsmh deflatörü yüzde 24.4, tefe yıllık ortalama yüzde 25.2, tefe yılsonu yüzde 17.4, tüfe yıllık ortalama yüzde 27.7, tüfe yılsonu yüzde 20, gayrısafi milli hasıla 354.6 katrilyon lira, ihracat 39.2 milyar dolar, ithalat 54.7 milyar dolar olarak belirlendi. 
     2003 yılı konsolide bütçesinde ise bütçe giderleri 146.9 katrilyon lira, gelirleri 100.8 katrilyon lira, açık 46.5 katrilyon lira olarak tespit edildi. 
     
     BÜTÇENİN DAĞILIMI 

     Bakan Unakıtan, bütçe ödeneklerinin harcama alanlarına göre dağılımına göre, 2003 yılında personel giderlerinin 29.5 katrilyon lira, diğer cari giderlerin 9.3 katrilyon lira, yatırım giderlerinin 9 katrilyon lira ve transferlerin de 99.1 katrilyon lira olarak tespit edildiğini bildirdi. 
     Bakan Kemal Unakıtan, bütçenin harcama alanları kalemlerini, transfer ödenekleri içinde faiz ödemeleri için 65.5 katrilyon lira, sosyal güvenlik kuruluşları 14.9 katrilyon lira, vergi iadeleri 6.8 katrilyon lira olduğunu söyledi. 
     Bakan Unakıtan, bütçe gelir tahminlerine ilişkin rakamları ise şöyle açıkladı 
     ''2003 yılında vergi gelirleri 85.9 katrilyon lira, vergi dışı normal gelirler 10.3 katrilyon lira, özel gelir ve fonlar 4.1 katrilyon lira, katma bütçe gelirlerinin 425 trilyon lira olarak gerçekleşeceği tahmin edilmektedir. 
     2003 yılı konsolide bütçesinde yer alan 146 katrilyon 910 trilyon liralık ödenekten, bütçe kanununa konulan hükümle 1 katrilyon lirası yatırımlardan, 281 trilyon lirası ise çeşitli transfer kalemlerinden olmak üzere, toplam 1 katrilyon 281 trilyon lira kesinti yapılmaktadır. Geriye kalan 145 katrilyon 629 trilyon liralık ödeneğin ise tamamı harcanmayacak, 144.8 katrilyon lirası harcamaya dönüşecektir. 
     Bu durumda bütçe giderlerinin GSMH'ye oranı yüzde 40.8, bütçe gelirlerinin GSMH'ye oranı yüzde 28.4, bütçe açığının GSMH'ye oranı ise yüzde 12.4 olarak tespit edildi.'' 
     
     "FAİZ DIŞI FAZLA HEDEFİ TUTTURULDU" 

     Maliye Bakanı Unakıtan, 2003 yılı bütçesinin gündemdeki gelişmelere bağlı olarak gecikmeye maruz kaldığını kaydederek, ''Ancak, bugün her şey tamamlandı ve bugün 2003 Yılı Bütçesi Kanun Tasarısı'nı hükümetimiz Meclis'e sunuyor'' dedi. 
     3 Kasım seçimleri nedeniyle 57. hükümet tarafından hazırlanan 2003 Yılı Mali Bütçe Kanun Tasarısı'nın kanunlaşmasının mümkün olamadığını anlatan Unakıtan, 58. hükümetin programına uygun bütçeyi yapabilmek için gerekli süreyi elde edebilmek amacıyla, 2003 yılı için ilk 3 aylık dönemini kapsayan geçici bütçe uygulamasına gittiğini kaydetti. 
     Hükümetin ilk bütçesi olan 2003 bütçesinin verimlilik, etkinlik ve tasarruf anlayışı içinde titiz bir şekilde hazırlandığını ve bugün TBMM'ye gönderileceğini kaydeden Unakıtan, şöyle konuştu 
     ''58. Hükümet tek parti iktidarı ile sağlanan güven ortamında ekonomiyi normal işleyişine döndürmek, kamu maliyesini sağlıklı bir yapıya kavuşturmak mali disiplini sağlamak, reel faizleri düşürmek, özel kesim yatırımlarını canlandırmak ve böylece istikrarlı bir büyümeyi sağlamak üzere mevcut ekonomik programı güçlendiren bir bütçe hazırlamış bulunmaktadır. 
     Bugün Sayın Başbakan'ın açıkladığı ek tedbirlerle birlikte toplam kamu sektöründe yüzde 6.5 olarak önceden ilan ettiğimiz faiz dışı fazla hedefi tutturulmuş bulunmaktadır. 
     2003 yılı tüm kamu sektörü için tasarruf ve etkinlik yılı olacaktır.'' 
     
     EK VERGİLER 

     Maliye Bakanı vergilerle ilgili olarak da ''bu yıl ödenecek emlak vergisi kadar ek emlak ve ek motorlu taşıt vergisi almamız zarureti hasıl olmuştur'' dedi. Unakıtan, söz konusu vergilerin geçici olduğunu ve bir defaya mahsus alınacağını belirtti. 
     Son gelişmeleri yakından izleyen halkın, burada kendilerini anlayışla karşılayacağını söyleyen Maliye Bakanı, ''bu geçici bir uygulama olacaktır, biz bu yükü, vergisi düşük vergilerden ve adaletli şekilde almayı tercih ettik böyle ne yeni bir bir vergi getirmemiz söz konusu ne de vergileri artırmamız söz konusu'' diye konuştu. 
     Maliye Bakanı, bu düzenlemeleri de içeren vergi reform paketinin çok yakında hükümete, oradan da TBMM'ye sevkedileceğini söyledi. 
     
     SON YILLARIN EN KAPSAMLI DÜZENLEMESİ 

     2003 yılı bütçesinin, son yılların en kapsamlı düzenlemelerini içerdiğini de kaydeden Unakıtan, bu şekilde ''saydamlık, hesap verebilirlik ve samimiyeti artırıcı'' uygulamalara yer verildiğini ifade etti. 
     Bütçe ile idarelerde ihtiyaç fazlası demirbaşların bir havuzda toplantığını, katma bütçeli kuruluşların ödenekleriyle ilgili yeni düzenlemelere gidildiğini, ödenek olmadan harcama yapılmasının önüne geçildiğini anlatan Unakıtan, bu yıl devletin kurumsal bazda yeniden yapılandırılmasını öngören çalışmaların da sonuçlandırılacağını vurguladı. 
     Maliye Bakanı, personel rejiminin yeniden düzenlenmesi, kamuda bürokrasi ve kırtasiyeciliğin önlenmesi, kamu mali yönetim kanunun çıkarılması, performans esaslı bütçeleme çalışmalarının hızlandırılması, yerel yönetimlerin güçlendirilmesi ile eğetim, ve adalet ve sağlık sistemin yeni bir yapıya kavuşturulmasının da diğer hedefler arasında yer aldığını dile getirdi. 
     
     ''HER SENARYOYA HAZIRLIKLIYIZ'' 

     Maliye Bakanı Unakıtan, memur maaşlarına da değindiği açıklamasında, 2003 bütçesinde bundan sonra yapılacak zamlar için Bakanlar Kurulu'na yetki verildiğini de bildirdi ve memurlar ile emeklilerin enflasyona ezdirilmemei için, hükümetin elinden gelen her türlü gayreti göstereceğini vurguladı. 
     Türkiye'nin sorunlu bir bölgede yer aldığını kaydeden Unakıtan, Irak ile ABD arasında yaşanan durumun, bütün dünyanın dikkatini bu bölgeye çevirdiğini belirtti. 
     Türkiye'nin sorunun barışçıl yollardan çözümünü istediğini ifade eden Unakıtan, ''ancak ekonomik ve mali açıdan her türlü senaryoya hazırlıklıyız. Bütçemiz de krizden en az etkilenecek şekilde hazırlanmıştır'' diye konuştu. 
     
     HAZİNE ARAZİLERİNİN SATIŞI 

     Unakıtan basın toplantısında, Hazine arazilerinin daha hızlı şekilde satışını öngören kanun değişikliği çalışmaları hakkında da bilgi verdi. 
     Hazırlanan taslakla mal satışlarının hızlandırıldığını, taksit sayısının 4 yıla çıkarıldığını, bazı formalitelerin azaltıldığını kaydeden Unakıtan, endüstri bölgeleri, serbest bölgeler, organize sanayi bölgelerinin teşviki için de, Hazine'ye ait taşınmazların rayiç fiyatla, buralara ihalesiz devrinin öngörüldüğünü bildirdi. 
     Kalkınmada öncelikli illerde Hazine taşınmazlarının yatırımcılara bedelsiz devri uygulamasının devam ettirildiğini ifade eden Unakıtan, yeni düzenlemeyle, yabancıların Türkiye'de mal edinmelerinin kolaylaştırıldığını belirtti. 
     Unakıtan, taş, kum, çakıl ocakları ile yeraltı sularını kiralama yetkisinin yerel yönetimlere bırakılmasının öngörüldüğünü kaydetti. Unakıtan, söz konusu düzenlemelerle Hazine'ye önemli bir kaynak sağlanacağını işaret etti. 
     
     LOJMANLARIN SATIŞI 

     Unakıtan, bütçe kanununa konulan bir maddeyle, TBMM lojmanlarının süratle ve yeni bir projeyle satışının sağlanacağını sözlerine ekledi. 
     
     "FAİZ YÜKÜ AZALTILMALI" 

     Bakan Unakıtan, faiz yükü azaltılamadığı sürece, sağlıklı bir ekonomik yapı ve geniş kesimlerin refağını arttıracak sosyal politikaları uygulamaya koymalarının mümkün olmadığını belirtti. 
     2003 yılında, borç faiz ödemelerinin GSMH'ye oranını yüzde 18.5'e düşürmeyi hedeflediklerini kaydeden Unakıtan, 2003 yılı bütçesinde yer alan 65 katrilyon lira tutarındaki faiz ödemelerinin 2002 yılında alınan borçların faizlerinden oluştuğunu ifade etti. 
     Bakan Unakıtan, Türkiye'nin borç ödeme kabiliyetini garanti altına alan tüm kamu sektörüne ilişkin yüzde 6.5'lik faiz dışı fazla hedefinin, hükümetin mali disiplini sağlamada ne derece kararlı olduğunu bir göstergesi olarak görüldüğünü bildirdi. 
     Sağlıklı bir ekonomik yapının, sağlam bir kamu maliyesinden geçtiğini vurgulayan Unakıtan, 2003 yılının sağlam mali yapının oluşturulması için adeta bir dönüm noktası olacağını söyledi. Bakan Unakıtan, ''2003 yılı bütçesine, hükümet programı ve acil eylem planında yer alan önceliklere uygun şekilde ve devletin temel vizyonlarının gereğince yerine getirilmesini sağlayacak ölçüde gerekli ödenek konulmuş bulunmaktadır'' dedi. 
     Bütçe giderlerinin gelişimine bakıldığında, konsolide bütçe giderlerinin GSMH oranının 1986'dü yüzde 16.2 iken daha sonraki yıllarda giderek yükseldiği belirten Unakıtan, bu oranın 2002 yılında yüzde 42.6 oranında gerçekleştiğini anlattı. 
     Bütçe giderleri içinde en dikkate değer değişikliğin ise faiz ödemelerinde görüldüğünü anlatan Unakıtan, faiz ödemelerinin GSMH'ye oranının 1975 yılında yüzde 0.4'ler düzeyinde iken 1986'da yüzde 2.6'ya, 1994'de yüzde 7.7'ye, 2002'de ise yüzde 19.1'e yükseldiğini söyledi. 
     Faiz ödemelerinin bütçe içindeki payının da, aynı şekilde büyük bir sıçrama gösterdiğini kaydeden Unakıtan, 1977'de yüzde 2.5 olan oranın yüzde 1986'da yüzde 16'ya, 1994'te yüzde yüzde 33.1'e, 2002'de ise yüzde 44.9'a çıktığını belirtti. 
     
     SOSYAL GÜVENLİK KURULUŞLARI 

     Bakan Kemal Unakıtan, borç faiz ödemeleri dışında önemli bir sorunun da, sosyal güvenlik kuruluşlarına yapılan transferler olduğunu söyledi. 
     Sosyal güvenlik kurumlarına yapılan transferlerin bütçe içindeki payının 1991'de yüzde 1.2 iken, izleyen yıllarda sürekli olarak arttığını ve 1999'da yüzde 9.8 ile en yüksek düzeyine ulaştığını, en son 2002 yılında da yüzde 9.7 olarak gerçekleştiğini kaydeden Unakıtan, şöyle konuştu 
     ''Söz konusu transferlerin GSMH'ye oranı da 1991'de 0.3 iken, 1999'da 3.5'a 2002'de yüzde 4.1'e yükselmiştir. 
     Bütçe gelirlerinin zaman içindeki gelişine bakıldığında, GSMH'ye oranı 1975'de yüzde 17.2, 1978'te yüzde 20.5'e yükselmiş, daha sonra 1988'de 13.6'ya düşmüş, sonraki yıllarda ise artış eğilimine girmiş ve en son 2002 yılında yüzde 28.1 olarak gerçekleşmiştir. 2002 yılında yüzde 66.2 olan konsolide bütçe gelirlerinin, konsolide bütçe giderlerini karşılama oranı 2003'de yüzde 69.6, 2002 yılında yüzde 87 olan vergi gelirlerinin bütçe faiz ödemelerini karşılama oranı 2003'de 76.1 olması beklenmektedir.'' 
     
     VERGİ REFORM PAKETİ 

     Bakan Unakıtan, hükümetin vergi politikasının, mükellef memnuniyeti anlayışına odaklı, enflasyondan arındırılmış, geliri ödenebilir oranda vergileyen, sürdürülebilir bir vergi sistemini oluşturmak olduğunu belirtti. 
     Bu anlayış çerçevesinde kısa bir süre önce ''mali milat ve nereden buldun'' uygulamasını kaldırdıklarını hatırlatan Unakıtan, geçmiş yıllara ait vergisel sorunlara tümüyle çözüm getirilmesi ve birikmiş vergi borçlarının yeniden yapılandırılması suretiyle ödenebilir bir hale getirilmesini sağlamayı amaçlayan vergi barışı projesini de hayata geçirdiklerini söyledi ve şöyle konuştu 
     ''Memnuniyetle görüyoruz ki uygulamaya başladığımız vergi politikaları, toplumun geniş kesimleri tarafından destek görmektedir. Bu destek bizi vergi sistemine ilişkin olarak yapacağımız yeni değişiklikler konusunda da cesaretlendirmektedir. 
     Önümüzdeki günlerde, Sayın Başbakanımızın bu sabah ifade ettiği ve üzerindeki çalışmalar son aşamaya gelmiş olan vergi sisteminin iyleştirilmesine yönelik Vergi Reform Paketi çok yakında hükümetimize ve oradan da TBMM'ye sevkedilecektir.'' 

     
</TEXT>
</DOC>
