<DOC>
<DOCNO> 122545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur35.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacının kartıyla 850 milyon çekmiş 
</HEADLINE>
<TEXT>

     Edirne'de, bulduğu çantadaki iki kartla ATM'den 850 milyon lira çeken ve güvenlik kamerasıyla belirlenen şahıs yakalandı. 
     Edinilen bilgiye göre, Fatih Mahallesi'nde oturan Nermin Özkan, alışveriş yaptıktan bir gün sonra, oğlunun kendisinden para istemesi üzerine çantasını kaybettiğini fark etti. Bir bankada çalışan Nermin Özkan, kredi ve para çekme kartlarını iptal ettirdi. 
     Özkan, daha sonra çalıştığı banka şubesine gidince, banka kartıyla 4 seferde 500 milyon lira, bir başka bankaya ait kredi kartından da 350 milyon lira çekildiğini öğrendi. Yapılan araştırma sonunda paraların, Özkan'ın oturduğu apartmanda kalorifercilik yapan Ali Mandacı 25 tarafından çekildiği, güvenlik kameralarından belirlendi. 
     Özkan'ın polise başvurması üzerine, Ali Mandacı gözaltına alındı. Mandacı, bulduğu çantadaki kartların üzerindeki şifreleri kullanarak toplam 850 milyon lirayı çektiğini itiraf etti. Mandacı, 250 milyon lirayı borçları için kullandığını, kalan 600 milyon lirayı da evde sakladığını söyledi. 
     Mandacı hakkında yapılan araştırmada, Edirne'nin Süloğlu İlçesi'ne bağlı Jandarma Komutanlığı'nca ''asker firarisi'' olduğu için arandığı belirlendi. Bu kişi, çıkarıldığı mahkemece tutuklandı. 
     
     ''TÜM BİLGİLER ÇANTAMDAYDI'' 
     Bu arada, kaybettiği banka kartlarından para çekilen Nermin Özkan, eşiyle birlikte Halk Bankası Edirne Şubesi'nde çalıştığını belirterek, alışveriş yaptığı gün, elinde çok sayıda eşya bulunduğunu, çantasını otomobili park ederken düşürmüş olabileceğini söyledi. 
     Özkan, çantanın apartmanda kalorifercilik yapan kişi tarafından çalındığının ATM güvenlik kamerasından tespit edildiğini kaydederek, ''Banka kartlarını pek kullanmıyorum. Şifreyi de ezberlemediğim için kartın üzerine yazdım. Tüm bilgiler çantamdaydı. Çantada banka kartlarına ilişkin dokümanlar bulunduğu için, kolaylıkla paramı çekmişler'' dedi. 
     





</TEXT>
</DOC>
