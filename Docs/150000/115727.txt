<DOC>
<DOCNO> 115727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/spor/spo04.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim yatırımı 
</HEADLINE>
<TEXT>

     İSTANBULSPOR galibiyetiyle tırmanışını sürdüren Trabzonspor’da yüzler gülüyor. Camiada tartışmalar son bulurken, yönetim de kongrede yeniden güven oyu almak için harekete geçti. İlk etapta da transfere öncelik verildi. Bordo - Mavililer’in sezon sonunda sözleşmesi bitecek futbolculardan ilk olarak Sambacı Aurelio’ya imza attıracağı, prensipte el sıkışıldığı bildirildi. 
     BREZİLYALI yıldızın menajeri Miranda ile İstanbul’da yapılan ön görüşmede anlaşma sağlandığı, yarın de ayrıntılar üzerinde durulacağı öğrenildi. Gökdeniz, kaleci Metin Aktaş, Macit, Mehmet Kahraman, Hasan ve Mehmet Yılmaz’la da görüşülerek, nabız yoklanacağı bildirildi. Yönetim, altı futbolcuyla 15 Aralık’ta yapılacak olağan kongreye kadar sözleşme yapmayı planlıyor. 
     
     İzin bitti 
     TRABZONSPOR, Diyarbakırspor maçının hazırlıklarına dün tek idmanla başladı. Teknik Direktör Samet Aybaba yönetimindeki çalışmaya Agustine dışındaki tüm futbolcular katıldı. Lee Yong ise fizyoterapist nezaretinde önce yürüyüş, ardından da düz koşu yaptı. Oyuncuların oldukça neşeli olduğu gözlendi. 
     
     Seri sürecek’ 
     ASBAŞKAN Ömer Gürsoy, Diyarbakırspor’u yenerek, galibiyet serilerini sürdürmek istediklerini söyledi. Gürsoy, "Son haftalarda iyi futbolumuzun karşılığını alıyoruz. Diyarbakırspor maçında da bunu sürdüreceğimize inanıyorum. Rehavete kapılmadan başarılı grafiğimizi sürdürmek amacındayız" açıklamasını yaptı. 
     



 SPOR 

























</TEXT>
</DOC>
