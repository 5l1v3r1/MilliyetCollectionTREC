<DOC>
<DOCNO> 106732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun14.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'ün yıldönümünde Asyalılar ABD'ye gitme konusunda gönülsüz 
</HEADLINE>
<TEXT>

     Asya'daki havayolu şirketleri, 11 Eylül terörist saldırılarının yıldönümünde, işadamları ve turistlerin ABD'ye gitme konusundaki isteksizliği nedeniyle bazı seferlerini iptal etmek zorunda kaldı. 
     Almanya'nın Lufthansa ve Hong Kong'un Cathay Pacific havayolları, ABD'ye yaptıkları seferleri azalttığını açıkladı. 
     Lufthansa'nın Asya-Pasifik bürosu yetkilileri, talep azlığı nedeniyle New York, Boston ve Washington'a yarın yapılacak seferlerden birini iptal ettiklerini bildirdi. 
     Yetkililer, ancak Asya-Avrupa rezervasyonlarında düşüş olmadığını belirtti. 
     Cathay Pacific yetkilisi de günde iki kez düzenlenen Singapur-Los Angeles seferini, terörist saldırıların yıldönümünün ertesine kadar teke düşürdüklerini kaydetti. 
     Avustralya havayolu şirketi Qantas Airlines ise bu hafta ABD için yaptırılan rezervasyonlarda azalma olduğunu belirtti. 
     Ancak seyahat acenteleri, insanların yarın ABD'ye gitme konusundaki gönülsüzlüğüne rağmen, genel olarak rezervasyonların 11 Eylül saldırılarından önceki rakamlara yaklaştığını bildirdi. 
     





</TEXT>
</DOC>
