<DOC>
<DOCNO> 130922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/yasam/yas03.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökten buz yağdı 
</HEADLINE>
<TEXT>

İtalya, hafta sonunda bazı yerleşim merkezlerine yağmurla ve karla birlikte düşen 7-8 kilo ağırlığındaki dev buz parçalarını konuşuyor 
     İHSAN DÖRTKARDEŞ DHA 

     İtalya’nın orta kesimlerindeki bazı yerleşim birimlerine hafta sonunda yağmurla birlikte düşen iri buz kalıpları ve kar kütleleri, bir otomobille bazı prefabrik binaların çatılarına hasar verdi. Buz ve kar kütleleri şaşkınlık yaratırken, radyasyon içerebileceği korkusuyla uzun süre yaklaşılamadı. 
     
     Hortum mu getirdi 
     Yerel gazeteler "Gökten buz bombaları yağdı" başlığını kullanırken, bazı yörelerde üzerlerinde özel giysiler bulunan görevliler, her biri 7-8 kilo ağırlığındaki iri buz kalıplarını incelemeye aldı. 
     Olayı açıklamakta zorlanan bilim adamları, buz parçalarının bir hortum sırasında buzlu bölgeden gökyüzüne yükselmiş, daha sonra da yağış olarak yere düşmüş olabileceğini söyledi. İtalya’da geçen yıl da benzer bir olay görülmüştü. 
     



 YAŞAM 

























</TEXT>
</DOC>
