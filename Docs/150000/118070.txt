<DOC>
<DOCNO> 118070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/spor/yguven.html </URL>
<DATE> 2002/11/10/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Acılı Adana 
</HEADLINE>
<TEXT>

     Adamın bir kere ters gitmesin işi, acılı Adana kebap yerken bile kırılır dişi... 
     6 şiddetindeki bir deprem Fatih Hoca’nın karizma gökdelenindeki 6 katta ağır hasar meydana getirmişken, en kolayı "vurun Adanalı’ya" demekti ama bu kadar moralsiz ve yorgun bir takıma neylesin Fatih Hoca... Elindeki adamlarla kurmuş bir takım. Taktik bol gollü bir galibiyete dönük. Topu ele geçirdiğinde sahaya 2 - 5 - 3 olarak yayılıyor Galatasaray... Yayılıyor ama ortada bir Pinto unsuru var, bir de direkler. Arif ile Hasan Şaş toplam üç golü Adanaspor direklerine nişanlıyorlar. Pinto ise ceza alanında her ele geçirdiğini ısrarla dışarı atıyor. Orta sahaya gelince onun dramı Cihan’ın adında somutlaşıyor. Bir de Halilagiç... Fiziği ve yeteneği ile devleşen Adanasporlu, Laila’nın badigardlarından beter... Kibarca gelmeyen hiçbir topa izin vermiyor. 
     Dünya garip... Bir sigara içimlik mesafedeki Şükrü Saraçoğlu Stadı’nda "Beş bine karşı bir" oynuyorsun uçakla iki saatte ulaşabildiğin 5 Ocak Stadı’nda şeker gibi tribünler buluyorsun. Kalabalık bir Ultraaslan grubu daha maç başlamadan Terim ve futbolculara moral aşılamaya çalışıyor, ama çok zor... Tahribat büyük... Galatasaray takımında kimse sırtında yazan isim gibi oynamıyor. Mesela dirsek atmaktan sabıkalı Felipe... Eski takım arkadaşı Adanasporlu Pachola’nın performansına ulaşamıyor. Hasan Şaş yine topları ezmeye devam ediyor. Belki Ergün.... O estetik görüntüler koyuyor ortaya ama, futbol ekip işi bu sefer ondan boşalan alan Adanasporlu Ali’nin özel mülküne dönüyor ve Galatasaray mağlubiyetten zorlukla kurtuluyor. İkinci yarıda oyuna giren Christian’ın çabaları da skoru değiştiremiyor. Değiştiremiyor, çünkü Galatasaraylılar değişeceğine inanmıyor. Suratlar bir karış. Heyecan dizginlenmiş veya kızgınlık olarak ortaya çıkıyor. 
     Aslında bu maça çıkacağına şöyle güneşli bir sahil kasabasında kısa bir tatil yapması gereken Galatasaray, Adanaspor gibi çok iyi futbolculardan kurulu, ancak henüz çok iyi oynayamayan bir takım karşısında bir puanı üzüntüyle kabul ediyor. Aslında sevinmesi gerekiyor. 
     



 SPOR 




























</TEXT>
</DOC>
