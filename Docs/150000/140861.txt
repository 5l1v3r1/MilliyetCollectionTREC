<DOC>
<DOCNO> 140861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur24.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Özkök'ün açıklamaları Ak Parti'yi rahatlattı... 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, Genelkurmay Başkanı Orgeneral Hilmi Özkök'ün açıklamalarını değerlendirirken, ''Bu açıklamalar, hükümetçe bilinmeyen bir tavır değildi'' dedi. 
     Fırat, hükümetin şartlara bağlı olarak, Meclis'e sevk edeceği ikinci bir tezkerenin reddedileceği kanısında olmadığını söyledi. 
     Fırat, parti genel merkezinde gazetecilere yaptığı açıklamada, Özkök'ün önemli bir açıklama yaptığını dile getirerek, aslında Türk Silahlı Kuvvetleri'nin TSK bugüne kadar yaptığı açıklamalardan farklı bir şey söylenmediğini kaydetti. 
     Orgeneral Özkök'ün ''Türkiye'nin kötü ile daha kötü arasında seçim yapmak durumunda olduğu'' sözlerini anımsatan Fırat, AK Parti olarak kendilerinin de bunu ifade ettiklerini söyledi. 
     ''Savaşa hayır'' diyenlerin yüzde 94 oranın da olduğu şeklindeki ifadelere de katılmadığını, akıl sağlığı yerinde olan bir kişinin ''savaşa evet'' diyemeyeceğini belirten Fırat, şöyle konuştu 
     ''Türkiye'nin almak zorunda olduğu karar, bir savaş kararı değildir. Mani olamayacağı, kapı komşusundaki bir savaş konusunda Türkiye'nin güvenliği, komşularının güvenliği, coğrafya üzerinde yapılan değişikliklerin, tabiki ekonomik kayıplarının dikkate alınması gerek. Böyle bir savaş olacaksa Türkiye'nin zararlarını talep etmekten daha doğal bir şey olacağını sanmıyorum. Ama bunun bir 'at pazarlığı' şeklinde görmek isteyenler veya kan üzerinden pazarlık yapıyormuş gibi sunmak isteyenleri kabul edebilmek mümkün değildir. Hükümet olarak bu konuda uzman olan TSK'nın fikri de dahil olmak üzere bir çok kurum ve kuruluşlarla yapılan görüşmelerde elde edilen mutabakat sonucu hükümetimiz bu tezkereyi TBMM'nin takdirine sunmuştur. Burada 'evet' oylarının, 'hayır' oylarından fazla olmasına rağmen Anayasa'daki hüküm gereği karar oluşmamıştır. Yoksa kararın reddi ortada yoktur. Bu bir süreçtir. Süreç içindeki gelişmeler dikkate alınarak, hükümet icap ediyorsa ikinci bir tezkereyi Meclis'e getirmek durumundadır. Şartlar oluştuğu takdirde hükümet, ikinci tezkereyi Meclis'e getirir.'' 
     
     SORULAR 
     Genelkurmay Başkanı'nın yaptığı açıklamanın yeni bir tezkerenin Meclis'e gelmesini hızlandırıp hızlandırmayacağı sorusunu üzerine Fırat, ''Tabi ki etki yapar. Ancak bu etkiyi yanlış anlamayın. Bu bilgilendirmedir. Çünkü bu konudaki uzman TSK'nın tek yetkili ağzından bir şey ifade ediliyor. Buna bigane kalmamız mümkün değildir deniyor'' şeklinde konuştu. 
     Milletvekillerinin bu açıklamadan mutlaka etkileneceklerini belirten Fırat, milletvekillerinin düşüncelerini yeniden değerlendireceklerini kaydetti. Fırat, sürecin hızlandırılmasıyla ilgili soruyu yanıtlarken de bunun tamamen hükümetle ilgili bir konu olduğunu söyledi. Fırat, hükümetin, TSK'nın bu düşüncelerini çeşitli platformlarda öğrenme imkanına sahip olduğunu dile getirerek, ''Zaten bu müzakereler yapılmıştı. Gerek MGK'da gerekse Başbakan ile Genelkurmay Başkanı arasındaki irtibatlarda yapılmıştı. Bu hükümetçe bilinmeyen bir tavır değildi'' diye konuştu. 
     Yeni bir tezkerenin tekrar Meclis'e gelmesi halinde reddedilme olasılığının sorulması üzerine de Fırat, şöyle konuştu 
     ''Ben, bu tezkere ikinci kez geldiğinde reddedileceği kanısında değilim. Arkadaşlarımla yaptığım görüşmede, birçoğu, bir daha böyle bir tezkere geldiğinde müspet oy vereceklerini söylediler. Çünkü bu arada bazı gelişmeler oldu. Çok hızlı bir gelişim var. Türkiye'nin bu tezkereyi reddetmesi ABD'nin Irak üzerindeki operasyon fikrini ortadan kaldırmadı, belki geciktirebildi.'' 
     
     ''MİLLETVEKİLLERİ TESİR ALTINDA KALDI'' 
     Bölgedeki gelişmeler dikkate alındığında savaşa doğru hızla gidildiğini ifade eden Fırat, bu savaşta Türkiye'nin pasif kalmasının ileride telafisi mümkün olmayan zararlar doğuracağını gördüklerini dile getirdi. 
     ''Hükümet, bu zararları milletvekillerine yeterince anlatamadı mı ''sorusuna da Fırat, ''Hayır, bence anlatılmıştır, ancak milletvekilleri medyanın da çok barışçı tavrı, özellikle belli odaklarca düzenlenmiş olan bir psikolojik savaş yaşadılar. Gerek cep telefonu ve fakslarla büyük bir bombardıman oldu. Bir yerde bunun tesiri altında kalmamakta mümkün değil'' dedi. 
     Fırat, daha önce tezkereye ''ret oyu verilmesi'' yönünde gelen mesajların yerini ''evet kararı neden verilmedi'' mesajlarının aldığını belirterek, tezkere konusunda çok ciddi bir psikolojik savaşın da uygulanarak neticesinin alındığını söyledi. 
     Fırat, 2003 yılı bütçesi ile ilgili bir soruyu yanıtlarken de halka daha fazla bedel ödetmek istemediklerini kaydetti. 
     





</TEXT>
</DOC>
