<DOC>
<DOCNO> 113793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/guncel/gun08.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Erdoğan’ın isteğine uyar mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     AKP Genel Başkanı Recep Tayyip Erdoğan yasaklı olduğu için TBMM’ye giremeyecek. Ancak partisinin birinci olması durumunda teamüle göre, Cumhurbaşkanı Ahmet Necdet Sezer hükümeti kurması için AKP’den bir milletvekilini görevlendirecek. Erdoğan, Meclis’te olmadığı için de Sezer bu görevi başka bir AKP’liye verecek. Bu da "Sezer, Erdoğan’ın işaret edeceği kişiye mi, yoksa AKP’nin tüzüğüne bakıp genel başkanın vekiline mi hükümeti kurma görevini verir" sorusunu gündeme getirdi. Görüşler şöyle 
     
     Prof. Dr. Bakır Çağlar 
Tüzüğü dikkate almaz      Bu konuda söylenen şu tüzüğe bakacak, ikinci ismi seçecek. Bu son derece yanlış bir değerlendirme, tutarlı değil. Çünkü Cumhurbaşkanı’nın bir partinin tüzüğüne göre karar vermesi düşünülebilecek bir olay değil. Protokolle ilgili bir konu olsaydı, o zaman tüzüğü dikkate alırdı. Burada bir başbakan belirlenecek, bunun protokolle bir ilgisi yok. Anayasa teamülleri çerçevesinde bu hukuksal bir sorundur. AKP’nin genel başkanı, başbakan adayı olamadığına göre, Cumhurbaşkanı hem siyasal hem de hukuksal serbestiyesini kazanmış durumdadır. İstikrarlı bir hükümetin oluşmasını dikkate alarak Cumhurbaşkanı, takdir hakkını kullanacaktır. Erdoğan’ın işaret edeceği kişiyi de dikkate almak durumunda ve zorunda değildir. 
     
     Prof. Dr. Necmi Yüzbaşıoğlu 
İstediğini atayabilir      Anayasa’nın 109. maddesine göre Cumhurbaşkanı hukuken milletvekillerinden birini atama yetkisine sahiptir. Cumhurbaşkanı’nın parlamentoda çoğunluğu elde eden partinin genel başkanını başbakan olarak ataması teamül gereğidir. Bu durum karşısında genel başkanı milletvekili olmayan ve seçimlerde çoğunluğu elde etmiş bir partiden başbakan atarken, Cumhurbaşkanı takdir yetkisine sahiptir. Yani Cumhurbaşkanı ne o partinin tüzüğüne, ne de o partinin milletvekili olmayan genel başkanının yönlendirmesine bağlı değildir. Cumhurbaşkanı kimi atayacağına serbest iradesiyle karar verir. Başbakan Bülent Ecevit hastayken yerine bakacak kişi için tüzüğe bakılmıştı ama bu, bir partiyi temsilen yapılan bir toplantıdan ibaretti. Bu durumla onu karıştırmamak lazım. 
     
     Vehbi Canbilen Yargıtay Onursal Üyesi 
Tüzüğe bakacaktır      Cumhurbaşkanı, iyi bir hukuk adamı olması ve demokrasiye bağlılığı nedeniyle milletin iradesini dikkate alacaktır. Burada AKP tüzüğüne bakacaktır. "Acaba Erdoğan mı işaret etti, yoksa partinin kendisi mi seçti" gibi yorumlar gereksizdir. Cumhurbaşkanı, yasalara ve tüzüğe aykırı bir durum varsa zaten bunu atlamaz. Erdoğan’ın işaretinden önce millet birilerini işaret etmişse, bunun belli bir ağırlığı vardır ve Cumhurbaşkanı bunu mutlaka dikkate alır. 
     
     Prof. Dr. Üstün Ergüder 
Partinin istediği olmalı      Bu çok yeni bir olay ve bu durum hukukla halledilemez. Teamül olarak başbakanlık parti başkanına verilir ama o parti başkanı yoksa, o partinin işaret edeceği kişiye verilir. Etik ve vicdanen doğrusu budur. Ancak yine de bu konu Cumhurbaşkanı’nın kendi bileceği bir iştir. Ya tüzüğe bakıp genel başkan yardımcısına verir, ya da o partinin işaret edeceği kişiye verir. Görevin, partinin işaret edeceği kişiye verilmesi, parlamenter geleneğine daha uygun düşer. 
     
     Abdülkadir Aksu AKP Gen. B.Yard. 
Erdoğan işaret eder      Cumhurbaşkanı AKP genel başkanının işaret edeceği kişiyi seçer. Daha doğrusu genel başkan ile yetkili kurullar bu konuyu konuşur görüşür ve bir kişi tespit edilir. Cumhurbaşkanı tüzüğe bakarak karar vermez. Tüzükte genel başkan olmadığı zaman parti işlerine kimin vekalet edeceği, yani genel başkan yurtdışına gitti, hastalandı gibi konularda kimin vekalet edeceği yazılı. Başbakanlık iise ayrı bir konudur. 
     



 GÜNCEL 


























</TEXT>
</DOC>
