<DOC>
<DOCNO> 126081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sontur03.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül "Herkes biliyor ki çok büyük yolsuzluklar yapıldı" 
</HEADLINE>
<TEXT>

     Başbakan Abdullah Gül, Türkiye'de bir dönem büyük yolsuzluklar yapıldığını ve herkesin bunu bildiğini belirterek, yapılan yanlışların ortaya çıkarılması için uğraştıklarını söyledi. Gül, ''Yolsuzlukları siyaset malzemesi yapmayacağız ama karanlıkta olanların aydınlığa çıkması için her türlü imkanı yargıya, savcılara vereceğiz'' dedi. 
     Başbakan Gül, CNN Türk'te Taha Akyol'un sorularını yanıtladı. Gül, geçmişteki yolsuzluklarla ilgili çalışma yapıldığı yönündeki haberlerin anımsatılması üzerine, ''Türkiye bir dönem yolsuzluklara konu oldu ve herkes biliyor ki çok büyük yolsuzluklar yapıldı. Niçin enerji Türkiye'de çok pahalı... Bunların tabii ki ortaya çıkması gerekir. Dosyalar falan eski siyaset tarzının yöntemiydi. Propagandalar yapmak, ortalığı karıştırmak, iş yapmak yerine onlarla kamuoyunu meşgul etmek... Biz, böyle değiliz. Kendi yolumuzda yürürken haksızlık yapanların yanına kar kalmasın diye çeşitli araştırmalar sessiz şekilde devam ediyor'' diye konuştu. 
     Gül, ''Ciddi yolsuzluklar var mı '' sorusunu da şöyle yanıtladı 
     ''Önemli konular var ama, biz bunları sansasyonel yaparak kendi çalışmalarımızı gölgelemek istemiyoruz. Kendi yolumuzda devam ederken yapılan yanlışların da ortaya çıkarılması için muhakkak ki uğraşıyoruz. Onlar çıkınca savcıların, mahkemelerin işi olacaktır. Siyasetle bunları hiç irtibatlandırmayacağız ama yargının önünü sonuna kadar açacağız. Savcıların önünü sonuna kadar açacağız. 
     Yolsuzlukları siyaset malzemesi yapmayacağız ama karanlıkta olanların aydınlığa çıkması için her türlü imkanı yargıya, savcılara vereceğiz.'' 
     
     ''ARKADAŞLARIMIN DİKKATLERİNİ ÇEKTİM'' 
     Başbakan Gül'e, ekonomi ile ilgili bakanların çelişkili açıklamalarının borsa ve dövizi olumsuz yönde etkilediği anımsatıldı. Gül, ''Piyasalara verdiğimiz esas güven bizim yazılı dokümanlarımızdır. Yazılı dokümanlarımızın uygulanması paralellik arz ediyorsa meseleyi esas bu çözecektir, güven de böyle oluşacaktır'' dedi. 
     ''Bakanları tembih ettiniz mi, uyardınız mı '' şeklindeki soru üzerine de Gül, ''Şüphesiz. Tabii ki arkadaşlarımızın bazıları yeni. Bazen iyi niyetten dolayı niyetlerini aşan veya yanlış anlamalara vesile olacak konuşmalar ortaya çıkıyor. Arkadaşlarımızın hepsinin tekrar tekrar dikkatlerini çektim'' diye karşılık verdi. 
     
     KAMU İHALE YASASI 
     Başbakan Gül, bir başka soruyu yanıtlarken Kamu İhale Yasası'nın ertelenip ertelenmeyeceğine henüz karar vermediklerini ve bu konudaki kararı birkaç gün içinde netleştireceklerini söyledi. 
     Kamu İhale Yasası ile ilgili olarak daha önceki Bayındırlık Bakanı'nın da tereddütleri olduğunu belirten Gül, ''Kanun iyi. Rekabeti artırıcı, şeffaflığı getirici ama kanunlar çok genel. İhale Kanunu deyince yüzlerce, binlerce sayfa tutan detaylara ihtiyaç var. Bizim Bayındırlık Bakanımızın kaygısı da buradan geliyor'' diye konuştu. 
     İhale Yasası'na itirazlarının olmadığını ve yasanın çıkarılması aşamasında destek verdiklerini kaydeden Gül, ''Problem şu İhale Yasası'nın uygulanması için yüzlerce sayfa yönetmeliklere ihtiyaç var. Bunlarda eksiklikler, hatta bazılarında yanlışlıklar var. Biraz süreye ihtiyaç var. Birkaç gün içinde buna karar vereceğiz'' dedi. 
     Gül, bir soru üzerine, Türkiye'de yabancı sermayenin yatırım yapmasının önündeki bürokratik engellere dikkati çekerek, ''Bir yatırımcı gelmek istediğinde adamı pişman ediyorsunuz. Bu bürokratik engellerin kaldırılmasına çalışılıyor. TBMM'ye daha önceki hükümetlerin sevk ettiği kanunlar da var. Bu kanunlar üzerinde ufak tefek değişiklikler yapıp, bunları da çok hızlı bir şekilde Meclis'e tekrar sunuyoruz'' diye konuştu. 
     





</TEXT>
</DOC>
