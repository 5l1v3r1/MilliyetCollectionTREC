<DOC>
<DOCNO> 109073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/spor/ymese.html </URL>
<DATE> 2002/09/23/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
90 Dakika 
</HEADLINE>
<TEXT>

     Lucescu’nun seyirciyle "takışan" ve moralmen çöken İbrahim’e forma vermesi, sezon başından bu yana hatalı gollerle takımı çileden çıkaran Cordoba’yı kesmesi bir teknik adam doğrusuydu. İbrahim’i kazanmak ve onu seyirciyle yeniden "barıştırmak", ancak on birde sahaya sürmekle olabilirdi. Lucescu’nun bir başka doğrusu ise Kaan Dobra ile yola devam etmesiydi. 
     Seyirciyi anlamak doğrusu güç. Sarajevo maçından sonra "ıslıkladığı" Kartal’ı dünkü maçta bağrına basması elbette "futbolsuz" ilk yarının aklımızda kalan güzelliğiydi. Taraftar takımı bağrına basan, kötü günde onların yanında olandır. Hep böyle kalın. 
     
     İlk yarıda müthiş seyirci desteği gören Beşiktaş, bu yarıyı rakip alanda kapadı, kapamasına da, iyi futbol oynadığını söylemek doğru olmaz. Kartal’ın "pasörü" Sergen Yalçın’ın kullandığı ölü toplar ya rakip savunmada eridi, ya da autla sonuçlandı hep bu yarıda. Çok adamla kapanan Trabzonspor, Kartal’a "geçit" vermedi, orta alanda çabuk çıkarak, pozisyon aradı. Elbette Beşiktaş’ın bu yarıda gole çeviremediği pozisyonlar oldu. 5.dakikada Sergen sağdan indi, arka direğe kesti, Pancu’nun kafa şutu az farkla auta çıktı. 
     İlk yarının kader anı bize göre 9.dakikada konuk takımın direkte patlayan şutu idi. Mehmet Yılmaz, şık bir pasla soldan Fatih Tekke’yi kaçırdı. Tecrübeli futbolcu ceza alanı çizgisine yakın yerden sert vurdu, top üst direkte patladı, Kartal’ın yüreği hopladı. 
     20.dakikada Kaan Dobra bu kez sağdan ön direğe topu kesti. Pancu’nun gelişine kafa şutunda top yan direği yalayarak dışarı çıktı. 
     İkinci yarı da tribünler ayağa kalktı İnanılmaz destek, gök gürültüsü niteliğindeydi. Tribündeki "ateş" sahaya yansır gibi oldu, 52.dakikada Beşiktaş gole yaklaştı. Soldan kazanılan serbest atışı Sergen, Pancu’ya aktardı. Rumen futbolcu iyi vurdu, top kalecinin ayağının döndü. 
     Her geçen saniye, Trabzonspor savunmasında adeta "buhar" olup giden pozisyonlar, tribündeki umudu, karamsarlığa dönüştürürken, Siyah - Beyazlı futbolcularda "paniği" de birlikte getirdi. 75.dakikada Nouma’nın katkısıyla cezaalanı içinde topu kazanan İbrahim’in yakın mesafeden topu auta göndermesi inanılır gibi değildi. 
     Dakika 77 Bir pozisyonu daha harcadı Kartal, hem de cömertce. Cezaalanı dışından kazanılan frikik atışını Sergen kullandı, yerden sert şutunda top kaleciden döndü, Tayfur hamle yapmakta geç kaldı, savunma uzaklaştırdı. 
     Lucescu maç süresince yerinde duramadı, hata yapan oyuncuları uyarmaktan gırtlağı patladı. Ne var ki Lucescu’nun ve de tribünlerin galibiyet isteğine sahada yanıt verecek, rakip savunmayı "delecek" bir krampon yoktu 
     Kartal’da İnönü "sendromu" yine ön plana çıktı ve iki altın puan yine "kuş" misali uçup gitti 
     
     



 SPOR 
































</TEXT>
</DOC>
