<DOC>
<DOCNO> 109255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/spor/spo07.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
YARIM PORSIYON 
</HEADLINE>
<TEXT>

Birkaç sıradan hakem hatası, yönetici, futbolcu, tribün vakası. Az futbol, az gol, düşük tansiyon. Galatasaray ve Fenerbahçe olmayınca, futbol ziyafeti sanki yarım porsiyon 
     TAMER BAĞLAN 

     Haftanın açılış karşılaşması, "Elazığspor, Malatyaspor’un süksesini bozdu" şeklinde yorumlandı. Oysa, gözardı edilen bir ayrıntı vardı. Geride kalan altı haftada sadece tek galibiyet alabilen Malatyaspor’un şöhretinin nedeni, bu galibiyeti Fenerbahçe’den almış olmasıydı. Pozisyonlarının çoğunu yine Erhan Namlı ile üreten Gakkoş’ların bitiricisi ise, bu sezonki ilk maçında iki gol atan Hüseyin Yenikan’dı. 2. Lig’de 140 gol, iki gol krallığı, en sonunda Süper Lig. Türk futbolunun yetiştirdiği en iyi golcülerden olabilecek Hüseyin ne yazık ki, profesyonelliğinin sonbaharında ancak sahne aldı... 
     Ligde şu ana kadar verilen 18 penaltı kararından yalnızca ikisi golle sonuçlanmadı. Altay’a karşı Tayfun, Samsun’da ise Zafer. Göztepe’nin hocası Mustafa Fedai, antrenman programlarına penaltı çalışmalarını mutlaka koymalı. İç saha maçlarında, özellikle gol yollarında zorlanan Samsunspor ise, geçen sezonu hatırlayarak bu soruna bir an önce çare bulmalı. 
     Aynı durum Adanaspor için de geçerli. Skoru değiştirebilecek bir çok yeteneğe sahip olan Kaplanlar, gol için öncelikle pozisyon üretmenin gerekliliğini kavramalı. Ligin en iyi kadrolarından birine sahip olan Gaziantepspor ise, ilk üç haftadaki beraberliğin ardından ekip olmaya başlayınca, üç galibiyetle yukarılara tırmandı. Mevcut kadrolarıyla Kırmızı - Siyahlılar’ın hedefi yalnızca üst sıralar değil, zirve olmalı... 
     Ligin en çok pozisyon harcayan takımı Bursaspor kolay kazanamıyor ancak, kazanınca da 4’ten aşağı atmıyor. Fazla söze gerek yok Timsahlar için Franja, Okan ve Muratlı forvetleri gerçekten keyif veriyor... 
     Denk gördükleri rakipler karşısında çok adamla hücum etmeyi seven iki ekibin mücadelesini Altay kazanırken, hafta içi Fransız’ı katlayan Denizlispor’un hem fiziksel hem psikolojik mazereti vardı Ülke puanı kazanma mevzuatında Galatasaray’a eşlik eden tek takım olan Horozlar, ilk yarıyı önde bitirmelerine rağmen muhtemelen yorgunluk nedeniyle ikinci yarıya Fransız kaldı... 
     Puansız Körfez’in, 69 dakika bir kişi eksik oynayan rakibine yenilmesi Hikmet Karaman için Kocaeli’ne veda anlamındaydı. Henüz altıncı hafta ve eğer büyük bir sürpriz olmazsa Karaman’ın yerine gelecek isim, bu sezon ligimizde görev yapan 23. teknik direktör olacak... 
     Son yılların en stresli Ankara derbisini daha azimli ve sabırlı olan taraf kazandı. Oysa, maç öncesi hem takımların çizdiği grafik hem de eski takımını ezbere bilen Ersun Yanal’ın Gençler’i favori olandı. Bazen çok mu abartıyoruz ne Çalıştırdığı takımlar sezona hep hızlı başlayan Yanal’ın Gençlerbirliği’ni ilk üçü en çok zorlayacak takım olarak görürken, üç aylık Stoichita’nın ekibiyle arasında yalnızca 2 puan kaldı... 
     Beşiktaş geçen sezon sahasında 23 puan yitirmişti. Bu hafta da hem UEFA hem de ligde iki tatsız beraberlik aldı. Kartal’da hırs, forvet, hareket yerinde bereketse hak getire. Öve öve bitiremediğimiz Siyah - Beyazlı taraftarların bu işte bir payı mı var ne Trabzonspor için söylenecek fazlaca bir şey yok Petkoviç mükemmel, savunma çok güzel ve ligin en şık formaları Bordo - Mavililer’de... 
     



 SPOR 


























</TEXT>
</DOC>
