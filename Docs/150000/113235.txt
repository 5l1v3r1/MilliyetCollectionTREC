<DOC>
<DOCNO> 113235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sondun05.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan ordusu da keskin nişancının peşinde 
</HEADLINE>
<TEXT>

     ABD'nin başkenti Washington ve çevresinde dehşet saçan, son olarak dün FBI görevlisi bir kadını başından tek kurşunla vuran keskin nişancı katilin yakalanması için Amerikan ordusu da seferber oluyor. 
     Savunma Bakanı Donald Rumsfeld ve Genelkurmay Başkanı Orgeneral Richard Myers, yerel güvenlik birimlerinin isteği üzerine, askeri ve istihbari bazı ekipmanın kullanılmasına onay verdi. 
     Askerler, katilin yakalanması çalışmalarında ekipmanın kullanılmasına ve potansiyel hedeflerin belirlenmesine yardımcı olacak. Ancak ordunun sivil güvenlik birimlerine yardımı, yasal bir tartışmaya da neden oldu. 
     ABD'de 1878'de çıkarılan bir yasaya göre, ordu, sivil güvenlik birimleriyle doğrudan yardımlaşma içine giremiyor. Buna karşın, ordunun daha önce de uyuşturucu bağlantılı şüphelilerin yakalanması gibi konularda güvenlik güçlerine yardımcı olduğu belirtiliyor. 
     
     KANSERDEN KURTULDU, NİŞANCIYA YAKALANDI 
     Polis, Federal Soruşturma Bürosu FBI çalışanı olan son kurban Linda Franklin'in 47 , FBI'ın keskin nişancıyla ilgili yürüttüğü soruşturmada görevli olmadığını belirtti. 
     Keskin nişancı katil, kocasıyla Virginia'daki Falls Church bölgesinde, yakında taşınacakları ev için eşya satan dükkandan elinde paketlerle çıkan kadını, paketleri otomobilinin bagajına yüklerken başından vurmuştu. İki çocuk annesi son kurban Franklin'in, kısa süre önce kanser hastalığını yendiği belirtildi. 
     Olay yerinde pek çok görgü tanığı bulunmasına ve hatta tanıklardan birinin, elinde tüfekle katili gördüğünü söylemesine karşın, polis bu kişiyi yakalayamadı. Görgü tanıklarının ifadesine göre, katil olduğu sanılan kişi, koyu renk tenli, orta yapılı, genç biri. Medyada, görgü tanıklarına dayanarak koyu tenli olduğu söylenen katilin bir Ortadoğulu ya da Hispanik olduğu yönünde iddialar yer alıyor. 
     Polis, görgü tanıklarının, birkaç olay yerinde tespit ettiği, krem renkli Chevrolet Astro mini karavanın peşine düştü. Bütün çevre yollarının kesilmesine ve tarife uyan bütün araç sahiplerinin, eli tüfekli polislerce taciz edilmesine karşın, katil yakalanamadı. Ancak tanıkların ifadelerine dayanarak, şüpheli aracın plakasının alındığı belirtiliyor. 
     Katilin yakalanmasında yardım edecek bilgiyi veren kişi, 500 bin dolar tutarında ödülün sahibi olacak. Bu çerçevede oluşturulan telefon hattına binlerce ihbar geliyor. 
     
     UYDULAR DA DEVREYE SOKULDU 
     FBI, keskin nişancının atış yaptığı yerlerin uydu görüntüleri üzerinde de çalışacak. Olayların meydana geldiği yerlerde hava durumu ve çeşitli istihbarat bilgileri de incelenecek. 
     Maryland Valisi Paris Glendening ise geçici olarak bölgede avcılık ve atıcılık gibi faaliyetleri durduran özel bir karar çıkaracağını duyurdu. 
     
     BUSH, SİLAH KONTROLÜNE SOĞUK 
     ABD Başkanı George W. Bush, keskin nişancı seri katilin "midesini bulandırdığı" ve "kurbanlar için ağladığı" sözlerine karşın, Cumhuriyetçi Parti'nin genel politikası olan silah kullanımının kontrol altına alınmaması yönündeki görüşünü koruyor. 
     Beyaz Saray, ateşli silahların denetlenmesi önerisini, katili bulmaya yaramayacağı ve silah sahiplerinin haklarını ihlal edeceği gerekçesiyle bir kenara bıraktı. Beyaz Saray sözcüsü Ari Fleischer, silah denetiminin sıkılaştırılmasına ilişkin sorular üzerine "Yeni yasalar, insanları bu tür davranışlarda bulunmaktan alıkoymayacak. Yapmamız gereken, yasaları tam olarak uygulamak. Zaten bu yöntemin ulusal düzeyde isabetliliği ve güvenilirliğine ilişkin sorular var" dedi. 
     





</TEXT>
</DOC>
