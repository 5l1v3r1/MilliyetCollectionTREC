<DOC>
<DOCNO> 131885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/ekonomi/eko02.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevduatın vadesi 2.5 ayda kaldı 
</HEADLINE>
<TEXT>

Bankalar Birliği’nin verilerine göre bankacılık sektörünün toplam mevduatının ortalama vadesi 2,5 ay seviyesinde 
     Bankacılık sektörü, kısa vade kıskacından kurtulamıyor. Toplam mevduatının ortalama vadesi üç ayın altına inen bankacılık sektörünün yükümlülüklerinin ağırlıklı olarak üç aydan kısa, varlıklarının ise üç aydan uzun kalemlerden oluştuğu belirlendi. 
     Türkiye Bankalar Birliği’nin TBB verilerine göre sistemdeki toplam mevduatın ortalama vadesi iki buçuk ay düzeyinde bulunuyor. Eylül 2002 sonu verilerine göre bankalardaki Türk Lirası mevduatların ortalama vadesi 2.4 ay, döviz mevduatlarının vadesi ise iki buçuk ay düzeyinde seyrediyor. 
     Bankaların repo yoluyla topladığı kaynaklar da dahil edildiğinde sistemin toplam kaynaklarının ortalama vadesi iki buçuk ayın da oldukça altına iniyor. 
     
     Aktifler üç ay vadeli 
     Mevduatın ortalama vadesindeki bu kısalık, sektörün bilançosunun da vadesini önemli ölçüde kısaltıyor. TBB’nin yaptığı hesaplamalara göre bankacılık sektörünün toplam yükümlülüklerinin yüzde 70’i üç aydan daha kısa vadeli kalemlerden meydana geliyor. Kümülatif olarak bakıldığında sektörün yükümlülüklerinin yüzde 80’i bir yıldan kısa, yüzde 86’sı ise beş yıldan kısa kalemlerden oluşuyor. Buna karşılık varlıkların aktif ise yüzde 60’tan büyük bölümünü üç aydan daha uzun vadeli kalemler meydana getiriyor. Kümülatif olarak bakıldığında toplam varlıkların yüzde 73’ü bir yıldan kısa, yüzde 90’ı da beş yıldan kısa kalemlerden meydana geliyor. 
     Sektörün, kısa vadeli kaynak toplayarak bunu nispeten daha uzun vadeli alanlara yönlendirmelerinin banka bilançolarının önemli bir vade riski taşıdığına işaret ediyor. Bu durumun bankaları faiz ve dövizdeki gelişmelere son derece duyarlı hale getirdiği belirtiliyor. 
     



 EKONOMİ 

















</TEXT>
</DOC>
