<DOC>
<DOCNO> 112452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sonspo05.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Arif'te... 
</HEADLINE>
<TEXT>

     A Milli Futbol Takımı'nın, 12. Avrupa Şampiyonası 7. Eleme Grubu 2. maçında yarın Makedonya önünde gol yollarında en büyük kozu Galatasaraylı Arif Erdem olacak. 
     Hakan Şükür'ün yer almadığı, sakatlıktan yeni kurtulan İlhan Mansız'ın ise son anda çağrıldığı aday kadroda, tüm gözler Arif'in üzerinde olacak. 
     Galatasaray formasıyla sezona oldukça formda başlayan ve ligde 7 maçta 7 gole imza atan Arif, milli takım teknik heyetinin Makedonya karşısında forvette gol yollarındaki en güvendiği isim. 
     A milli formayla şimdiye dek 56 maça çıkan Arif, toplam 11 gole imza attı. 
     Arif, millilerin en son yaptığı Gürcistan özel maçında 1, Slovakya maçında ise 2 kez fileleri havalandırmıştı. 
     Bu arada aday kadroda yer alan diğer forvet oyuncularından Beşiktaşlı İlhan Mansız'ın 13 maçta 5, Fenerbahçeli Serhat Akın'ın ise 2 maçta 1 golü bulunuyor. 
     
     REKOR, HAKAN ŞÜKÜR'DE 

     A Milli Futbol Takımı'nın 79 yıllık tarihinde en fazla gol atan futbolcu, aday kadroda bulunmayan Hakan Şükür. 
     Ay-yıldızlı formayla çıktığı 80 maçta toplam 37 gole imza atan Hakan Şükür, ilk sıradaki yerini açık ara koruyor. 
     Milli takım tarihinde ayrıca, geçmiş yıllarda Fenerbahçe'de futbol oynayan Lefter Küçükandonyadis 20 golle 2., Galatasaraylı Metin Oktay ile Fenerbahçeli Cemil Turan da 19'ar golle 3. sırayı paylaşıyor. 
     
     BİR MAÇTA 4 GOL ATANLAR 

     A Milli Futbol Takımı'nda bugüne dek bir maçta 4 gol atan 3 futbolcu bulunuyor. 
     Milli takımın, 17 Haziran 1924 tarihinde Finlandiya'yi 4-2 yendiği özel maçta Fenerbahçeli Zeki Rıza Sporel, 10 Kasım 1996 tarihinde San Marino'yu 7-0 yendiği Dünya Kupası Eleme Grubu maçında Beşiktaşlı Oktay Derelioğlu, 20 Ağustos 1997'de de Galler ile yapılan ve 6-4 Türkiye'nin galibiyetiyle sonuçlanan Dünya Kupası Eleme Grubu maçında da Galatasaraylı Hakan Şükür, 4'er gol atma başarısını gösterdi. 

     
</TEXT>
</DOC>
