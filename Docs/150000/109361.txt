<DOC>
<DOCNO> 109361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur11.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başsavcısı, Jet Fadıl'ın adaylığına itiraz etti 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Fadıl Akgündüz'ün milletvekili adayı olamayacağına ilişkin YSK'ya ihbar yazısı gönderdi. 
     Başsavcı Kanadoğlu, Fadıl Akgündüz'ün milletvekili adayı olamayacağına ilişkin bugün Yüksek Seçim Kurulu Başkanlığı'na hitaben bir ihbar yazısı gönderdi. 
     Akgündüz'ün avukatı aracılığıyla Siirt bağımsız milletvekili adayı olarak yaptığı başvurunun YSK tarafından kabul edildiğini yazılı ve görsel basından öğrendiğini ifade eden Kanadoğlu, ilgili mevzuatın milletvekili genel seçiminde bağımsız aday olarak katılmak isteyenlerin, bu başvuruyu bizzat kendilerinin yapmasını öngördüğünü hatırlattı. Kanadoğlu şöyle devam etti 
     ''Hakkında tutuklama kararları, derdest soruşturma ve davalar bulunduğu, İnterpol tarafından kırmızı bültenle arandığı, Türkiye girişinde yakalanması için hudut kapılarına talimat verildiği bilinen adı geçenin yurtdışında bulunduğu, vekili marifetiyle yaptığı başvurunun Siirt İl Seçim Kurulu Başkanlığı'nca reddedilmesi üzerine yine avukatı aracılığıyla YSK Başkanlığı'na vaki itirazının kabul edilmesinin YSK'nın 29 Ekim 1995 tarihinde verdiği karardaki gerekçeye aykırı olduğu ve toplum vicdanını yaraladığı açıktır.'' Milletvekili adaylığına başvurmanın münhasıran şahsa bağlı haklardan olup, vekil marifetiyle kullanılamayacağına işaret eden Kanadoğlu, adaylık için ön koşulun, ilgilinin bizzat başvuruda bulunması olduğunu vurguladı. 
     Kanadoğlu, milletvekili seçilme yeterliliğinin bu ön koşula uygun müracaat halinde tartışılabileceğini, adı geçenin bu koşulu taşımamasının ''tam kanunsuzluk'' sayılacağından süreye bağlı olmaksızın durumunun yeniden incelenmesi gerektiğini kaydetti. 
     Kanadoğlu, bu gerekçelerle Akgündüz'ün milletvekili adaylığı başvurusunun kabul edilmemesini istedi. 
     
</TEXT>
</DOC>
