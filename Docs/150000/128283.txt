<DOC>
<DOCNO> 128283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko08.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Evi ve arabası olanlar için Ocak ayı vergi ayı 
</HEADLINE>
<TEXT>

     Arabası ile kirada evi olanlar, bu ay içinde hem gelir vergisinin hem de motorlu taşıtlar vergisinin ilk taksidini ödeyecekler. 
     
     TAŞIT VERGİLERİ 

     Ocak ayı, otomobili, minibüsü, kamyonu, otobüsü, yatı, kotrası, uçak ve helikopteri olanlar için de vergi ayı özelliğini taşıyor. 
     Ocak ve Temmuz'da iki eşit taksitte ödenen motorlu taşıtlar vergisinin ilk taksidi bu ay yatırılacak. 
     Otomobili olanlar, ilk taksit olarak en az 9.5 milyon lira ödeyecek. Lüks otomobillerde ise bu vergi 2 milyar 716 milyon liraya kadar ulaşacak. 
     Söz konusu tutar, 10 bin 1 kilogram ile 20 bin kilogram arasında ağırlığa sahip kamyonlar ile 46 kişi ve üstü yolcu kapasitesine sahip otobüsler için, 203 milyon 285 bin lira ile 407 milyon 340 bin lira arasında değişecek. 
     Bu ay içinde motorlu taşıtlar vergisinin ilk taksidini ödemeyenlere ise her ay için yüzde 7 gecikme faizi uygulanacak. 
     
     GELİR VERGİSİ 

     2002 yılı içinde elde ettikleri kira geliri, istisna tutarı 950 milyon lirayı aşanlar 31 Ocak'a kadar beyanname verip, tahakkuk eden verginin üçte birlik ilk taksidini yatıracak. 
     İşyeri kira gelirleri üzerinden vergi kesintisi yapılanlardan, kira gelirlerinin brüt tutarı 6 milyar 650 milyon lirayı aşanlar da, beyanname kapsamına girecek. 
     İşyerini basit usule tabi mükellefler gibi vergi kesintisi yapma zorunluluğu olmayanlara kiralayanlar ile, diğer mal ve haklardan kira geliri bulunanlar da eş ve çocuklarının kira gelirleri için ayrı ayrı beyanname verecek. 
     Yurt dışında çalışan Türk vatandaşlarından, ülkemizde elde ettiği beyana tabi geliri sadece gayrımenkul sermaye iradından ibaret olanlar da bildirimde bulunup, vergi ödeyecek. 
     
     VERGİ KAÇIRANA ZAMLI TARİFE 

     1 Ocak-31 Aralık 2002 dönemine ait beyana tabi gelirleri, sadece kiradan oluşan mükellefler, bağlı bulundukları vergi dairesine beyanname verecek. Mükellefler, normal olarak ikametgahlarının bulunduğu yerin vergi dairesine bağlı bulunuyor. 
     Beyanname üzerinden hesaplanan gelir vergisi, Ocak, Nisan ve Temmuz aylarında 3 eşit taksitte, mükellefin bağlı olduğu vergi dairesine ya da vergi tahsilinde yetkili bankalara ödenecek. 
     Gayrımenkul sermaye iradının yanısıra beyana tabi diğer gelirleri olanlar ise bu gelirleri için Mart ayında beyanname verecek. 
     Vatandaşlar, konutlardan elde ettikleri kira gelirlerini beyan etmez ya da eksik beyanda bulunursa, öncelikle 950 milyon liralık istisnadan yararlanamayacak. 
     Hiç beyanda bulunmayan mükellefe 2 kat birinci derece usulsüzlük cezası kesilecek ve gelir, Takdir Komisyonlarınca belirlenecek. Bu gelir üzerinden gelir vergisi ve fon payı ile vergi cezası hesaplanacak. Ayrıca geçen her ay için gecikme zammı uygulanacak. Bu şekilde tahakkuk eden vergi, fon payı, ceza ve gecikme zammının 1 ay içinde ödenmesi de zorunlu olacak. Yine ödeme yapılmazsa, vergi dairesi her ay için ayrıca gecikme zammı hesaplayarak ve cebren tahsil yoluna girecek. 
     
     GİDER İNDİRİMİ 

     Bu arada beyanname verme işlemi sırasında, safi iradın belirlenmesi için kira gelirlerinden indirilecek giderler sonusunda ''Gerçek ve götürü gider yöntemleri''nden biri uygulanabilecek. 
     Götürü gider yöntemini seçen mükellefler, kira gelirlerindeki 950 milyon liralık istisnayı düştükten sonra kalan tutarın yüzde 25'i gerçek giderlere karşılık olmak üzere indirilecek. Bu usulü seçenler, 2 yıl geçmedikçe gerçek gider yöntemine dönemeyecek. 
     Bir konuta birden fazla kişinin ortak olması halinde, bu konuttan elde edilen kira gelirlerinin vergilendirmesinde, her bir ortak için 950 liralık istisna ayrı ayrı uygulanacak. 
     Bir mükellefin birden fazla konuttan kira geliri bulunması halinde ise, istisna bir defa için geçerli olacak. 
     Öte yandan Gelirler Genel Müdürlüğü, kira geliri elde edenlere yönelik beyanname düzenleme rehberi hazırladı. Sözkonusu rehber, kurumun ''www.gelirler.gov.tr'' adresine de yüklendi. 
     





</TEXT>
</DOC>
