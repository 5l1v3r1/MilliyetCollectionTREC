<DOC>
<DOCNO> 131541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur16.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'tan Kıbrıs için ilginç iddia ''Maddi destek alanlar var'' 
</HEADLINE>
<TEXT>

     Türk Parlamenterler Birliği tarafından TBMM'de "Kıbrıs Sorunu" konulu bir sempozyum düzenlendi. Sempozyumda, KKTC Başbakanı Derviş Eroğlu, KKTC'deki mitingde başta Bülent Ecevit ve Deniz Baykal olmak üzere bazı kişilere karşı hakarete varan sloganlar atılmasından dolayı da özür diledi. 
     Başbakan Eroğlu, mitinge değinerek, "Anavatan Türkiye'den bakıldığında burukluk yaratan bir miting. Bu zamana kadar gösterilen fedakarlık ve özveri bunu mu yarattı denilebilir. Tabi, insanlar görüşlerini farklı bir şekilde ortaya koyabilirler. Biz mitinge karşı değiliz ancak tek yumruk olmamız gerektiği bir zamanda cepheleşme varmış gibi bir görüntü vermek karşı tarafı sevindirecek bir gelişmedir. Bunun anavanatana karşı yapılmış gibi gösterilmesi de bizi üzer" dedi. 
     Eroğlu, mitingde Bülent Ecevit, Deniz Baykal, Şükrü Sina Gürel, bazı bürokratlar ve köşe yazarları için hakaret benzeri bazı sloganlar atılmasını da anımsatarak, "Ben KKTC'li bu kardeşler adına Anavatan'dan özür diliyorum" şeklinde konuştu. 
     
     ARINÇ'TAN İLGİNÇ İDDİA 

     TBMM Başkanı Bülent Arınç, sempozyumda KKTC'ye yaptığı ziyareti anlattırken mitige katılanları tarih şuurundan yoksun olmakla suçladı. 
     KKTC'deki bazı liderlerin Rumlarla görüştüğünü öğrendiklerini söyleyen Arınç, bazı kuruluşların da dışarıdan maddi destek aldıklarını ifade etti. Türkiye'nin dış politikada bir hedefi olmadığını oysa Yunanistan'ın Enosis'ten hiç vazgeçmediğini kaydeden Arınç, "Maşallah bizim Dışişleri Bakanlarımızdan bazıları şahsi dostluklarla işi götürmeye çalıştı, bir kısmının ise doğrusu ne yaptığını anlamış değilim" dedi. 
     Arınç, Annan Planı'nın kabulünden sonra KKTC'nin Bosna Hersek gibi mi, Girit gibi mi olacağını sorarken, Girit'in de böyle bir durumda kaybedildiğini ifade etti. Arınç, "AB'ye girmek için Annan Planı'nı hemen imzalayalım, gerisine bakarız demek, elma şekeriyle avunmak ve gerçekleri görmemek demektir. Sokaktaki çığlıklarla, bağırıp çağırmakla bir ülkenin geleceğini belirleyemezler. KKTC'nin bir parlamentosu ve Cumhurbaşkanı var" diye konuştu. 
     
     "BİRKAÇ TANE SATILMIŞ..." 

     Arınç, KKTC'de miting alanında bir tek Türk Bayrağı görmemenin kendisini üzdüğünü belirterek, "Miting meydanını dolduranların elinde Türk bayrağı yoktu. Bunun yerine ellerinde pankratlar vardı. Birkaç tane satılmışın, KKTC'de işgale son pankratı beni üzmüştür" şeklinde konuştu. 
     





</TEXT>
</DOC>
