<DOC>
<DOCNO> 108320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur03.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Asıl kararı 3 Kasım'da halk verecek'' 
</HEADLINE>
<TEXT>

     AK Parti Genel Başkanı Recep Tayyip Erdoğan, şartlar ne olursa olsun, halktan AK Parti için oy talep edeceğini ve asıl kararı halkın vermesini bekleyeceğini söyledi. 
     Erdoğan, partisinin il başkanları, Merkez Karar ve Yönetim Kurulu üyeleri ile milletvekili adaylarının ortak toplantısı için Bilkent Oteli'ne gelişinde, gazetecilerin sorusunu yanıtladı. 
     Konya İl Seçim Kurulu'nun, kapatılan RP'nin son Genel Başkanı Necmettin Erbakan hakkındaki ''milletvekili adayı olamayacağına'' ilişkin kararını nasıl değerlendirdiğinin sorulması üzerine Erdoğan, bu kararın kesin olmadığını, esas kararı Yüksek Seçim Kurulu'nun YSK vereceğini hatırlattı. Erdoğan, şöyle konuştu 
     ''Böyle bir kararın Konya İl Seçim Kurulu tarafından verilmesini temenni etmezdik. Böyle bir kararı anlamakta zorlanıyorum. AB sürecini çalıştırmakta olan Türkiye için hala ifade özgürlüğünün, düşünce özgürlüğünün önünü kesici, uygulamadaki bu tür adımlar, bizim için sıkıntı olacaktır ve AB, önümüze bunların hepsini teker teker çıkaracaktır.'' Erdoğan, YSK'dan kendisiyle ilgili nasıl bir karar beklendiğinin sorulması üzerine de, ''Benim temennim, vatanım, milletim için hayırlı olan, Türk demokrasisi için hayırlı olan bir karar çıkması. Süreç ortadadır. Bu süreç herhalde bir kenara konmayacaktır, diye düşünüyorum'' dedi. 
     ''Seçimlere AK Parti Genel Başkanı olarak katılacak mısınız '' sorusuna da Erdoğan, şu karşılığı verdi 
     ''Şartlar ne olursa olsun, AK Parti'nin ister genel başkanı olarak olsun, ister genel başkanlığını engelleyici kararlar alınsın, ne olursa olsun, bir mensubu olarak, üyeliğimi tamamen ortadan kaldırsalar bile, bir sevdalısı olarak Anadolu yolarında koşacak ve halkımdan AK Parti için oy talep edeceğim ve asıl kararı halkımın vermesini bekleyeceğim. Çünkü, 3 Kasım akşamı verilecek karar, benim için çok anlamlı olacak.'' YSK'nın adaylığını kabul etmemesi durumunda, AK Parti iktidar olsa bile başbakan olamayacağının hatırlatılması üzerine Erdoğan, ''Şu anda böyle bir sorun yok. Yasal olarak da yok. AK Parti'nin başında olmamızı engelleyici yasal herhangi bir mani yoktur'' diye konuştu. Erdoğan, bir gazetecinin, ''Yerinize kim başbakan olacak '' sorusu üzerine de, yetkili kurulların buna karar vereceğini söyledi. 
     
</TEXT>
</DOC>
