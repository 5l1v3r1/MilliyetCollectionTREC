<DOC>
<DOCNO> 146758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun36.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan Türkiye'ye "Saldırganları kovmak için işbirliği yapalım" 
</HEADLINE>
<TEXT>

     Irak Dışişleri Bakanı Naci Sabri, Irak'la Türkiye arasındaki ilişkilerin tarihin derinliklerine dayandığını belirterek, ''Saldırganları bölgeden kovmak için işbirliği yapalım'' dedi. 
     Sabri, Irak'la Türkiye arasındaki ilişkilerin, tarihin derinliklerine ve çok eski dönemlere dayandığını söyledi. 
     İki ülke arasındaki ilişkilerin, tarih boyunca bölgede başgösteren olayların etkisinde kalmadığını belirten Sabri, iki halk arasında kardeşlik, dinsel ve kültürel ilişkilerin sarsıntıya uğramadığını ve yabancıların entrikalarından daha güçlü olduğunu vurguladı. 
     Naci Sabri, ''İki ülkenin ilişkileri kuvvetlendikçe, bölgenin güvenliği iyi duruma gelir. Bu konuda bizim birçok kanıtımız var. Irak'a zalim ambargo uygulanmadan önce ticari, kültürel ve siyasi ilişkilerimiz hayli gelişmişti'' dedi. 
     Sabri, 1991 Körfez savaşını hatırlatarak, ''Irak-Türkiye sınırında güvenliğin yok olduğunu, iki ülke arasındaki ticaretin çöktüğünü ve Irak'a uygulanan ambargo ve saldırganlık yüzünden Türkiye'nin milyarlarca dolar kaybettiğini'' söyledi. 
     ABD ve İngiltere'nin Irak'a düzenledikleri ''tarihte benzeri görülmeyen saldırganlığa'' değinen Sabri, ''Bu saldırganlık, uluslararası kararlara ve BM anlaşmasına aykırıdır'' diye konuştu. 
     
     ''ABD, TÜRK HALKINI SAVAŞA ÇEKMEK İSTİYOR'' 
     Sabri, ''ABD'nin, her vesileyle Türk hükümetini bu saldırganlığa katmak, komşu, dost ve Müslüman Türk halkını, sonucunu Allah'tan başka hiç kimsenin bilmediği bir savaşa çekmek istediğini ' söyledi. 
     Türk halkına seslenen Sabri ''Ben mümin, mücahit Türk halkının dostu olduğum için, tüm Türk halkının saldırganlığa karşı aldığı tutumu, Irak'a, hakka ve cihada gösterdiği sempatiyi selamlıyorum'' dedi. 
     ''Saldırganların 13 gündür devam eden savaşta ölümden başka bir şey elde edemediklerini'' belirten Sabri ''Bizim halkımız, ne için savaşıyor ve kimin uğruna savaşıyor, bunu iyi biliyor. Bu aptal saldırganları kutsal topraklarımızdan kovuncaya kadar savaşımızı sürdüreceğiz'' ifadesini kullandı. 
     Sabri, Türk halkına seslenerek, ''Ey özgürlüğü ve dostluğu seçen Türk halkı, el ele verelim ve saldırganları bölgemizden kovalım'' diye konuştu. 
     





</TEXT>
</DOC>
