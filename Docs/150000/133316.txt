<DOC>
<DOCNO> 133316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sontur15.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Çiçek Benim lügatımda af yok 
</HEADLINE>
<TEXT>

     Adalet Bakanı Cemil Çiçek, halen cezaevlerinde 60 bin tutuklu ve hükümlü bulunduğunu belirtirken, hayatı boyunca hiçbir affa olumlu bakmadığını bildirdi. "Benim lügatımda af yok" diyen Çiçek, "Af demek yerine of demeyi tercih ederim. Af baştan sona bir adaletsizliktir. Bunun hiçbir izahı da yoktur. Bugüne kadar 43 af çıkardık. Bunun hiçbir faydasını da görmedik, kısa sürede cezaevleri doldu" dedi. 
     Çiçek, Adalet Bakanlığı'nda bulunduğu süre içinde af kelimesinin telafuz dahi edilmeyeceği bir dönemin yaşanacağını söyledi. 
     
     "AF DEĞİL OF DERİM" 
     Adalet Bakanı Cemil Çiçek, Anadolu Ajansı'na yaptığı açıklamada, halen ceza ve tutukevlerinde 60 bin civarında tutuklu ve hükümlü bulunduğunu ifade etti. Siyasi mahkum diye bir ayırım ya da değerlendirme yapmadıklarını kaydeden Çiçek, ''Ancak terör suçluları var. Yeri geliyor onlar kendilerini siyasi mahkum kabul ediyorlar. Bunlar 8 bin civarındadır. Bin kişi de çıkar amaçlı suç örgütü mensubuolduğu iddia edilen hükümlü ya da tutukludur. 51 bin de adi suçlardan dolayı yatanlar vardır. Kadın tutuklu ya da mahkum sayısı ise çok şükür olabildiğince azdır'' diye konuştu. 
     Bakan Çiçek, 57. Hükümet döneminde çıkan aftan yararlanan pek çok kişinin cezaevine geri döndüğünü kaydederek, affa şiddetle karşı olduğunu bildirdi. Hayatı boyunca hiçbir affa olumlu bakmadığını belirten Çiçek, ''Af demek yerine of demeyi tercih ederim. Benim lügatımda af yok'' dedi. 
     Hangi konuda olursa olsun her affın baştan sona bir adaletsizlik olduğunu ifade eden Çiçek, şunları kaydetti 
     ''Affın hiçbir izahı yoktur. Onun için de burada bulunduğum süre içinde bu kelimeleri telafuz etmeyecek bir dönemi geçirmiş olacağız inşallah. Kati surette ben aflara olumlu bakmıyorum. Hele hele kişi hukukuna taalluk eden noktada affa hiçbir zaman taraftar değilim. 
     Fikri meselelerden dolayı Türkiye Avrupa Birliği bağlamında bazı açılımlar yapıyor. Orada kişi hukuku ile ilgili bir zedelenme sözkonusu değil. Benim söylediğim daha çok kişi hukukuna taalluk eden noktalardır. Ve bugüne kadar cumhuriyet tarihimiz boyunca 43 af çıkardık. Ülke bundan hiçbir fayda görmedi. Kısa sürede cezaevleri doldu. Adalete güvenin belli ölçüde sarsılmasında bu afların çok büyükrolü olmuştur, yapanın yanına kar kalıyor diye. Sebebi de gayet açık. 3-5 kişinin hayatına kastetmiş, hayat hakkını almış. 8 sene yatmış 9. sene şu veya bu sebeple bir af çıkmış. Ondan sonra da bu işiyapanlar sokakta, öbürleri mezarda..." Af mağdurlarının kendisini ziyaret ettiğini belirten Cemil Çiçek, ''Bana destek verdiler. Ben de onlarla aynı fikri taşıyorum. Onun için kimse, af ümidiyle, af ışığı görüp bir yanlış yola sapmasın. Herkes devletin kanununa, nizamına, hukukuna riayet etsin'' diye konuştu. 
     





</TEXT>
</DOC>
