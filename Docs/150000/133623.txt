<DOC>
<DOCNO> 133623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sondun20.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıvrıkoğlu'nun RSF hakkında açtığı davada yarın karar günü... 
</HEADLINE>
<TEXT>

     Paris mahkemesi, eski Genelkurmay Başkanı emekli Orgeneral Hüseyin Kıvrıkoğlu'nun Sınır Tanımayan Gazeteciler RSF hakkında açtığı davayla ilgili kararını yarın verecek. 
     Paris mahkemesi, geçen ay yapılan duruşmada Kıvrıkoğlu'nun avukatı ve RSF'nin avukatının görüşlerini dinlemişti. Kıvrıkoğlu, resminin kullanılarak kişilik haklarına hakaret edildiği gerekçesiyle 100 bin euro maddi tazminat talebinde bulunmuştu. 
     RSF'nin avukatı ise, geçen duruşmada, ''davanın ifade özgürlüğü ihlali çerçevesinde ele alınmasını'' istemişti. 
     RSF'nin, ''insan haklarının ihlal edildiği ülkelerin liderlerini teşhir etmek'' gerekçesiyle Haziran ayında Paris'te bir tren garında açtığı sergide, dönemin Genelkurmay Başkanı Orgeneral Hüseyin Kıvrıkoğlu'nun resmine de yer vermesi Ankara ile Paris arasında diplomatik krize yol açmış, Saint Lazare tren garı işletmesi, yolcuların güvenliği açısından, serginin zamanından önce kaldırılmasına karar vermişti. 
     





</TEXT>
</DOC>
