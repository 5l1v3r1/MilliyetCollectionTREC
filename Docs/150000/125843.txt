<DOC>
<DOCNO> 125843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sondun29.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da "İslam Danışma Konseyi" kuruldu 
</HEADLINE>
<TEXT>

     Fransa'da yaşayan Müslümanlar arasında uzun süreden beri tartışılan danışma konseyi kuruldu. 
     İçişleri Bakanı Nicolas Sarkozy'nin de kuruluş çalışmalarına bir nevi arabulucu olarak etkin biçimde katıldığı ''Fransa İslam Danışma Konseyi'', 16 üyeden oluşuyor. 
     Konsey'de, Fransa'daki Türk Müslümanları Koordinasyan Komitesi adına Haydar Demiryürek temsil edecek. 
     Genel Sekreterlik görevini üstlenecek olan Demiryürek, A.A'ya yaptığı açıklamada, Fransa'daki Türklerin Konsey'de yeteri ağırlıkta temsil edilmemesinden şikayetçi oldu. Demiryürek, ''Fransa'daki Türkler, bu ülkede yaşayan Müslümanların yüzde 8'ini oluşturuyor. 16 üyeli Konsey'de sadece bir üyeliğin Türklere verilmesi, doğru ve adil değil'' dedi. 
     Haydar Demiryürek, ısrarlı müzekereler sayesinde, bir yıl sonra Konsey'de iki Türk temsilcisinin yer alacağı konusunda güvence verilmesinin kendilerini bir ölçüde rahatlattığını söyledi. 
     Başkanlığına Paris Cami İmamı Halil Ebubekir'in getirildiği ''Fransa İslam Danışma Konseyi''nin kuruluş aşamasına, Fransa'da farklı ülkelerden 7 federasyon temsilcisi, 5 büyük cami imamı ve İslam diniyle ilgili çalışmalar yapan 6 ünlü şahsiyet katıldı. 
     İslam dini, Fransa'da ikinci büyük din olarak biliniyor ve ülkede 4 ila 5 milyon Müslümanın yaşadığı tahmin ediliyor. 
     





</TEXT>
</DOC>
