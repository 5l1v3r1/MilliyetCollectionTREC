<DOC>
<DOCNO> 120307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/guncel/gun08.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma öğrencileri olumsuz etkiler mi 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Beşiktaşlı futbolcu Pascal Nouma, bir kolejde öğrencilerle yaptığı söyleşide "Ben psikopatım. Siz de psikopatsınız. Onun için beni seviyorsunuz" dedi. Özel hayatıyla da sık sık gündeme gelen Nouma’nın bu sözleri tepkilere neden oldu. "Nouma gibi futbolcular, öğrencileri olumsuz etkiler mi " sorusu gündeme geldi. Konuyla ilgili tartışmalar şöyle 
     
Hıncal Uluç Yazar Seçimde titiz olunmalı      Okulların hemen hemen hepsi, zaman zaman öğrencilerin ilgi gösterdiği, ünlü sevilen kişileri sohbete, konferansa, panele davet ediyorlar. Ben de birçok davete katıldım. Bu davetler, aslında iyi niyetli ve güzel bir şey. Ama çağrılan insanların seçiminde biraz titiz olunması gerektiğine inanıyorum. Pascal Nouma zeten basına yansıyan özel yaşamıyla ilginç bir tip. Söylediği sözler meydanda. Üniversiteye kötü örnekler de çağırılabilir ama ilköğretim ve liselere iyi örnekleri çağırmak zorundasınız. 
     
Prof. Dr. Acar Baltaş Psikolog Klinik bir teşhis      Psikopatlar, yaptıkları işin sorumluluğunu taşımayan, yaşadıklarının sonuçlarından ders çıkarmayan, başka insanların duygularına duyarsız, saldırganlık ve cinsellik gibi dürtülerini engelleyemeyen insanlardır. Bu övünülecek değil, utanılacak bir şeydir. Nouma kendini böyle tanımlıyor. O bunu ilk kez yapmıyor. Büyük ihtimalle bu O’na Fransa’da konmuş klinik bir teşhistir. Onları konuşmacı olarak seçen eğitim kurumlarının, ciddi vebali var. Nouma’nın söyledikleri öğrencileri olumsuz etkiler. 
     
Nilüfer Eyüboğlu Rehber öğretmen Çocuklara model olmalı      Davet edilen konuk, ele alınan konuya hakim biri olmalıdır. Aksi halde etkinlik amacına ulaşmaz. Onu önceden dinleyen kişilerden bilgi alınabilir. Özel yaşantısı ve kişilik yapısı da dikkate alınmalıdır. Özellikle çocuklar için davet edilen kişilerin model olabilecek bir isim olması gerekiyor. 
     
Ata Koleji Bir yetkili görüş bildirdi Çocuklar için iyi oldu      Atatürk Haftası nedeniyle geçtiğimiz günlerde bir panel düzenledik. Bu panele futbolcu Pascal Nouma ve Sergen’i konuşmacı olarak davet ettik. Panel, çok güzel ve seviyeli oldu. Naouma, çok zarif ve komik bir insandı. Konuşması sırasında öğrencilerden, "Sizi neden çok seviyorlar" diye bir soru geldi. Kendisi de psikopatım’ cümlesini kullandı. Aslında panelde Atatürk’ün vecizeleri konuşuldu. Milli Eğitim Müdürlüğü’nden gerekli izin alınmıştı. Bu bir söyleşi düzeyindeydi. Futbolcular seviyeli olmak suretiyle, her okula söyleşi yapmaya gidiyorlar. Bizim toplantımız da amacına ulaşmıştır. Pascal Nouma, Fransızca tercümanı vasıtasıyla konuşuyordu. İnsanların sözlerini kontrol altında tutamıyorsunuz ki. Ama onun dışında, o toplantının seviyesi o cümleyi unutturacak düzeydeydi. Çocuklarla çektirdikleri resimler de fevkalede iyiydi. 
     
Can Koro BJK tercümanı Nouma dalga geçiyor      Panele ben de Pascal Nouma ile birlikte gittim ve kendisine çevirmenlik yaptım. Çocuklardan böyle bir soru gelince, kendisi şaka yollu bir açıklama yaptı. Nouma, çocuklarla hoş bir söyleşi yaptı. Atatürk ile ilgili sorular soruldu. Gayri ciddi sorular da vardı. Psikopatım’ yanıtının verildiği soru da onlardan biriydi. Çocukların, "Beşiktaş seyircisinin, Fenerbahçe Stadı’na gitmesini ister misiniz " sorusuna karşılık, olay çıkmasını istemediğini belirterek "Hayır" yanıtını bile verdi. Herkes adama "psikopat" diyor. Ben kendisiyle günde 18 saat beraberim. "Psikopat" diyince, O da "Evet öyleyim" diyor, dalga geçiyor. Nouma o kadar saf bir insanki, verilen imajla alakası yok. Çocuk derneklerine bağışta bulunan duyarlı bir insanı, böyle psikopat yapmak hiç yakışık almıyor. 


 GÜNCEL 











</TEXT>
</DOC>
