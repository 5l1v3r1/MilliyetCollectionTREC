<DOC>
<DOCNO> 112861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sondun12.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İrlanda kabinesi 4. kez askıda 
</HEADLINE>
<TEXT>

     Kuzey İrlanda'da koalisyon ortağı Katolik parti Sinn Fein'in adının çevresinde yaşanan "casusluk krizi" sonrasında bölgede hükümet ve parlamento dördüncü kez askıya alındı. 
     Barış anlaşmasının imzalandığı 1997 yılının ardından 1998'de yapılan seçimler sonucunda kurulan koalisyon hükümetinde yaşanan anlaşmazlık ve krizlerin yol açtığı kesintilerin sonuncusu, bu sabah İngiltere'nin Kuzey İrlanda'dan sorumlu Bakanı John Reid tarafından ilan edildi. 
     İngiltere hükümeti ve parlamentosunun bölge yönetimini resmen üstlenmesi ise bu gece yarısından itibaren geçerli olacak. 
     Kuzey İrlanda'da parlamento ve hükümetin askıya alınmasının, krizin ardından bölgedeki partilere yeniden demokratik sürece dönüş için şans tanımak adına düşünülmüş bir formül olduğunu belirten Reid, "Barış sürecine inanç ve bağlılığımız tamdır"' dedi. 
     İngiltere Başbakanı Tony Blair ve İrlanda Başbakanı Bertie Ahern'ün de bu bağlılığı ifade edebilmek adına bugün ortak açıklama yapacaklarını belirten Reid, Kuzey İrlanda'da demokratik kurumların askıya alınmasına yol açan krizin temelinde bölgedeki siyasi oluşumların arasındaki güven eksikliğinin bulunduğunu bildirdi. Reid, kriz öncesine dönebilmek için öncelikle bu güvensizliklerin giderilmesi gerektiğini belirtti. 
     1 Mayıs 2003'te yapılması öngörülen Kuzey İrlanda genel seçim tarihinde şimdilik değişiklik düşünülmediğini belirten Reid, seçimin kararlaştırıldığı tarihte yapılmasının planlandığını ifade etti. 
     





</TEXT>
</DOC>
