<DOC>
<DOCNO> 113880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sondun14.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum-Yunan tarafında BM planı telaşı 
</HEADLINE>
<TEXT>

     Kıbrıs Rum kesimi ve Yunanistan, BM Genel Sekreteri Kofi Annan'ın Kıbrıs konusunda bir çözüm planı sunacağı ve bunun Türk tarafınca kabul edileceği düşüncesiyle telaşa kapıldı. 
     Rum basınının haberlerine göre, bu konu, dün Atina'da Rum yönetimi lideri Glafkos Klerides ile Yunanistan Başbakanı Kostas Simitis arasında ele alındı. 
     Fileleftheros gazetesi, "Türklerin evet cevabı konusunda telaş" başlıklı haberinde konuyla ilgili şunları yazdı 
     "Yunanistan ve Rum tarafı, Annan'ın çözüm planında Elen tarafı için olası tehlikeli ifadeleri önlemek için hızlı davranıyor. Simitis ve Klerides dün Atina'da, yakın mesai arkadaşlarının katılımıyla yaptıkları görüşmede, bu yönde girişimlerde bulunmayı kararlaştırdı. İki hükümet, Güvenlik Konseyi'nin 5 daimi üyesi ve AB üyesi dost ülkeler tarafından Annan belgesinin içereceği maddeler konusunda bilgilendirildi. Söz konusu belge, beklenmedik bir gelişme olmaması halinde, Türkiye'deki seçimler sonrası sunulacak." BM'nin sunacağı olası çözüm planının Türk görüşleri çerçevesinde olacağına değinen gazete, "Atina'da yapılan toplantıda, beklenmedik olasılıkların göğüslenmesi için alternatif kararlar üzerinde çalışmalar yapıldı. Yapılan açıklamada, Başbakan Simitis'in AB'nin önde gelen ülkelerini yani Fransa, İngiltere, İtalya ve Almanya'yı ziyaret edeceği duyuruldu. Rum tarafı da benzer girişimlerde bulunacak. Bu amaçla Dışişleri Bakanı Yannakis Kasulides'in ziyaretleri planlanıyor" ifadelerine yer verdi. 
     Haravgi gazetesi de, "Yunanistan ve Rum tarafının, hoş olmayan gelişmeleri önlemek, Rum tarafının Avrupa Birliği üyeliği gidişatının başarılı şekilde tamamlanması ve Kıbrıs sorununa BM kararları zemininde çözüm bulunmasını güvenceye almak amacıyla uluslararası sahada seferberlik ilan ettiğini" yazdı. 
     





</TEXT>
</DOC>
