<DOC>
<DOCNO> 135461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun24.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
WSJ "ABD'nin bölgeye 250 bin asker gönderecek" 
</HEADLINE>
<TEXT>

     Amerikan finans çevrelerinin gazetesi Wall Street Journal, olası Irak operasyonu çerçevesinde ABD'nin Kuveyt dahil, bölgede konuşlandıracağı asker sayısının 250 bine ulaşacağını yazdı. 
     Gazete, birliklerin bölgeye aşamalı olarak sevkedileceklerini kaydederken, ABD'nin asker konuşlandıracağı yerler arasında Kuveyt, Katar, Umman, Birleşik Arap Emirlikleri BAE , Türkiye ve Hint Okyanusu'ndaki Diego Garcia adasının bulunduğunu belirtti. 
     ''ABD'nin Türkiye'de 20 bin asker konuşlandırmayı umduğunu'' kaydeden gazete, Güneydoğu Anadolu'da konuşlandırılabilecek birliklerin Amerikan 4. piyade tümenine bağlı olacaklarını yazdı. 
     Gazeteye göre, Irak'a kuzeyden girecek bu kuvvetler, Kuveyt'ten girerek kuzeye doğru ilerleyecek birliklerle birlikte, Irak'ın yaklaşık 400 bin kişilik ordusunun ikiye bölünmesini sağlayacak. 
     Wall Street Journal, Türkiye'den hiç asker sokulmazsa dahi, ABD'nin bölgede yaptığı yığınağın yoğun olduğunu, birliklerin kara ve hava gücünün yanı sıra deniz piyadeleri ve denizcilerden oluştuğunu kaydetti. 
     Pentagon kaynaklarına dayanan gazete, bölgede bulunan kuvvetlerin 500 savaş uçağı ve 5 uçak gemisine sahip olduklarını da belirtti. 
     





</TEXT>
</DOC>
