<DOC>
<DOCNO> 116428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur11.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Lideri Çiller Erdoğan Hacivat liginde 
</HEADLINE>
<TEXT>

     DYP Genel Başkanı Tansu Çiller, ''20 saniyede oy atacaksınız ama 20 yılınızı etkileyecek'' dedi. 
     Çiller, Manisa Cumhuriyet Meydanı'nda partisince düzenlenen mitingde yaptığı konuşmada 5 yıldır Kırat'ın iktidarda olmadığını ve Ege'nin sahipsiz kaldığını belirterek, hükümetin bölgeye bir çivi dahi çakmadığını öne sürdü. 
     Pamuk üreticisine hükümet oldukları ilk gün 30 cent prim vereceklerini kaydeden Çiller, hükümetin ''Derviş politikalarıyla'' Manisa'daki 50 bin traktörün büyük bölümünü sattırdığını savundu. 
     Çiller, ''Bizim dönemimizde 1 kilogram tütünle 12 litre mazot alınıyordu. Şimdi 1 kilogram tütünle 2.5 litre mazot ancak alınıyor. 4 dolara tütün almıştık, gelirsek yine 4 dolardan alacağız'' diye konuştu. 
     Üzüm ve pamukta selden dolayı zarara uğrayan bölgeleri afet bölgesi ilan edeceğini belirten Çiller, ''220 milyar dolar özkaynağımızla ve bilgimizle geliyoruz. Bunu bildikleri için benden kaçıyorlar. Üç aydır peşlerindeyim'' dedi. 
     
     LİG TARTIŞMASI 

     Recep Tayyip Erdoğan'ın bir konuşmasında DYP'nin ''ikinci ligde'' olduğunu söylediğini kaydeden Çiller, ''Tayyip Erdoğan Hacivat liginde... 3 Kasım'da Tayyip'e oy vereceksiniz 4 Kasım'da Tayyip yok. Başbakanı var mı O da yok. Programı var mı O da yok. Ne olacağı belli değil. İşte bunun adı Hacivat ligi'' şeklinde konuştu. 
     Çiller, CHP'nin bir maske taktığını kaldırdıklarında Derviş, indirdiklerinde Baykal'ın ortaya çıktığını kaydetti. 
     İlk yıl yüzde 8 büyümeyi vaadettiklerini anlatan Çiller, Türkiye'nin en önemli sorunun işsizlik olduğunu, her yüzde 1 büyümenin 65 bin gence iş getireceğini söyledi. 
     Çiller, bir tarafta uygulanan politikalarla fakirlikte, sefalette denge kurulduğunu ve bunun ''Derviş'in dengesi'' olduğunu öne sürerek Kırat'ın berekette denge sağlayacağını anlattı. 
     Üretime ağırlık vereceklerini bildiren Çiller, daha sonra şöyle konuştu 
     ''Mağdur olan çoğunluğa hakkını vereceğiz. Bedelli askerliği şart koşuyorum. Tüm anneleri sigorta yapacak bir proje ile işbaşına geliyorum. Tayyip Erdoğan, Deniz Baykal neden kaçıyor Tecrübeden, bilgiden korkuyorlar. 
     Şimdi ülkeyi 20 cente muhtaç eder hale geldiler. Türkiye'yi Arjantin'le kıyaslanır hale getirdiler. 20 saniyede oy atacaksınız ama 20 yılınızı etkileyecek.'' Tansu Çiller, milletten güç alındığı takdirde hizmetin yine millete gideceğini belirterek, ''Eğer başkalarından güç alırsanız hizmet de kaynak da oraya gider. Ben kimsenin önünde eğilmedim. Bir Cenab-ı Allah'ın bir de sizin önünüzde eğilirim'' dedi. 
     Tansu Çiller mitingin ardından parti otobüsüyle şehir turu atarak Manisa'dan ayrıldı. 
     





</TEXT>
</DOC>
