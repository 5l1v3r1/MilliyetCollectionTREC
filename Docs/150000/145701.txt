<DOC>
<DOCNO> 145701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun38.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Özkök'ün Kuzey Irak açıklamasından ''memnun'' 
</HEADLINE>
<TEXT>

     ABD, Genelkurmay Başkanı Orgeneral Hilmi Özkök'ün, "Kuzey Irak'ta ABD ile koordinasyon içinde hareket edileceğine ilişkin açıklamalarını memnuniyetle karşıladığını" bildirdi. 
     ABD Dışişleri Bakanlığı'ndan bir yetkili, "Türkiye'nin Kuzey Irak'a ABD ile koordinasyon içinde olmayacak bir birlik gönderme girişiminde bulunmayacağı yönünde Genelkurmay Başkanı Orgeneral Özkök'ün açıklamasını, olumlu bir şekilde not ettik" dedi. 
     Yetkili, ABD Dışişleri Bakanı Colin Powell'ın Salı günkü açıklamasında, Türkiye'nin Kuzey Irak'taki durumuna ilişkin ihtiyaçları konusunda Başbakan Recep Tayyip Erdoğan ve Dışişleri Bakanı Abdullah Gül ile yakın danışmalarda bulunduğu yönündeki sözlerini anımsattı ve ABD'nin, Türkiye'nin bu konudaki hassasiyetine önem verdiğini söyledi. 
     
     GAZETELER BÖYLE YORUMLADI 

     Genelkurmay Başkanı Orgeneral Hilmi Özkök'ün Diyarbakır'da yaptığı açıklamalar İngiliz gazetelerinde geniş yer buldu. Orgeneral Özkök'ün açıklamaları ABD -Türkiye ilişkileri ile birlikte değerlendirildi ve Türkiye'nin sözünü tutması istendi. Bu konudaki yazılar özetle şöyle 
     The Independent Türkiye söz vererek, mülteci krizi ya da güvenliğine yönelik büyük bir tehlike arzetmezse, Kuzey Irak'a girmeyeceğini açıkladı. Savaştan yana veya karşıt olan Batılı liderler nüfuzlarını vargücüyle kullanarak, Türklerin bu söze sadık kalmalarını sağlamalıdır. Orgeneral Özkök, ABD'den "Stratejik müttefikimiz" diye söz etmiş olsa bile şu sıralarda bu kulağa çok boş geliyor. ABD askerlerinin Türkiye'de konuşlanmasını reddetmek konusunda Ankara her türlü hakka sahipti. Türk kamuoyunun yüzde 90'ı savaşa karşıydı. Türk liderler, İngiliz liderlerin aksine bunu gözardı etmedi. Bunun bir bedeli de olacak. 
     Financial Times Orgeneral Özkök, Iraklı Kürtler'le gerginliği yatıştırma girişiminde bulundu. Batılı diplomatlar, Türkiye'nin, durumun ABD kontrolünden çıktığını hissederse yine de Kuzey Irak'a müdahale etmeyeceği güvencesini vermesinin mümkün olmadığı uyarısında bulunuyor. Orgeneral Özkök, 1990'larda Türkiye'ye saldırılar için Kuzey Irak'ı üs olarak kullanmış ama şimdi tamamen yenik duruma düşmüş olan KADEK'le ABD karşıtı İslamcı terör arasında bağ kurdu, "Okyanus'un öte yakasında tehdit altında olduklarını söyleyen insanların, Kuzey Irak sınırında aynı tehditlerle karşı karşıya olduklarını söyleyen Türkler'e inanmamalarını anlamakta zorlanıyorum" diye konuştu. 
     




</TEXT>
</DOC>
