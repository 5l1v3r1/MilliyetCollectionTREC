<DOC>
<DOCNO> 108312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo22.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Eren ''Elimizden geleni yapacağız'' 
</HEADLINE>
<TEXT>

     Beşiktaşlı futbolcular, UEFA Kupası 1. turunda yarın oynayacakları FK Sarajevo maçı için umutlu konuştular. 
     Siyah-beyazlıların tecrübeli savunma oyuncusu Ali Eren Beşerler, rakiplerini kesinlikle hafife almadıkların kaydederek, ''Elimizden geleni yapıp turu geçecek skoru almaya çalışacağız'' dedi. 
     İki gün önce gıda zehirlenmesi geçirdiğini hatırlatan Ali Eren, şu anda durumunun çok iyi olduğunu ve FK Sarajevo maçına hazır olduğunu ifade etti. 
     Lucescu'nun şans vermesi halinde elinden geleni yapacağını vurgulayan Ali Eren, Beşiktaşlı futbolcular arasında dayanışma olmadığı ile ilgili haberlere de değinerek, ''Biz, Beşiktaşlı futbolcular olarak hayatımızdan çok memnunuz. Arkadaşlığımız çok iyi. Takım içinde iyi bir kaynaşma var. Bu yönde yapılan haberler doğru değil'' dedi. 
     Basın mensuplarının, savunmada yaşanan sorunlarla ilgili sorularını da yanıtlayan Ali Eren, ''Bu bölgede şu an Tolga, Zago ve Ronaldo oynuyor. Bu arkadaşlarımız ilk kez birarada forma giyiyor. İlk zamanlarda sıkıntı yaşanması çok normaldir. Zamanla birbirimize uyum sağlayacağız ve bu sorun ortadan kalkacak'' diye konuştu. 
     Rumen futbolcu Daniel Gabriel Pancu ise Sarajevo ile yapacakları maçın kendileri için çok önemli olduğunu vurgulayarak, ''Avrupa kupalarına iyi bir başlangıç yapmak istiyoruz'' dedi. 
     Takım arkadaşlarından pas alamaması ile ilgili bir soruya ise Pancu, ''Şu an için hiçbir arkadaşımı çok iyi tanımıyorum. Kasten pas atılmadığı görüşüne de katılmıyorum. İnanıyorum ki arkadaşlarımla birbirimizi tanıyınca daha iyi anlaşacağız'' yanıtını verdi. 

     
</TEXT>
</DOC>
