<DOC>
<DOCNO> 133508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur31.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Köyde yalnız yaşayan kadınların deprem sonrası macerası 
</HEADLINE>
<TEXT>

     Tunceli'nin Pülümür İlçesi'ndeki deprem sonrasında, dört kadın yalnız yaşadıkları köyden, üç saat süren zorlu ve tehlikeli yolculuk sonrası ilçe merkezine ulaşabildiler. 
     Pülümür'e yaklaşık 15 kilometre uzaklıkta bulunan, Çakırkaya Köyü'nde yaşayan yaşlı dört kadın, deprem korkusuyla tüm tehlikeleri göze alarak ilçe merkezine yürüyerek ulaşmayı başardılar. 
     Üç saatlik zorlu yolculuk sonrasında Pülümür'e ulaşan Gülizar Çatlı, Zarife Kılıç, Nedime Doğan ve Sakine Bigün, köyde yalnız yaşadıklarını, kendilerinden başka kimsenin bulunmadığını belirterek, deprem esnasında büyük korku yaşadıklarını anlattılar. 
     Çaresiz şekilde evlerinden çıktıklarını anlatan kadınlar, ''Köyümüz yaz mevsiminde kalabalık oluyor. Fakat kış mevsiminde sadece dördümüz kalıyoruz. Depremde büyük gürültü meydana geldi. Evlerimizden korkuyla dışarıya çıktık. Çaresizlik içinde çevreye baktık. Tek yol, ilçeye yürüyerek gitmekti. Biz de karar verdik, ilçeye yürüyerek geldik'' dediler. 
     Evlerinin hasar gördüğünü anlatan kadınlar, karlı yolları aşarak ilçeye ulaşabildiklerini anlatarak, ''Elimizde ne silah ne de bir çubuk vardı. Fakat yaşadığımız korku nedeniyle tek çaremiz ilçeye gelmekti. Kazasız belasız ilçeye ulaştık ama çok da yorulduk'' dediler. 
     Zarife Kılıç, köyde, Sosyal Yardımlaşma ve Dayanışma Vakfı'nın verdiği 10 koyun ile 1 koçunun bulunduğunu belirterek, ''Onlara ne oldu bilmiyorum. Tek isteğim koyunlarımın kurtulmuş olması'' diye konuştu. 
     
</TEXT>
</DOC>
