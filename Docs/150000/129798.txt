<DOC>
<DOCNO> 129798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo02.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Pistons-Philadelphia 76ers'i 103-94 yendi... 
</HEADLINE>
<TEXT>

     ABD Profesyonel Basketbol Ligi NBA'de, Doğu Konferansı'ndaki maçta Merkez Grubu ikincisi Detroit Pistons, Atlantik Grubu üçüncüsü Philadelphia 76ers'i deplasmanda uzatmaya giden maçta 103-94 yenerken, Mehmet Okur sayı kaydedemedi. 
     Philadelphia'daki maçta oyuna soradan giren ve toplam 12 dakika oynayan Mehmet Okur, yalnızca 2 kez 2 sayılık şut denemesinde bulundu, bunda da başarılı olamayınca maçı sayı atamadan tamamladı. Okur, ayrıca 1 ribaunt aldı ve 2 asist yaptı. Üstüste 3. maçını kazanan Pistons'da Richard Hamilton, 9'u uzatmada 29 sayı atarken, uzatmanın başında kritik bir üçlük atan Chauncey Billups 19 sayı, Clifford Robinson 17 sayı kaydetti. 
     76ers'de ise uzatmanın başında faul limitini doldurarak oyun dışı kalan Allen Iverson 25 sayı ve 9 asist gerçekleştirdi. 4. periyotun sonunda sağ çapraz bağlarında zorlanma meydana gelen, ancak ciddi bir sakatlık olmadığı için oyunu sürdüren Iverson, ayrıca normal sürede takımın son 12 sayısından 8'ini kaydetti. 
     
     ROCKETS, 11 YIL SONRA ORLANDA'DA KAZANDI 
     Batı Konferansı Ortabatı Grubu dördüncüsü Houston Rockets, Doğu Konferansı Atlantik Grubu dördüncüsü Orlando Magic'i deplasmanda 91-81 yenerken, 11 yıl sonra Orlando'da galip geldi. 
     Rockets'da ''çaylak'' oyuncu Çinli Yao Ming 23 sayı ve 11 ribauntla takımın en başarılı ismi oldu. 
     Takımda Steve Francis, 12'si 3. çeyrekte 16 sayı, Cuttino Mobley 14 sayı, 9 ribaunt ve 5 asist, Eddie Griffin 12 sayı ve 9 ribaunt gerçekleştirirken, 5 da bloka imzasını attı. 
     Magic'de Tracy McGrady, 27 sayıyla takımın en skorer oyuncusu olurken, toplam 41 dakika oynayan Mike Miller ise çok kötü bir performans sergileyerek, 17 şuttan yalnızca 3'ünü sayıya çevirdi ve toplam 8 sayı kaydetti. 
     
     JACKSON, 10 BİN ASİST YAPAN 3. OYUNCU 
     Batı Konferansı Ortabatı Grubu üçüncüsü Utah Jazz'ın, Pasifik Grubu ikincisi Phoenix Suns'ı 99-93 yendiği maçta, Jazz'dan Mark Jackson, kariyerinde 10 bin 2. asistini yaparak NBA Ligi tarihinde asist kategorisinde 10 bin sınırını geçen 3. oyuncu oldu. Bu sınırı geçen diğer oyuncular, Jackson'ın takım arkadaşı ve tüm zamanların asist lideri John Stockton ve Magic Johnson. Mark Jackson, bu maçta 5 asist yaptı. 
     Takımda Karl Malone 24 sayı, Matt Harpring 22 sayı ve 11 ribaunt, Rus forvet Andrei Kirilenko 14 sayı, John Stockton da 9 asist gerçekleştirdi. 
     Suns'da da Stephon Marbury 29 sayı ve 10 asist, Shawn Marion ise 25 sayıyla maçı tamamladı. 
     Sonuçlar şöyle 
Indiana Pacers-New York Knicks 89-87 
Orlando Magic-Houston Rockets 81-91 
Philadelphia 76ers-Detroit Pistons 94-103 uzatmada 
Washington Wizards-Chicago Bulls 101-98 
Atlanta Hawks-Dallas Mavericks 99-117 
Minnesota Timberwolves-Golden State Warriors 102-95 
Denver Nuggets-Miami Heat 86-76 
New Orleans Hornets-Boston Celtics 83-93 
Utah Jazz-Phoenix Suns 99-93 
Seattle Supersonics-San Antonio Spurs 95-106 
Los Angeles Clippers-Memphis Grizzlies 103-95 

     





</TEXT>
</DOC>
