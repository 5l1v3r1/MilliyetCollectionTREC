<DOC>
<DOCNO> 141611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/spor/yozer.html </URL>
<DATE> 2003/03/09/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
K bus gibi 
</HEADLINE>
<TEXT>

     İlk yarıda Galatasaray’ın maçı alacağı her haliyle belliydi. Tekmeye kafa koyan, her topa sağlam giren, hiç kimseyi boş bırakmayan ve gol için çılgınca mücadele eden Galatasaray 11’i, verimini de almakta gecikmedi. Savunmadaki topa sert oyunu, diri ve agresif futbolu, Fenerbahçe’nin zayıf fizik güçlü forvetine "el aman" dilemedi. O kadar baskı kurdular ki, sanki Galatasaray 11 kişi değil, 15 kişi oynadı. Topun olduğu her yerde 3 - 4 kişi birden takipte bulunurken, Fenerbahçe’nin zengin kadrosu inanılmaz fakir ve yetersiz kaldı. Bu dirence hiçbir direnç gösteremediler. 
     Ama hiç şüphesiz ki, Galatasaray’da bu müthiş ilk yarının son kahramanı vardı. Forvette sürekli rahatsız eden ve sürekli golü koklayan Ümit Karan, delicesine mücadele eden Cihan, ilk derbisinde harikalar yaratan Volkan ve savunmada derbinin anlamını iyi anlayan bir Xavier... Bu dörtlü oyunda kaldıkları süre içinde de herşeylerini ortaya koydu. 
     Şu maç gösterdi ki isteyince oluyormuş. Şu maç gösterdi ki, sakin ve soğukkanlı olunca rakibi iyi anlayan bir taktik verilebiliyormuş. İlk yarıdaki futbol, sadece ikinci yarının değil, sezonun da en güzel futboluydu. 
     İkinci yarıdaki Galatasaray duraklaması mantıklıydı. Seyirci gazıyla ilk maçın rövanşını alma düşüncesi biraz delicesine olurdu. Mantıklı oynadılar ve rahat oynadılar. Rakibe pozisyon bile vermediler. Orta alan, savunmanın önünde iyi bir blok oluşturunca, atak gibi gözüken Fenerbahçe, çaresizliğin verdiği sıkıntıyla çaresizce yan top yaptı. Bu yan toplar da zaten Galatasaray’ın işine geldi. Bu kontrol üç puanı da getirdi. 
     Fenerbahçe, bu Ali Sami Yen’e gelen en kötü takımlar arasındaki yerini hem de en üstlerde aldı. Bu kadar korkak, bu kadar çekingen, bu kadar yetersiz ve bu kadar isteksiz bir futbol ortaya koyan Fenerbahçe’deki hatalar, ligdeki yerini de sonuna kadar haklı kılıyor. Galatasaray, şu ilk yarıdaki pozitif futbolunu sergilediği sürece Beşiktaş’ın da hiç rahat göreceği yok. Bu futbolla bir kabus gibi pusudalar. 
     



 SPOR 































</TEXT>
</DOC>
