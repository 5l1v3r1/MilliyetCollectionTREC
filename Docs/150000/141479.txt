<DOC>
<DOCNO> 141479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sondun20.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak basını, BM denetçilerinin raporunu adil buldu... 
</HEADLINE>
<TEXT>

     Irak Devlet Başkanı Saddam Hüseyin'in büyük oğlu Uday'ın gazetesi Babil, BM denetçilerinin dün BM Güvenlik Konseyi'ne sundukları raporun ''adil olduğu'' yorumunda bulundu. 
     Babil'de bugün yayımlanan başyazıda, BM silah denetçilerinin şefi Hans Blix ve Uluslararası Atom Enerjisi Ajansı IAEA Başkanı Muhammed El Baradei'nin dün Konsey'e sundukları raporların adil olmasının Irak'ı şaşırtmadığı, ''çünkü Irak'ın BM'nin 1441 sayılı kararına uymak için büyük özveride bulunduğu'' belirtildi. 
     Babil, ABD ve İngiltere Dışişleri Bakanları Colin Powell ile Jack Straw'un, denetçilerin raporlarına güvenmeyi reddetmelerini, ''akıntıya karşı yüzmeye'' benzetti. 
     BM Güvenlik Konseyi üyelerinin açıklamalarının, ''İngiltere ve ABD'nin sadece Konsey'i değil, dünyayı uçuruma sürüklediğini'' gösterdiğini yazan gazetede, ''Blix ve El Baradei'nin raporlarını sunmasının ardından, BM Güvenlik Konseyi, kitle imha silahına sahip olmadığını kanıtlayan Irak'a uygulanan ambargonun kaldırılmasını düşünmeli'' görüşünü savunuldu. 
     ABD ve İngiltere, BM Güvenlik Konseyi'ne sundukları değişiklik önergesiyle, Irak'a ''1441 sayılı BM kararını kabul ederek silahsızlanması için'' 17 Mart'a kadar süre tanımıştı. 
     





</TEXT>
</DOC>
