<DOC>
<DOCNO> 128075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun23.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Tarkan konseri ertelendi 
</HEADLINE>
<TEXT>

     Tarkan'ın Hollanda'nın Den Bosch kentinde bu akşam vereceği yılbaşı konseri ertelendi. 
     Konseri düzenleyen firmadan yapılan açıklamada, erteleme kararının teknik nedenlerden dolayı alındığı, sanatçıyla ilgisinin bulunmadığı belirtildi. 
     Açıklamada, sanatçının Hollanda'daki hayranlarıyla yılbaşında buluşamamasından ''büyük üzüntü'' duyduğu ifade edildi ve Tarkan'ın, Ocak ayının ikinci haftası içinde Amsterdam Arena Stadyumu'nda düzenlenecek konsere katılacağını bildirdiği belirtildi. 
     Verilen bilgiye göre, 10 veya 11 Ocak günlerinde Amsterdam'da bir konserin verilmesi yönünde çalışmalara başlandı. 
     Tarkan'ın daha önce, yılbaşı gecesi Den Bosch kentindeki Brabant Hallen salonlarında sahne alacağı açıklanmış ve biletler 65 euro fiyatla satışa sunulmuştu. 
     
</TEXT>
</DOC>
