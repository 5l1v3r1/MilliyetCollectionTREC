<DOC>
<DOCNO> 132977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur12.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç Parti, 3 Kasım seçimlerinin iptali için başvurdu... 
</HEADLINE>
<TEXT>

     Genç Parti, 3 Kasım'da yapılan milletvekili genel seçiminin iptal edilmesi istemiyle Yüksek Seçim Kurulu'na YSK başvurdu. 
     Genç Parti adına başvuru dilekçesini, Genel Sekreter Mehmet Ali Akgül, Genel Başkan Yardımcısı Ufuk İlkiz ve Genel Sekreter Yardımcısı Kaya Yüceken YSK'ya verdi. 
     Akgül, YSK'ya girişinde, ''3 Kasım seçimlerinin iptali için mi başvuruyorsunuz '' sorusuna, ''evet'' yanıtını verdi. 
     Akgül, çıkışta açıklama yapacaklarını bildirdi. 
     Genç Parti Genel Sekreteri Mehmet Ali Akgül, 3 Kasım seçimlerine hile karıştırıldığını ve gölge düştüğünü öne sürdü. 
     Genç Parti Genel Başkanı Cem Uzan'ın imzasını taşıyan ve 3 Kasım'da yapılan milletvekili genel seçimlerinin iptal edilerek yenilenmesini içeren iki sayfalık dilekçeyi YSK'ya veren Akgül, gazetecilere açıklamalarda bulundu. 
     AK Parti'ye verilen ihtara ilişkin süreci anlatan Akgül, Türkiye Cumhuriyeti'nin laik, sosyal bir hukuk devleti olduğunu söyledi. Hukuk devletinde herkesin yasalara uyma mecburiyeti bulunduğunu kaydeden Akgül, Erdoğan'ın Anayasa Mahkemesi kararı yokmuş gibi genel başkanlık görevini sürdürdüğünü, bunu AK Parti yöneticilerinin de 10 ay önce bildiğini söyledi. 3 Kasım seçimlerinde oy pusulasında Erdoğan'ın adının yer aldığını hatırlatan Akgül, şöyle devam etti 
     ''Amaçları, sanki sayın Recep Tayyip Erdoğan partinin genel başkanıymış gibi göstererek, halkın temiz oylarını almaktı. Diğer bir deyimle, halk aldatılmıştır. Seçimlere hile karıştırılmıştır. 3 Kasım seçimlerine gölge düşmüştür. Bu, seçimlerin iptali için kuvvetli bir gerekçedir. Demokratik sistemlerde çareler vardır. Çare, vakit kaybettirilmeden 3 Kasım seçimlerinin iptal edilmesi ve tekrar halka gidilmesidir.'' 
     
     DİLEKÇE- 

     Genç Parti Genel Başkanı Cem Uzan imzalı iptal dilekçesinde ise Anayasa Mahkemesi'nin son kararına atıfta bulunulduktan sonra, ''Anayasa Mahkemesi'nin tespitine göre Erdoğan'ın genel başkanlığı ortadan kalktığından, 3 Kasım milletvekili genel seçimlerinde kullanılan oy pusulasında genel başkan sıfatıyla adının yer almaması gerektiği'' savunuldu. 
     Milletvekili Seçimi Kanunu'nda da bu durumun açıkça tespit edildiği ifade edilen dilekçede, YSK'nın geçmiş dönemde bu konuda aldığı emsal kararlar bulunduğu dile getirildi. 
     
     BİLECİK VE FATİH ÖRNEKLERİ 

     Dilekçede, 1999 yılında yapılan yerel seçimlerde Bilecik Belediye Başkanlığı'nı CHP'nin adayının büyük bir farkla kazandığı, ancak sadece 29 oy alan BBP'nin amblemi ve adayının ismi oy pusulasında yazılmadığı için YSK'nın seçimi iptal ettiği hatırlatıldı. 
     Dilekçede, 1994 yılında yapılan yerel seçimlerde İşçi Partisi adaylarının ve parti ambleminin oy pusulasında yer almaması nedeniyle Fatih Belediye Başkanlığı, belediye meclis üyeliği ve il genel meclisi üyeliğine ilişkin seçim sonuçlarının da iptal edildiği kaydedildi. 
     YSK'nın, bu kararlarında ''mutlak yasaya aykırılık durumunu'' dikkate aldığı ve buna göre karar verdiği belirtilen dilekçede, şöyle denildi 
     ''Örnekte olduğu gibi YSK, bir partinin ambleminin ve adayının isminin oy pusulasında bulunup bulunmadığı hususunun seçimin neticesine etkili olup olmadığını dikkate almamış ve mutlak kanuna aykırılık gerekçesiyle iptal etmiştir. Oysa, 3 Kasım 2002 milletvekili genel seçilerinde seçmen açıkça yanıltılmıştır. Seçmen, genel başkan olmayan Recep Tayyip Erdoğan'ı genel başkan sanıp oy kullanmıştır. Böylece, halkın gerçek iradesi sandığa yansımamıştır. Erdoğan, seçim meydanlarında oy pusulalarında yer alan ismini de kullanarak halka AKP'nin Genel Başkanı olduğunu ifade etmiştir. Bilecik Belediye Başkanlığı seçimlerinin iptaline neden olan gerekçeden çok daha açık ve etkili bir iptal gerekçesinin ortaya çıktığı, açıkça görülmektedir. 3 sandık kurulu oluşturulmadığı için Siirt seçimlerinin haklı olarak iptal edildiği bir durumda, AK Parti'nin seçmenleri tamamen yanılttığı netleştiğine göre 3 Kasım 2002 tarihinde yapılan 22. dönem milletvekili seçimlerinin iptali mecburiyeti doğmuştur.'' Öte yandan, YSK Başkanı Tufan Algan, Başkanvekili Ahmet Hamdi Ünlü'nün dün yaptığı açıklamalara ilişkin gazetecilerin soruları üzerine, açıklamayı görmediğini, kendisiyle de görüşmediğini söyledi. 
     
</TEXT>
</DOC>
