<DOC>
<DOCNO> 124669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur21.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Buraya gelinmiş olmasında CHP'nin katkısı var" 
</HEADLINE>
<TEXT>

     CHP Genel Başkanı Deniz Baykal, Kopenhag zirvesinde alınan kararın bir çıkış noktası olarak kabul edilmesi ve Türkiye'nin AB konusundaki iddialarını gerçekleştirmek için mücadeleye devam etmesi gerektiğini söyledi. 
     Deniz Baykal, eski CHP il başkanı Levent Gök'ün hukuk bürosunun açılışını yaptı. Baykal, açılış öncesinde gazetecilerin Kopenhag zirvesine ilişkin sorularını yanıtladı. Türkiye'nin zirvede alınan kararları bir çıkış noktası kabul ederek, mücadeleye devam etmesi gerektiğini belirten Baykal, ''Konunun çok karmaşık ve yeni sorunlarla dolu bir geleceği var, bunu görüyoruz. Ama bunu göğüslemek bizim sorumluluğumuzda. Onun gereğini yapacağız. İktidar, muhalefet, tüm Türkiye önümüzdeki tabloyu en iyi şekilde değerlendirmeye çalışmalıyız'' diye konuştu. 
     Baykal, gelinen noktanın tartışmasının yapılabileceğini ancak bu aşamada AB konusunda geleceğe yönelik iddianın kararlılıkla tekrar edilmesinin uygun olacağını söyledi. 
     
     CHP'NİN ÖNEMLİ KATKILARI VAR" 
     Deniz Baykal, bir gazetecinin ''CHP'nin bu süreçte sessiz kaldığı değerlendirmeleri yapılıyor'' şeklindeki sözleri üzerine şunları söyledi 
     ''Hayır bu hiç doğru değil. Başbakan gitmeden önce ayrıntılı konuşup fikirlerimizi aktardık, önerilerimizi yaptık. Hükümet bu konuda ne düşündüğümüzü çok iyi biliyor. Buraya gelinmiş olmasında CHP'nin çok önemli katkıları vardır.'' CHP'nin Avrupa'da görüşmelerde bulunduğunu, Türkiye'de de AB üyesi ülkelerin temsilcileri ile önemli temaslar yaptıklarını kaydeden Baykal, ''CHP, AB konusunda dünyanın hiç bir ülkesinde hiç bir muhalefet partisinin sergilemediği katkıyı yapmıştır'' dedi. 
     





</TEXT>
</DOC>
