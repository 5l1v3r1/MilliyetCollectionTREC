<DOC>
<DOCNO> 110306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun25.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin ''İsrail antiterör koalisyonun önemli bir mensubudur'' 
</HEADLINE>
<TEXT>

     Rusya Devlet Başkanı Vladimir Putin, bugün kabul ettiği İsrail Başbakanı Adriel Şaron'u övgü dolu sözlerle karşıladı. 
     Çalışma ziyareti için Moskova'da bulunan Şaron'u Kremlin Sarayı'nda kabul eden Putin, ''Yaser Arafat'ın karargahı etrafındaki ablukayı kaldırma kararını kolaylıkla almadığınızı biliyorum. Çünkü, ülke içerisinde de baskı altında bulunuyorsunuz'' dedi. 
     Rusya'nın girişimiyle alınan 1435 sayılı BM Güvenlik Konseyi kararının, Filistin topraklarındaki karmaşık sorunların çözümü için iyi bir zemin oluşturduğunu kaydeden Putin, ''Moskova, İsrail ile bu yönde çalışmaya hazırdır'' diye konuştu. 
     İsrail'in terörizme karşı mücadelede önemine de dikkati çeken Putin, ''ABD Başkanı'nın uluslararası terörizme karşı çabalarını destekliyoruz. İsrail de, antiterör koalisyonun önemli bir mensubudur. İsrail halkının, terör sonucu yaşamını yitirenlerden ötürü yaşadığı acıları paylaşıyor, terörün her türlüsünü kınıyoruz'' dedi. 
     
     IRAK KONUSUNDA TUTUM DEĞİŞMEDİ 

     Putin, Irak ile ilgili ABD ve İngiltere'nin hazırladıkları BM Güvenlik Konseyi karar tasarısının hafta sonunda Moskova'da Rus tarafı ile müzakere edilmesine karşın, ülkesinin eski tutumundan geri adım atmadığını, sorunun ''siyasi-diplomatik yollarla çözümlenmesi gerektiği'' görüşünde ısrarlı olduğunu da gösterdi. 
     Rusya Devlet Başkanı Vladimir Putin, ''uluslararası denetçiler, Irak'a geri dönmelidirler. Şu andaki en önemli amaç, Irak ile ilgili sorunları görüşmeler yoluyla ele almak, ayrıca bununla yetinmeyerek, bu sorunlarla ilgili olarak BM Güvenlik Konseyi kararları çerçevesinde ve siyasi-diplomatik yollarla belirli kararlara ulaşmak'' dedi. 
     





</TEXT>
</DOC>
