<DOC>
<DOCNO> 138263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo37.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, yurda döndü... 
</HEADLINE>
<TEXT>

     UEFA Kupası 4. tur ilk maçında Portekiz'in FC Porto takımına 6-1 yenilen Denizlispor, yurda döndü. 
     Denizlisporlu taraftarlar, Çardak Havaalanı'na gelerek yeşil-siyahlı ekibe moral verdi. Yenilgiye karşın takımlarına kırgın olmadıklarını belirten taraftarlar, ''Hala gurur duyuyoruz'' yazılı pankartı açtı. 
     Yolculuk boyunca üzgün oldukları gözlenen futbolcular, taraftarların jestiyle biraz olsun moral buldu. Yeşil-siyahlılar, güçlü rakipleri karşısında ilk yarıda başa baş bir mücadele sergilediklerini, ancak ikinci yarıda istedikleri gibi oynayamadıklarını belirttiler. 
     Futbolcular, 27 Şubat'ta Denizli'de oynanacak rövanş maçının prestij ve ülke puanı açısından önemli olduğunu, sahaya galibiyet için çıkacaklarını dile getirdi. 
     





</TEXT>
</DOC>
