<DOC>
<DOCNO> 135534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur02.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da lodos... Polis, hoparlörlerden vatandaşı uyarıyor... 
</HEADLINE>
<TEXT>

     Bursa'da, hızı saatte 75 kilometreyi bulan şiddetli lodos, kentte hayatı olumsuz yönde etkilemeye devam ediyor. 
     Kenti etkisi altına alan şiddetli lodosta, merkez Yıldırım, Osmangazi ve Nilüfer İlçeleri'nde, evlerin çatılarındaki kiremitlerin uçması sonucu 7 kişi yaralandı. 
     Bursa Devlet ve SSK Bölge Hastaneleri'nde tedavi altına alınan yaralıların sağlık durumlarının iyi olduğu bildirildi. 
     Şiddetli lodos, kent merkezindeki bir çok ağacın devrilmesine, elektrik tellerinin kopmasına neden olurken, elektrik hatlarında meydana gelen arızalar nedeniyle kentin büyük bir kısmına uzun süredir elektrik verilemiyor. 
     Akşam saatlerine doğru Vatan Mahallesi ve Anadolu Mahallesi'nde 2 caminin minaresinin yıkılmasının ardından, Ortabağlar Mahallesi'ndeki Merkez Cami ve Mevlana Mahallesi'ndeki Hacılar Camisi'nin de minareleri devrildi. Minarelerin boş arsa üzerine düşmesi neticesi ölen ya da yaralanan olmadı. 
     Lodos nedeniyle hasar gören yerlerde incelemelerde bulanan Vali Ali Fuat Güven'in talimatıyla polisler, ekip otolarının hoparlörlerinden vatandaşları mecbur kalmadıkça evlerinden çıkmamaları ve soba zehirlenmelerine karşı uyarıyorlar. 
     





</TEXT>
</DOC>
