<DOC>
<DOCNO> 112633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/ekonomi/eko04.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Sigorta ile CU ortak oluyorlar 
</HEADLINE>
<TEXT>

Bireysel emeklilik yasasının çıkmasıyla birlikte gündeme gelen Türk ve yabancı şirket evliliklerinin ilki Garanti Sigorta ile Commercial Union CU arasında gerçekleşecek 
     KADİFE ŞAHİN 

     Son iki yıldır yoğun olarak bireysel emeklilik sisteminin konuşulduğu sigortacılık sektöründeki ilk Türk ve yabancı şirket ortaklığı önümüzdeki günlerde imza aşamasına geliyor. 
     Önümüzdeki hafta Garanti Sigorta Grubu’yla, daha önce Fiba Grubu’yla olan ortaklığını bitiren İngiliz Commercial Union arasında anlaşma imzalayacak. Son dönemlerde sektörde yoğun olarak konuşulan anlaşmanın, bu hafta gerçekleşmesi bekleniyor. Böylece bireysel emeklilik fonlarına büyük ilgi gösteren ve Türk sigortacılık sektörünü bu alanda cazip bulan yabancı kuruluşların ilki sektöre girmiş olacak. 
     Garanti Sigorta’nın Yönetim Kurulu Başkanlığı’nı, Doğuş Grubu’nda çeşitli görevleri bulunan ve Garanti Bankası Kurulu Murahhas Üyesi olan Aclan Acar yapıyor. Garanti Sigorta yetkilileri daha önce yaptıkları açıklamalarda bireysel emeklilik pazarına sıcak baktıklarını ve bu pazara girmek için gerekli hazırlıkları yaptıklarını belirtmişti. 
     1989 yılında kurulan Garanti Sigorta şu anda hayatdışı ve sağlık branşlarında faaliyet gösteriyor. Garanti Sigorta bankacılık, finansal kiralama, factoring, sigortacılık, fon ve portföy yönetimi şirketlerinin yer aldığı Doğuş Mali Hizmetler Grubu’na bağlı olarak faaliyet gösteriyor. 
     
Yedinci büyük sigortacılık grubu      Garanti Sigorta ile bireysel emeklilik alanında ortaklığı gündeme gelen CGNU Plc.’nin Türkiye’deki iştiraki Commercial Union Sigorta, 1 Ocak 1989 tarihinde faaliyete geçti. 2001 sonunda şirketteki Fiba Holding’in yüzde 13, Finansbank’ın yüzde 17’lik hissesini alan CGNU’nun payı yüzde 84.4’e yükselmişti. 
     Dünyanın yedinci büyük sigortacılık grubu CGNU plc. olan ismini, 2002 Temmuz’unda Aviva olarak değiştirdi. 300 yıllık bir geçmişe sahip olan, İngiltere’nin en büyük ve Avrupa’nın beşinci büyük sigorta grubu olan Aviva, 200 milyar pound aktif büyüklüğüne ve 28 milyar pound gelire sahip. 64 bin çalışanı olan grubun, 25 milyon da müşterisi var. 
     Faaliyetlerinin yüzde 50’sini İngiltere’de yürüten Aviva’nın geri kalan işlerinin büyük bir çoğunluğu Fransa’da olmak üzere Hollanda, İspanya, İtalya, İrlanda, Polonya, Kanada ve Avustralya gibi ülkelere yayılmış durumda. 
     
     
     
     



 EKONOMİ 














</TEXT>
</DOC>
