<DOC>
<DOCNO> 124006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo34.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şakiri, West Bromwich Albion takımına transfer oluyor. 
</HEADLINE>
<TEXT>

     Bulgaristan'ın CSKA Sofya takımında oynayan Malatyaspor'un eski Makedon orta alan futbolcusu Artim Şakiri, İngiltere'nin West Bromwich Albion takımına transfer oluyor. 
     Bulgaristan'ın BTA Haber Ajansı'nın haberine göre, ekim ayında 12. Avrupa Futbol Şampiyonası elemelerinde 2-2 berabere biten İngiltere-Makedonya maçında köşe vuruşundan attığı golle İngiliz kaleci David Seaman'ı mağlup eden ve uluslararası üne kavuşan Şakiri, Premier Ligi takımı West Bromwich Albion ile sözleşme imzalamaya hazırlanıyor. 
     CSKA Sofya Kulübü İcra Direktörü Lazar Vassilev, sözleşmeyle ilgili ayrıntıların henüz tamamlanmadığını, herşey bittiğinde basına açıklama yapacaklarını söyledi. 
     Şakiri, sözleşme imzalarsa, 20 takımlı ligde 17. sırada bulunan West Bromwich Albion'da ocak ayında açılacak transfer sezonundan önce forma giyebilecek. 
     Kulüp sözcüsü Vladimir Rupov, Makedonya'ya giden 29 yaşındaki Şakiri'nin buradan İngiltere'ye geçeceğini söyledi. 
     50 kez milli olan Şakiri'nin, CSKA Sofya ile sezon sonuna dek sözleşmesi bulunuyordu. 
     Sezon başında Bulgar takımına transfer olan Şakiri, kısa sürede takımda etkin rol oynadı. CSKA Sofya, 13 maçta 13 galibiyetle Bulgaristan Birinci Ligi'nde lider durumda bulunuyor. 
     





</TEXT>
</DOC>
