<DOC>
<DOCNO> 120383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun05.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile Kanada arasında "Moron" gerginliği 
</HEADLINE>
<TEXT>

     Üst düzeyde bir Kanadalı yetkilinin, Prag'daki NATO zirvesi sırasında ABD Başkanı George Bush için ''moron'' dediği iddiası üzerine, Washington ile yakın müttefiklerinden Ottawa arasında gerginlik çıktı. 
     Kanada'nın önemli gazetelerinden The National Post ve Ottawa Sun, adı verilmeyen Kanadalı yetkilinin, Bush'un, Prag'da NATO müttefiklerinden savunma harcamalarını artırmalarını istemesi üzerine, gazetecilere Bush hakkında ''Bu adam moron'' dediğini yazdı. 
     Haberin gerginlik yaratması üzerine, Kanada ve Amerikan yönetiminin sözcüleri, ''adı verilmeyen bir yetkiliye atfedilen sözler üzerinde yorum yapmayacaklarını'' belirterek, havayı yumuşatmaya çalıştılar. 
     Ancak Amerikalı yetkililerin, haberin doğruluğunu araştırdıkları ve ifadenin gerçekten kullanılmış olması halinde iki ülke arasında ciddi sorun çıkabileceği kaydedildi. 
     Kanada basınına göre bu ülkenin Savunma Bakanı John McCallum, Bush'un NATO ülkelerinin savunma bütçeleriyle ilgili sözlerinin ardından, ABD Başkanı'nı eleştirerek, Washington'ın ''Kanada'nın işerine karışmaması gerektiğini'' söyledi. Gözlemciler, bu durumda ''moron'' sözcüğüyle ilgili kuşkuların bakan üzerinde yoğunlaştığını söylediler. 
     Benzer bir olay, en son ABD ile Almanya arasında meydana gelmiş ve Almanya'daki seçimler öncesinde Başbakan Gerhard Schroder'in kabinesindeki bir bakanın Bush'u Nazi lideri Hitler'e benzetmesi, iki ülke arasında ipleri germişti. 
     Genellikle savaş karşıtı politikalar benimseyen Kanada, ABD'nin Irak'a yönelik planlarına da sıcak bakmıyor. 
     Kanada'da iktidardaki Liberal Parti'nin sol kanadına mensup Başbakan Jean Chretien de zaman zaman Bush yönetimini eleştirmesiyle tanınıyor. 
     Kanada basınına göre, Beyaz Saray yetkilileri de kendi aralarında, Chretien'den bahsederken ''dinozor'' kelimesinin kısaltılmışı olan ''dino'' ifadesini kullanıyor. 
     





</TEXT>
</DOC>
