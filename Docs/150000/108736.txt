<DOC>
<DOCNO> 108736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur20.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çağda bu kafa siyah ayakkabı giymeyen öğrenciler okula alınmadı 
</HEADLINE>
<TEXT>

     Yalova Lisesi'nde, siyah ayakkabı giymeyen ya da saçı uzun olan 300 öğrenci, bu sabah derslere alınmayarak evlerine gönderildi. Kılık, kıyafet denetimi altında yapılan bu uygulama, eğitimcilerden tepki aldı. 
     Yalova Lisesi'nde, her öğretim yılı başında uygulanan kılık, kıyafet denetimlerinin bir yenisi de bugün yapıldı. Önceki yıllarda, uzun saç, makyaj ve takılarla ilgili denetimler yapan okul idaresinin, bu yıl kontrollerine ayakkabıları da katması dikkati çekti. Okula bot, spor ayakkabı ve siyah olmayan her türlü ayakkabı ile gelen ya da saçları uzun olan 300'e yakın öğrenci, derslere sokulmayarak evlerine gönderildiler. 
     Okula, havanın yağışlı olmasından dolayı botla geldiğini söyleyen öğrencilerden M.A, ''Bizi koyun sürüsü gibi sıraya sokarak tek tek kontrol etmeleri zorumuza gidiyor. Saç kontrolleri yetmez gibi şimdi de ayakkabı denetimi başladı'' diyerek uygulamadan yakındı. 
     Spor ayakkabı giydiği için okula alınmadığından şikayet eden Ş.K. ise sadece tek ayakkabısının olduğunu öne sürerek, ''Ailemin bütçesi ancak kitap ve kırtasiye malzemeleri alımına yeterli geliyor. Ben de ikinci ayakkabı isteyemedim. Okulun istediği ayakkabıyı alabilecek olanlar yarın derslere girebilecek de, ben okuyamayacak mıyım '' diye konuştu. 
     Okul yöneticileri ise uygulamanın öğretmenler kurulu kararıyla yapıldığını ve sıradan bir denetim olduğunu söylemekle yetinerek, açıklama yapmaktan kaçındılar. 
     
     EĞİTİMCİLERDEN TEPKİ 

     Eğitim-Sen Yalova Şube Başkanı Cafer Altunbaş, AB eşiğinde olan bir ülkede, öğrencilere yönelik zorlayıcı denetimler sonucunda yüzlerce öğrencinin derslere sokulmamasının ''kabul edilebilir bir uygulama olmadığını'' savundu. 
     Uygulamanın sona erdirilmesi amacıyla İl Milli Eğitim Müdürlüğü'ne başvurduklarını kaydeden Altunbaş, ''Deprem bölgesi olan Yalova'da özellikle öğrenciler rehabilitasyon sorunu yaşıyor. Çoğu depremzede olan bu öğrencilere daha fazla sevgi ile yaklaşılması gerekirken, uygulama öğrencileri olumsuz etkiler. Hele ekonomik krizin yaşandığı bir dönemde, maddi külfet getirici uygulamaları zorunlu hale getirmek, kabul edilebilir bir davranış değildir'' dedi. 
     
     ''BEN DE KIRMIZI AYAKKABI İLE GÖNDERDİM'' 

     Yalova Milli Eğitim Müdür Yardımcısı Rıdvan Acar da uygulamanın, kılık-kıyafet yönetmeliği çerçevesinde yapılması gerekirken, okulun ayakkabı denetimi de yaptığı duyumunu aldıklarını belirtti. 
     Bazı öğrencilerin çok uzun saçlarla, küpe ya da başka takılar takarak, aşırı makyaj yaparak okula geldiklerini, bunların önüne geçilmesi amacıyla da denetimlerin yapıldığını anımsatan Acar, şunları söyledi 
     ''Bu denetimlerin içine ayakkabının da alınması doğru değil. Ben de çocuğumu, yeni ayakkabı alamadığım için kırmızı ayakkabı ile okula gönderdim. Okul yönetimine, ayakkabı denetiminin durdurulması talimatını verdik. Çocukların eve gönderilmesi de işgüzarlıktan ibarettir.'' 
     





</TEXT>
</DOC>
