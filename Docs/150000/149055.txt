<DOC>
<DOCNO> 149055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun20.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP ''Peşmergeler Musul'da denetimi ele geçirdi'' 
</HEADLINE>
<TEXT>

     Fransız haber ajansı da AFP peşmergelerin Musul'un merkezinde denetimi ele geçirdiğini duyurdu. 
     Kentteki AFP muhabiri, peşmergelerin kent merkezinde denetimi sağladığını bildirdi. 
     Sabah saatlerinde kente giren az sayıdaki peşmergenin sayısının öğleden sonra arttığı görüldü. Binlerce Peşmerge Musul'a girip kente dağılmaya başladı. 
     
     Reuters "Peşmergeler kontrol noktalarında.." 

     Reuters ajansı, peşmergelerin Musul merkezinin denetimini ele geçirdiğini duyurdu. 
     Reuters televizyon yapımcısı Soheil Afdjei, Musul'daki gelişmeleri, ''Kent merkezindeyiz. Sokaklarda çok sayıda insan var. Peşmergelerin çoğu kontrol noktalarında'' şeklinde aktardı. 
     Kentte Amerikan askeri görmediğini belirten Afdjei, buna karşın peşmergelerin Amerikalıların da kentte olduğunu söylediklerini aktardı. 
     Muhabir, kente girerken silah sesleri duyduğunu, peşmergelerin kendilerinin havaya ateş açtığını anlattıklarını söyledi. 
     
     ABD askerleri Musul'da... 

     Öte yandan Amerikan askerlerinin, bugün Irak'ın kuzeyindeki en büyük kent Musul'a girdiği bildirildi. 
     Amerikalı özel birliklerin komutanı Yarbay Robert Waltemeyer, az sayıda Amerikan askerinin ve peşmergelerin Musul'a girdiğini söyledi. 
     Direnişle karşılaşmadıklarını ve halkın kendilerini sıcak karşıladığını belirten yarbay, güvenlik bölgeleri oluşturulması için kent yetkilileriyle görüşeceklerini kaydetti. 
     Kentte Amerikan askeri görmediğini belirten bir Reuters muhabiri, buna karşın peşmergelerin Amerikalıların da kentte olduğunu söylediklerini aktarmıştı. 
     Bir peşmerge komutanı, Musul'daki Iraklı askerlerin ve Baas partisi yetkililerinin, bombardımanın durması ve affın garanti edilmesi şartıyla teslim olmayı kabul ettiklerini öne sürdü. 
     

     
</TEXT>
</DOC>
