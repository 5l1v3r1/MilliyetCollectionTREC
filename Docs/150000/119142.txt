<DOC>
<DOCNO> 119142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur29.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül Başbakan mı oluyor 
</HEADLINE>
<TEXT>

     CNN TÜRK'ün haberine göre AK Parti Genel Başkan Yardımcısı Abdullah Gül, telefonla aranarak, Çankaya Köşküne Davet edildi. Yarın, Gül'ün başbakan olarak hükümeti kurma görevini alacağı iddia edildi. 
     
     Öyle bir görüşme yapmadım 
     Ancak Abdullah Gül, bu iddia ile ilgili şu açıklamayı yaptı "Bana Köşk'ten, Başbakan olarak görevlendirildiğime ilişkin telefon gelmedi" Gül, KKTC'nin 19. Kuruluş Yıldönümü dolayısıyla verilen resepsiyonda gazetecilerin sorularını yanıtladı. Başbakanlık konusundaki bir soruyu yanıtlayan Gül, atamayı Cumhurbaşkanı Ahmet Necdet Sezer'in yapacağını hatırlatarak, ''Bu saatten sonra herkes bekleyecek'' diye konuştu. 
     Bu işlerin gecikmeyeceğini ifade eden Gül, Türkiye'nin beklemeye tahammülü olmadığını dile getirerek, Başbakan'ın kim olacağının yakında ortaya çıkacağını söyledi. 
     ''Başbakanlığa hazır mısınız'' şeklindeki soruya Gül, ''Bu Cumhurbaşkanı'nın yetkisinde. Bunlar belli olsun, ondan sonra konuşuruz'' karşılığını verdi. 
     AK Parti'de Başbakanlık yapacak pek çok adayın bulunduğunu kaydeden Gül, Sezer'in yetkisinde olan bir konuyla ilgili çok konuşmak istemediğini belirtti. 
     Başka bir soru üzerine Abdullah Gül, bugün basında yer alan Recep Tayyip Erdoğan ile tartıştığı yönündeki haberlerin de gerçeği yansıtmadığını belirterek, ''Yok böyle bir şey'' diye konuştu. 
     Bazı televizyon kanallarında akşam saatlerinde ''Köşk'ün görevlendirilmek üzere Gül'ü telefonla aradığı'' yolunda haberlerin yayınlandığının belirtilmesi üzerine de Gül, ''Haberim yok. Bana Köşk'ten, Başbakan olarak görevlendirildiğime ilişkin bir telefon gelmedi'' dedi. 
     





</TEXT>
</DOC>
