<DOC>
<DOCNO> 104055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo12.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Aydın özür diledi... 
</HEADLINE>
<TEXT>

     Beşiktaş-İstanbulspor maçının hakemi Ali Aydın'ın, karşılaşma sonrası Nouma için ''zenci'' demesi üzerine, siyah-beyazlı kulübün yönetimle Aydın arasında yaşanan gerginlik tatlıya bağlandı. 
     Beşiktaş Kulübü İletişim Komitesi Başkanı Mete Düren, hakem Ali Aydın'ın kendisini arayarak, bu durumdan dolayı üzüntüsünü dile getirdiğini belirterek, şunları söyledi 
     ''İstanbulspor-Beşiktaş maçından sonra yapmış olduğu açıklamalar nedeniyle hakem sayın Ali Aydın beni telefonla arayarak mevcut hadiseden duyduğu üzüntüyü dile getirdi. Maç sonu heyecanı ve yorgunluğuyla istemeden kullandığı bir sözcükten dolayı Beşiktaş yönetiminden, camiamızdan ve aynı zamanda oyuncumuz Pascal Nouma'dan özür dilemek istediğini belirtti.'' Düren, Beşiktaş camiası olarak bu durumdan sonra, olayın artık kendileri için kapandığını vurgulayarak, ''Beşiktaş camiası olarak kendisine yakışan bu olgun davranıştan dolayı biz de bu özrü kabul ettiğimizi ve hadisenin bu şekilde iki taraf arasında kapanmış olduğunu kendisine ilettik'' diye konuştu. 
     
</TEXT>
</DOC>
