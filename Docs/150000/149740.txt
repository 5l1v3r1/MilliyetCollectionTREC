<DOC>
<DOCNO> 149740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/soneko02.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Anaparayı ödeyeceğiz, nemaları da nemalandıracağız 
</HEADLINE>
<TEXT>

     Hazineden sorumlu Devlet Bakanı Ali Babacan nema ödemeleriyle ilgili olarak, "ana parayı bu ay ödeyeceğiz. Nemaları da nemalandıracağız'' dedi. 
     Washington'da IMF ve Dünya Bankası'nın ilkbahar toplantılarına katılan Bakan Babacan, bir grup gazeteciye demeç verdi. Babacan, nemaların ödenmesiyle ilgili soruları yanıtlarken, ''15 yıldır devletin zorunlu kestiği rakamı biz ödeyeceğimizi söyledik. Ödeme tarihi konusunda çalışanlar, sendikalarla anlaşmaya vardık. Burada 10 milyonun üzerinde hesap söz konusu. Mükerrer hesaplar olabilir. Nerden baksanız, bütün çalışanları ilgilendiren bir konu. Nisan ayında da, birikmiş olan ana parayı ödeyeceğiz. Geri kalanı da 2004 Mart ayından başlamak üzere, her üç ayda bir, toplam on taksit üzerinden birikmiş nemaları ödeyeceğiz. Hatta bu süre içinde nemalar değerini kaybetmesin diye, TÜFE, artı yıllık yüzde 5 oranında da tekrar, nemaları da nemalandıracağız'' diye konuştu. 
     Ali Babacan, ''bütün bunlar aslında çok geniş kesimleri kısa zamanda önemli ölçüde rahatlatan uygulamadır. 6 milyon emekliye kimsenin beklemediği kadar zam yapılması, gözden kaçırılmaması gereken bir şeydir. Doğrudan gelir desteğimiz devam ediyor, çiftçilerimize. Bütün bu zorluklar içinde, geniş kesimlere sağladığımız imkanlar, önemlidir. Gözardı edilmemeli. Devletin eli bollaştıkça, ekonomik problemlerimiz aşıldıkça, çok daha geniş kesimlere çok daha önemli rahatlama getirilecektir'' dedi. 
     
     TEZKERE GEÇSEYDİ MALİYETİ DERİN OLURDU 

     TBMM'de 1 Mart'taki tezkere onaylansaydı, Türkiye'nin Irak savaşında tam bir cephe konumuna gireceğini ve o durumda, ekonomik maliyet ve tedirginliğin, şu andakine göre daha derin olabileceğini söyledi. 
     Bakan Babacan, Irak savaşına karşı Türkiye'nin aldığı başarılı ve zamanında ekonomik tedbirler sayesinde, ekonomik felaket senaryolarının gerçekleşmediğini vurguladı. 
     Babacan, gazetecilerin, ''Türkiye, TBMM'den ABD'ye Irak savaşında asker yerleştirme onayı çıkmayınca 6 milyar dolarlık yardım kaybedildi. Bunun ekonomimize zararı nedir '' yönündeki sorusu üzerine ''kesin birşey söylemek zor. Onay çıksaydı, o zaman Türkiye, bu işin bir cephesi olacaktı. Onun ekonomik maliyeti ve tedirginliği, şu andakine göre daha derin olabilirdi'' dedi. 
     
     TÜRKİYE'YE AMERİKAN YARDIMI 

     ABD kongresinden çıkan, Türkiye'ye 1 milyar dolarlık yardıma ilişkin soruları yanıtlayan Babacan, önümüzdeki haftalarda, yardımın hangi tarihte, ne kadar, nasıl gelebileceği gibi ''lojistik'' konuların ele alınacağını ancak daha önce, ele alınması gereken siyasi konular bulunduğunu söyledi. Hibenin krediye çevrilmesi gibi konularda, ABD ile Türkiye arasında birkaç aydır yapılan müzakereler sayesinde alt yapının hazır olduğunu belirten Babacan, siyasi konular halledildikten sonra, pakete ilişkin görüşmelerin ''iki saatte bile'' tamamlanabileceğini kaydetti. Babacan, Türkiye'ye yardım önerisinin zaten ABD'den geldiğini ve henüz ABD Başkanı George W. Bush tarafından imzalanmadığını söyledi. 
     Bakan Babacan, IMF programıyla ilgili olarak da "IMF ile anlaşmamız 2004 yılı sonuna kadar 20 aylık dönemi kapsıyor. 4 milyara yakın bir rakam. 700 milyon doları ilk önce gelecek, daha sonra her iki ayda bir 500 milyon dolar gelecek'' dedi. ''Kredinin zamana yayılması, bizim kararlılığımızın göstergesi'' diyen Babacan, IMF'nin de, bu durumu memnuniyetle karşıladığını kaydetti. 
     Bir gazetecinin, Irak'ın Türkiye'ye borcu olup olmadığı sorusu üzerine Babacan, Merkez Bankası hesaplarına göre, Irak'ın Türkiye'ye, 1980'li yıllardan kalma borcu bulunduğunu söyledi. Ali Babacan, rakam konusunda birşey söylemenin kur değişikliği nedeniyle zor olduğunu belirtti. 
     





</TEXT>
</DOC>
