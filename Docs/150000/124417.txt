<DOC>
<DOCNO> 124417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko30.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Garati Bankası Müdürü AB'nin verdiği ödevi çabuk yapmalıyız 
</HEADLINE>
<TEXT>

     Garanti Bankası Genel Müdürü Ergun Özen, Türkiye'nin AB'nin verdiği ev ödevini ne kadar kısa sürede yaparsa, o kadar çabuk Avrupa Birliği'ne girebileceğini söyledi. 
     Garanti Bankası'nın Çanakkale Şubesi'nin açılış törenine katılan Özen, törenin ardından basın mensuplarına yaptığı açıklamada, AB'nin Türkiye'ye müzakerelere başlanılması tarihi olarak 2004 yılını vermesini değerlendirirken, şunları söyledi 
     ''Bu konuya piyasalar açısından baktığınızda ben hiç bir zaman 2004'ün, 2005'in çok farkedeceğini düşünmüyorum, zaten düşünülemezde. Piyasalarla sabah konuştum, çokta böyle olumsuz etkisi yok. Piyasaların olumsuz bir seyir izleyeceğini düşünmüyorum. Önemli olan ev ödevimizi daha önceden yapıp, 2012 tarihinden daha önceki 2010, hatta mümkünse Bulgaristan'la birlikte 2007'de AB'ye girmeyi hedeflemeliyiz. Biz ne zaman gireceğimize bakalım, ne zaman müzakerelere başlayacağımız tarihe değil. AB'nin verdiği ev ödevimizi ne kadar çabuk yaparsak, o kadar kısa sürede AB'ye gireriz. Yoksa müzakereler 2004'te başlamış 2005'te başlamış bunlar önemli değil.'' Özen, AB'den çıkan kararı olumlu veya olumsuz olarak değerlendirmenin yanlış olacağını da ifade ederek, ''Önemli olan AB'ye girmektir. AB'nin şartları var. TBMM bu şartları yerine getirmeye başladı'' dedi. 
     Özen, AB'nin kararına kimsenin küsmemesi gerektiğini de kaydetti. 
     Garanti Bankası Çanakkale Şubesi'nin tüm bankacılık hizmetlerini vereceğini de hatırlatan Özen, ''Bankacılık birikimimizi, bölgenin potansiyelini geliştirmek ve yeni projeleri hayata geçirmek üzere seferber etmekte kararlıyız. Hizmetlerimizi Türkiye'nin her yanına taşımak için şube sayımızı arttıracağız'' diye konuştu. 
     Açılış törenine Vali Süleyman Kamçı, Belediye Başkanı Ülgür Gökhan ile diğer ilgililer ve davetliler katıldı. 
     





</TEXT>
</DOC>
