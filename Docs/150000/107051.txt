<DOC>
<DOCNO> 107051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur23.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrat Parti, seçimlerden çekilme kararı aldı... 
</HEADLINE>
<TEXT>

     Demokrat Parti, 3 Kasım'da yapılacak milletvekili genel seçimlerinden çekilme kararı aldı. 
     DP Parti Divanı tarafından yapılan yazılı açıklamada, seçimlerin siyasi durum ve dünya konjonktürü dikkate alınmadan erkene çekildiği, olağanüstü savaş koşullarında uygulanabilecek kanun ve teamüllerin zorlandığı, milletvekili aday tespitinin oldu bittiye getirildiği öne sürüldü. 
     Bunların yanı sıra Seçim ve Siyasi Partiler yasalarının çıkartılmamasının, seçimlerin yapılıp yapılmayacağı üzerinde kuşku ve tereddüt yaratılmasının, 3 Kasım'da yapılacak seçimlerin yapılması halinde bile, en kısa sürede seçime gidileceği yönünde kuşkular uyandırdığı savunulan açıklamada, şu görüşlere yer verildi 
     ''Aziz milletimizin huzur, sükun ve istikrarını sağlayacak, refah seviyesini yükseltecek, enflasyon ve hayat pahalılığını yok edecek, AB ile entegrasyon sürecini mütekabiliyet esasına dayalı olarak sonuca götürebilecek bir hükümet ve parlamentonun teşkil edilebilmesini mümkün kılacak şartlar oluşmadığı ve tereddütler izale edilmediği ve benzer diğer gerekçelerle Demokrat Parti, Parti Divanı olarak, 3 Kasım 2002 tarihli 22. dönem milletvekili genel seçimlerinden çekilme ve katılmama kararı almış bulunmaktadır.'' 
     





</TEXT>
</DOC>
