<DOC>
<DOCNO> 126141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/spor/spo01.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SUÇLU KAHRAMAN 
</HEADLINE>
<TEXT>

Ronaldo, Bursa karşısında önce sarı kart gördü, Fenerbahçe maçında cezalı duruma düştü. Ancak attığı golle galibiyeti getirip, hatasını telafi etti 
     İki kritik hareket 
     BU sezonun en fazla devamlılık gösteren futbolcusu Ronaldo, dünkü Bursaspor maçının ikinci yarısında iki kritik hareket yaptı. İlkinde Siyah - Beyazlılar’ı üzen Brezilyalı, ikincisinde ise büyük bir sevinç yaşattı. Murat Sözkesen’e attığı tekme sonrasında sarı kart gören Sambacı, cezalı duruma düştü ve Fenerbahçe ile oynanacak erteleme maçında takımını yalnız bıraktı. 
     
     Her maçta oynadı 
     ANCAK geçen sezon da kritik maçlarda kritik goller atan Ronaldo dün de bu meziyetini sahaya yansıttı. Bu sezon lig, kupa ve Avrupa’da oynanan tüm karşılaşmalarda 90 dakika görev yapan Siyah - Beyazlı savunmacı, kapanan Bursaspor defansının arasına girerek, meşin yuvarlağı filelere gönderdi ve takımına hem üç puan kazandırdı hem de Beşiktaş’ın zirvedeki yerini tescilledi. 
     
Maçın adamı RONALDO      BEŞİKTAŞ’IN Brezilyalı yıldızı, sahanın en çalışkan isimleri arasında yer aldı. Kademeye girişi, ölü topları değerlendirip hücuma çevirişi tek kelimeyle mükemmeldi. Savunmadaki görevlerini kusursuz uyguladı, üstüne üstlük hücuma da destek verdi. Bir pozisyonda da ceza alanı içinde kendini unutturdu ve golünü attı. 
     
GÖZE BATANLAR      AHMET DURSUN 56 dakika oyunda kaldı. Topları ya ezdi, ya da rakibine kaptırdı. Bir şut atamadan oyundan çıktı. 
     PANCU Orta alanı ayakta tuttu. Hem savunmaya hem de ofansa destek verdi. İleri çıkarak gol fırsatı aradı. 
     SERDAR Hep şans alamamaktan dert yandı, 60 dakika oyunda kalabildi. Olumlu bir iş yapamadan kulübeye oturdu. 
     SERGEN Forvette oynadı. Oyun kurdu, pozisyon kovaladı. Çok koştu ve adam eksiltti. Ancak son vuruşlarda yoktu. 
     OKAN Beşiktaş savunmasının belalısı oldu. Ofansta iyi işler yaptı. Ancak takımını kurtaracak golü atamadı. 
     MURAT SÖZKESEN Forvette çok çalıştı, savunmayı yıprattı. Markaj altında kalınca, pozisyon bulma şansı ortadan kalktı. 
     



 SPOR 




























</TEXT>
</DOC>
