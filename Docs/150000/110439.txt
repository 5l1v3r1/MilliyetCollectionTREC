<DOC>
<DOCNO> 110439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur49.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz "ABD'nin saldırganlığı Türkiye için de tehdit" 
</HEADLINE>
<TEXT>

     Irak Başbakan Yardımcısı Tarık Aziz, ''Amerikan saldırganlığının'', sadece Irak için değil, tüm bölge, özellikle de Türkiye için tehdit oluşturduğunu söyledi. 
     Temaslarda bulunmak ve Irak Devlet Başkanı Saddam Hüseyin'in mesajını iletmek üzere Ankara'ya gelen Aziz, Esenboğa Havaalanı'nda kısa bir açıklama yaptı ve gazetecilerin sorularını yanıtladı. 
     ''Dost ve komşu Türkiye'de Saddam Hüseyin'in temsilcisi olarak bulunmaktayım'' diyen Aziz, amaçlarının Türkiye'yi Irak'ın durumu ve devam eden koşullar hakkında bilgilendirmek olduğunu söyledi. Aziz, ''Dost Türklerin bizim neler çektiğimizi anlamalarını istiyoruz'' diye konuştu. Aziz, şöyle devam etti 
     ''Amerikan saldırganlığı, sadece Irak için değil, tüm bölge, özellikle de Türkiye için tehdit oluşturmaktadır. Türkiye, 1991'de neler olduğunu iyi hatırlıyor. Türk dostlarımızın kendilerinin ifade ettiği gibi, yalnızca Irak değil, Türkiye de 40 milyar Dolar zarar etmiştir. Irak'a müdahaleyi önlemek Türkiye'nin çıkarlarınadır. Bu saldırganlığın hiçbir bahanesi yok. Londra ve Washington'un tehditleri, temeli olmayan bahaneler.'' Irak'ın hiç kimse için tehdit olmadığını ifade eden Aziz, komşularıyla ilişkilerinin iyi olduğunu söyledi. Irak'ın, Amerika için tehdit oluşturmasını da ''komik'' olarak niteledi. 
     Aziz, Irak'ın BM silah denetçilerinin ülkeye girmelerine izin vermesinin de Irak'ta kitle imha silahı bulunmadığını kanıtladığını öne sürdü. 
     Saddam Hüseyin'in saraylarının da BM silah denetçilerine açılıp açılmayacağına ilişkin bir soru üzerine Aziz, denetleme konularının ele alındığını, denetçilerin ne istediğini dinleyeceklerini ve Irak olarak gerçeği öğrenmek için bilimsel yöntemler kulanılmasına izin vereceklerini belirtti. 
     Aziz, Türkiye'den net bir beklentilerinin olup olmadığı sorusuna da şu yanıtı verdi 
     ''Ben 1991 tecrübesini dile getirdim, Türkiye o yıllarda ve ardından gelen yıllarda da zarar görmüştür ve sanırım her yurtsever Türk, Irak'a saldırıdan zarar göreceğinin farkındadır. Türk sorumluların, Türkiye'nin çıkarlarına uygun tutum alacağına eminim. Irak'a müdahale, Türkiye'nin çıkarlarına uymamaktadır.'' Aziz, bir başka soru üzerine, getirdiği mesajın sözlü olduğunu belirtti. 
     Kuzey Irak'taki tarafların anayasa taslağı konusunda uzlaşmaya vardıklarının hatırlatılması üzerine Aziz, söz konusu anlaşmayı görmediğini belirtti. 
     Irak Başbakan Yardımcısı Tarık Aziz, ''Irak'ın kuzeyi, Irak'ın bölünmez topraklarıdır. Herhangi bir ayırımcı davranışı kabul etmeyiz ve bu Irak Kürtlerinin çıkarlarına hizmet etmeyecek bir davranıştır'' dedi. 
     





</TEXT>
</DOC>
