<DOC>
<DOCNO> 132954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo29.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu futbolcular bilgisayarda gözetlenecek... 
</HEADLINE>
<TEXT>

     Bursaspor Kulübü, futbolcularının performanslarını belirlemek için bilgisayar destekli ''analiz'' sistemi kuruyor. 
     Bursaspor Kulübü Teknik Asbaşkanı Nurettin Karayaka, teknik direktör Erdoğan Arıca'nın isteği doğrultusunda oluşturdukları sistemin çalışmaya başladığını, ligin ikinci yarısından itibaren futbolcuların maçlarda sergilediği performansların bilgisayar ortamında izleneceğini söyledi. 
     Gençlerbirliği Kulübü'nden sistemle ilgili yardım istediklerini anlatan Karayaka, ''Sistem için şimdiye kadar 10 bin doların üzerinde harcama yaptık. Sistem tam olarak bitmedi. Bittiğinde, tüm futbolcuların durumlarını bilme imkanı bulacağız'' dedi. 
     Karayaka, sistem sayesinde futbolcuların maçlarda yaptığı olumlu işler ve hataları tam olarak belirleyebileceklerini belirterek, ''Her futbolcu, ne kadar olumlu pas yapmış, hatalı pas sayısı kaç, kondisyonu nasıl, top kayıpları ve kazançları ne durumda, bu sistem sayesinde bileceğiz. Maçın ardından, yapılan hatalar tam olarak belirlenecek'' diye konuştu. 
     Benzer sistemlerin Avrupa'nın ünlü kulüplerinde yıllardır kullanıldığını kaydeden Karayaka, şöyle devam etti 
     ''Günümüz futbolunda, başarı için sadece iyi bir kadroya, teknik heyete ve yönetime sahip olmak yeterli değil. Sistemli çalışma gerek. Biz de yönetim olarak modern futbolun gereklerini yerine getiriyoruz. Oluşturduğumuz analiz sistemi, sporcuların performanslarını tam anlamıyla ortaya koyacak. İşin doğru olanı bu.'' 
     





</TEXT>
</DOC>
