<DOC>
<DOCNO> 120618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sondun15.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk doktorun şişmanlığa karşı buluşu... 
</HEADLINE>
<TEXT>

     ABD'de Harvard Halk Sağlığı Okulu laboratuvarında araştırma yapan Türk doktor Gökhan Hotamisligil'in, genlerle ilgili buluşunun, şişmanlık ve şeker hastalığını önleyebilecek yeni bir ilaca ışık tuttuğu bildirildi. 
     Dr. Hotamisligil, Türk doktorlar Dr. Cem Z. Görgün ve Gürol Tunçman'ın da yer aldığı ekibiyle, şişmanlık ve şeker hastalığının oluşmasında merkezi rol oynayan bir gen saptadı. 
     Genetik olarak şişmanlığa eğilimli hale getirilen veya yağlı besinler verilen farelerde JNK geninin, normal farelere göre yüksek aktivite sergileyerek şişmanlığa ve şeker hastalığına neden olabildiği belirlendi. 
     JNK geninin, insanlarda da aynı sonucu ortaya koyabileceğini belirten Dr. Hotamisligil, araştırma sonucunun, milyonlarca insanı etkileyen şişmanlık ve şeker hastalığının önlenebilmesi için yeni bir ilaca ışık tuttuğunu açıkladı. 
     Sonucun heyecan verici olduğunu belirten Dr. Hotamisligil, şişmanlık ve şeker hastalığının nasıl meydana gelebildiğinin anlaşılmasının, bu hastalıkları önleyecek ilacın geliştirilmesinde etkili olabileceğini kaydetti. 
     Uzmanlar, JNK geninin bloke edilmesi veya bu genin önlenebilmesiyle vücuttaki yağların elimine edilebileceğini ve 2 tip şeker hastalığının önüne geçilebileceğini belirtiyor. 
     Araştırmacılar, şişmanlığın önlenmesiyle şişmanlıktan kaynaklanan hastalıkların da önlenebileceğini belirtiyor. Uzmanlar, 2010 yılana kadar dünyadaki şeker hastalarının sayısının 220 milyonu bulabileceğini hesaplıyor. 
     Dr. Hotamisligil, bazı bilim adamlarının iltihaplı romatizma gibi iltihaplanmayla ilgili hastalıklar konusunda JNK genini hedef olarak aldıklarını belirtiyor. 
     Önceki araştırmalarda, düzensiz JNK geni işlevinin şeker hastalığı üzerinde etkili olabildiğiyle ilgili kanıtların elde edildiği bildirildi. 
     Dr. Hotamisligil, elde ettiği sonucu, şişmanlık ve şeker hastalığı ile ilgili karanlık bir tünelin sonunda küçük bir ışık olarak yorumladı. 
     
     TIP DÜNYASI ARAŞTIRMALARINI YAKINDAN İZLİYOR 
     Dr. Gökhan Hotamisligil'in, daha önce de kanser, şişmanlık ve şeker hastalığıyla ilgili araştırma raporları, ünlü bilim dergilerinde yer aldı. Bunlar, ABD'deki ulusal televizyon, gazete ve BBC'de de haber olarak duyuruldu. 
     Harvard Üniversitesi'ndeki özel laboratuvarında araştırmalarını sürdüren Dr. Hotamisligil, 1986 yılında Ankara Üniversitesi'ni bitirdikten sonra Harvard Üniversitesi'nde doktora yaptı. 
     Dr. Gökhan hotamisligil ile ilgili daha fazla bilgi için, web sitelerine başvurulabilir. 
     Dr. Hotamisligil'in yeni araştırma raporu, Science Journal Nature adlı dünyaca ünlü bilim dergisinde yer aldı. 
     





</TEXT>
</DOC>
