<DOC>
<DOCNO> 126481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/guncel/gun06.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaç servisi 
</HEADLINE>
<TEXT>

Ailelerinin kapkaça gönderdiği çocukların servisini yapan şoför, "Çocukları hırsızlığa aileleri gönderiyor. Ben 50 milyon liraya servis şoförlüğünü yapıyorum" dedi, ama gözaltına alındı 
     ELVAN EZBER İstanbul 

     İstanbul’da evlerinden aldığı Hacıhüsrevli çocukları kapkaç ve hırsızlık yapmak için büyük alışveriş merkezlerine götürdüğü, işleri bitince de tekrar evlerine teslim ettiği iddia edilen Sedat Dalgıç yakalandı. Günlük toplam 50 milyon lira aldığını söyleyen Dalgıç, "Çocukları hırsızlığa aileleri gönderiyor. Ben sadece servis şoförlüğünü yapıyorum" dedi. 
     
     İhbar geldi... 
     Asayiş Şube Müdürlüğü ekipleri, çocuklar hırsızlık yapacakları yerlere servisle götürülüyor’ yönündeki ihbar üzerine başlattığı çalışmada, Sedat Dalgıç’ı gözaltına aldı. 
     Otomobiliyle kapkaç servisi yaptığı iddia edilen Dalgıç’ın, çocukları Hacıhüsrev Mahallesi’ndeki evlerinden tek tek aldığı, büyük alışveriş merkezlerine götürdüğü, akşam da evlerine bıraktığı belirlendi. 
     
     Dalgıç, ifade verdi 
     İfadesinde, çocukların ailelerinden günlük toplam 50 milyon aldığını belirten Dalgıç, şunları söyledi 
     "Hırsızlık yapmalarını aileleri istiyordu. Ben sadece onları evlerinden alıyor. Hırsızlık yapacakları yerlere bırakıyor, akşama kadar bekleyip tekrar evlerine teslim ediyordum. Aileler, aralarında para toplayıp benim 50 milyonluk yevmiyemi ödüyorlardı." 
     
     5 kişi gözaltında 
     Olayla ilgili soruşturmada "kapkaç servisi" ile işe çıkan 15 yaşındaki D.A., 12 yaşındaki F.A. ile 14 yaşındaki F.K. ile anneleri Alev A. ve Filiz K.’nin gözaltına alındığı bildirildi. 



 GÜNCEL 



















</TEXT>
</DOC>
