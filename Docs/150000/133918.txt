<DOC>
<DOCNO> 133918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo21.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maç öncesi, İstanbul İl Spor Güvenlik Kurulu toplandı... 
</HEADLINE>
<TEXT>

     Fenerbahçe ile Beşiktaş arasında 2 Şubat Pazar günü yapılacak derbi maç öncesi, İstanbul İl Spor Güvenlik Kurulu toplantısı yapıldı. 
     Vali yardımcısı Cumhur Güven Taşbaşı başkanlığında İstanbul Valiliği'nde gerçekleştirilen toplantıya, Beşiktaş Kulübü adına asbaşkan Kıvanç Oktay, genel koordinatör Gökhan Sarı, Fenerbahçe Kulübü adına kulüp müdürü Serkan Acar, stat müdürü Mürşit Tarhan, Kadıköy Kaymakamı Yüksel Peker, Futbol Federasyonu adına icra kurulu koordinatörü Metin Kazancıoğlu, TSYD adına yönetim kurulu üyesi Turgut Koloğlugil ile Gençlik Spor İl Müdürlüğü ve emniyet yetkilileri katıldı. 
     Toplantı sonrası, Beşiktaş taraftarlarına 800 kişilik yer ayrılmasına karar verildi. Siyah-beyazlı taraftarların toplu olarak stada gelemeyecekleri, üzerinde ''misafir'' yazısı bulunan biletlerin de 31 Ocak Cuma gününden itibaren Biletix'ten alınabileceği bildirildi. 
     
     ÖNLEMLER 

     Vali yardımcısı Taşbaşı, konuk takıma kesinlikle toplu bilet verilmeyeceğini kaydederek, alınacak önlemleri şöyle sıraladı 
     ''Bileti olan misafir takım taraftarları toplu olarak kesinlikle stada gelemeyecekler. Maç günü saat 12.00'den itibaren güvenlik önlemleri alınacak ve saat 13.00 gibi de taraftarlar tribünlere alınmaya başlanacak. Kar maskesi, meşale, maytap ve alkollü içecekler kesinlikle stada sokulmayacaktır. Özellikle maytapların stada sokulmaması konusunda yönetimlerden destek ve yardım bekliyoruz. Ayrıca güvenlik nedeniyle tribünlerdeki koridor ve merdivenlerin boş bırakılmasını istiyoruz. Derbi maçın huzurlu, sağlıklı ve dostane bir şekilde geçmesini diliyorum.'' 
     
     700'DÜ, 800'E ÇIKARILDI 

     Daha önce Beşiktaşlı taraftarlara 700 kişilik yer ayrılması planlanırken, toplantı sırasında Beşiktaş Kulübü Asbaşkanı Kıvanç Oktay'ın, bu sayının 800 kişiye çıkarılmasını istemesi üzerine, Fenerbahçe Kulübü Müdürü Serkan Acar bu isteği olumlu karşıladı ve konuk seyircilerin sayısı 100 kişi artırıldı. 
     Bu arada Oktay'ın, Beşiktaşlı taraftarların vapurla toplu olarak Kadıköy'e geçmeleri ve stada dek güvenlik çemberi içinde gitmeleri isteği ise kabul görmedi. 
     
     GAZİLER VE ÖZÜRLÜLERE MAÇ BEDAVA 

     Toplantıda söz alan Fenerbahçe Şükrü Saracoğlu Stadı Müdürü Mürşit Tarhan, gazilere ve özürlülere karşılaşmayı ücretsiz izleme olanağı sağlayacaklarını söyledi. 
     Tarhan, Emekli Sandığı tarafından verilen gazi kartına sahip kişilerin saat 17.00 ile 17.15 saatleri arasında 7 numaralı kapıdan ücretsiz olarak tribüne alınacağını, özürlülerin ise yine aynı kapıdan 18.00-18.15 saatleri arasında tribüne sokulacağını bildirdi. 

     
</TEXT>
</DOC>
