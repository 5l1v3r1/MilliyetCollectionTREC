<DOC>
<DOCNO> 107667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/siyaset/siy02.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Başsavcıdan vatandaş’ ihbarı 
</HEADLINE>
<TEXT>

Yargıtay Başsavcısı Sabih Kanadoğlu’nun Erdoğan, Erbakan, Bozlak ve Birdal’ın adaylık başvurularına karşı çıkan yazısının resmi niteliğinin olmadığı anlaşıldı 
     ANKARA Milliyet 

     YSK Başkanı Tufan Algan, Yargıtay Başsavcısı Sabih Kanadoğlu’nun AKP Genel Başkanı Recep Tayyip Erdoğan, kapatılan RP’nin Genel Başkanı Necmettin Erbakan, DEHAP’tan aday olan HADEP Genel Başkanı Murat Bozlak ve SDP Genel Başkanı Akın Birdal’ın adaylık başvurularının kabul edilmemesi yönündeki yazılı ihbarının resmi bir niteliğinin olmadığını belirtti. Algan, Kanadoğlu’nun her vatandaşın yapabileceği gibi bir başvuruda bulunduğunu, YSK’nin tüm ihbarlar gibi bunu da göz önüne alacağını kaydetti. Algan, bu isimlerin adaylıklarıyla ilgili görüşmelere salı gününden itibaren başlanacağını dile getirdi. 
     
     Listelerde süre doldu 
     Bu arada YSK’nin, siyasi partilerin aday listeleri üzerindeki eksikliklerini tamamlaması için verdiği süre de dün doldu. Aday listelerine ilişkin eksikliklerini tamamlamayan partilerin geçici aday listeleri, Resmi Gazete’de eksik biçimde yayımlanacak. Yarın yayımlanacak geçici aday listelerinde isimleri bulunmayanların listelere iki gün içinde itiraz hakkı bulunuyor. Kapatılan RP’nin Genel Başkanı Necmettin Erbakan ve AKP Genel Başkanı Recep Tayyip Erdoğan’ın da aralarında bulunduğu çok sayıda aday, bu nedenle pazartesi gününü bekliyor. 
     



 SİYASET 



















</TEXT>
</DOC>
