<DOC>
<DOCNO> 131977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sondun26.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Irak'a savaş dünyayı din temelinde ikiye ayırır" 
</HEADLINE>
<TEXT>

     Rusya'nın eski dışişleri bakanlarından Yevgeni Primakov, ABD'nin Irak'a yönelik savaş başlatmasının uluslararası toplumu din temelinde ikiye böleceği ve birçok ülkede iç sorunlara yol açacağı uyarısında bulundu. 
     Suudi Arabistan'ın Cidde kentinde düzenlenen ekonomik foruma Rus heyetinin başkanı sıfatıyla katılan Primakov, ''Irak'a olası savaş, dünyayı daha fazla bölünmeye sürükleyecektir. Böyle bir savaş, dünyayı din temelinde ikiye bölme riski taşıyor'' dedi. 
     Bunun dünyanın karşısında bulunan en ciddi sorunlardan biri olduğuna işaret eden Primakov, dünyanın Müslümanlar ile Müslüman olmayanlar şeklinde ikiye bölünebileceğini, Rusya gibi 20 milyon Müslüman'ın yaşadığı ülkelerde parçalanmalara yol açabileceğini söyledi. 
     Avrupa ve ABD'de çok geniş Müslüman topluluklar yaşadığına dikkati çeken Primakov, böyle bir bölünmenin çok ciddi olduğunu belirtti ve uluslararası toplumdan bütün medeniyetlerin ve dinlerin barışçı şekilde birlikte varolabilecekleri bir ortamda korunmasını için gereken çabayı göstermesini istedi. 
     Irak'a yönelik harekat başlatması halinde ABD'nin, Afganistan'a yönelik operasyonunda olduğu gibi geniş çaplı desteklenmeyeceğini, bunun da terörizmle mücadele için başlatılan uluslararası kampanyayı zayıflatacağını belirten Primakov, Irak'a komşu ülkelerin savaşa karşı olduklarını, çünkü değişim görmek ya da istikrarlarını riske sokmak istemediklerinin altını çizdi. 
     





</TEXT>
</DOC>
