<DOC>
<DOCNO> 140847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur10.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt'te oy kullanılacak sandıklar okullara dağıtıldı... 
</HEADLINE>
<TEXT>

     Siirt'te yapılacak yenileme seçimi için hazırlıklar sürüyor. 9 Mart'ta yapılacak seçimde kullanılacak 151 sandık belediye ait depolardan çıkarılarak okullara teslim edildi. 
     Vali Nuri Okutan, seçimde herhangi bir aksaklık yaşanmaması için önlem aldıklarını belirterek, özellikle köy yollarının seçim günü açık olması için Köy Hizmetleri ekiplerinin aralıksız çalıştığını söyledi. 
     Sadece Pervari İlçesi'ne bağlı Dolusalkım Köyü yolunun şu anda kar nedeniyle kapalı bulunduğunu, bu yolun da seçim gününe kadar açılacağını ifade eden Okutan, ''9 Mart'a kadar kapalı köy yolumuz kalmayacak. Herkesin huzur ve güven içinde oyunu kullanmasını sağlayacağız. Seçim nedeniyle kente çok sayıda gazete ve televizyon kuruluşunda görev yapan muhabir geldi'' dedi. 
     
     AK PARTİ VE CHP MİLLETVEKİLLERİ GELDİ 
     Bu arada, propaganda çalışmaları yapmak üzere AK Parti'li 15 ve CHP'li 13 milletvekili Siirt'e geldi. Milletvekilleri Siirt kent merkezinin yanı sıra ilçe ve köy gezilerine çıkarak partileri için oy istiyorlar. Propaganda çalışmaları 8 Mart saat 16.00'da sona erecek. 
     Seçime, 3 Kasım Milletvekili Genel Seçimi'ne katılan siyasi partilerden oy pusulasındaki sırayla Türkiye Komünist Partisi TKP , İşçi Partisi İP , Cumhuriyet Halk Partisi CHP ve Adalet ve Kalkınma Partisi AK Parti katılacak. YSK'nın ilke kararı uyarınca, Siirt seçiminde 3 Kasım seçimlerinde yüzde 10 Türkiye barajını aşan AK Parti ve CHP milletvekili çıkarabilecek. Bu iki parti toplam 3 milletvekili çıkaracak. 
     Öte yandan, Siirt'te, AK Parti Genel Başkanı Recep Tayyip Erdoğan'ın milletvekili adaylığının ardından AK Parti'ye üye olan kadın sayısında artış olduğu bildirildi. AK Parti Siirt Kadın Kolları Başkanı Özden Helvacı, ''Erdoğan'ın adaylığından önce 100 kadın üyemiz vardı. Bu sayı Erdoğan'ın adaylığının ardından 350'yi aştı'' dedi. 
     





</TEXT>
</DOC>
