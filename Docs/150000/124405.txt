<DOC>
<DOCNO> 124405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko18.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ali Coşkun Türkiye'nin hakkının verilmesini istiyoruz 
</HEADLINE>
<TEXT>

     Sanayi ve Ticaret Bakanı Ali Coşkun, ''tarihi bir gün olan bugün, Kopenhag Zirvesi'nden çıkacak kararın Türkiye'nin beklentisi doğrultusunda olması hakkımız'' dedi. 
     Bakan Coşkun, TÜSİAD'ın Ankara Sheraton Oteli'nde yapılan Yüksek İstişare Kurulu YİK toplantısında yaptığı konuşmada, sadece çıkacak kararın değil, Türkiye'nin hakkının verilmesini beklediklerini söyledi. 
     Coşkun, ''ama ne olursa olsun, bu bizim için karamsarlık doğurmayacak. Hedefimiz, Kopenhag ve Maastricht Kriterlerini tutturmak olacak'' dedi. 
     
     VERGİ ADALETİ BOZUK 

     Sanayi ve Ticaret Bakanı Ali Coşkun, küreselleşme sürecinde Türkiye'nin varolma şansının, rekabet gücü yüksek bir Türkiye ilkesine yükselmekle mümkün olacağını, burada en önemli sorumluluk ve görevin üretim sektörüne düştüğünü söyledi. 
     Bundan önce uygulanan modelin Türkiye gerçeklerini yansıtmadığını ve ekonominin günlük olayların etkisiyle çalkalanıp durduğunu ifade eden Coşkun, bu ekonomik modelde kamu maliyesi desteğinin eksik olduğunu belirtti. 
     Mali disiplinin sağlanabilmesi için, üretimin çökmesi sonucu dolaylı vergilere yüklenildiğini anlatan Coşkun, ''Dolaylı vergiler o kadar yükseldi ki, Türkiye OECD ülkeleri içinde vergi adaletinin en fazla bozulduğu ülke'' dedi. 
     2002 bütçesine bakıldığında faiz, cari harcamalar ve sosyal güvenlik açıklarının dikkat çektiğini belirten Bakan Coşkun, ''Dolayısıyla devlet hantal bir yapıya kilitlenmiş. Devlet israf batağından çıkamamış'' dedi. 
     Bu ekonomik modele, sosyal ve üretim boyutunu ekleyeceklerini ifade eden Coşkun, üretim olmadan vergi tahakkuk etmeyeceğini söyledi. Bakan Coşkun, ''eğer siz kazançtan vergi alamıyorsanız, bütün sistemi bozuyorsunuz demektir'' şeklinde konuştu. 
     
     YENİDEN YAPILANDIRMA 

     Hedeflerine yaklaşmak için devletin yeniden yapılandırılması gerektiğini kaydeden Coşkun, buna Bakanlar Kurulu'nun küçültülmesiyle başladıklarını, şimdi de bakanlıklar olarak ne yapacakları üzerinde çalıştıklarını söyledi. 
     Ali Coşkun, Bakanlık olarak esnaf kuruluşları, odalar, borsalar ve sivil toplum örgütlerine hangi yetkileri devredebileceklerini düşündüklerini kaydetti. 
     
     MALİ MİLAT VE EKONOMİDEKİ ÇOK BAŞLILIK 

     ''Mali Milat'ın ise aslında 1998 yılında uygulandığını belirten Coşkun, ''Şu anda bizim kaldırmak istediğimiz 'Nereden Buldun Yasası', bunun arkası çok açıktır'' diye konuştu. 
     Coşkun, bu yasa çıkarken geriye dönük araştırma yapılmayacağı konusunda netlik olmadığını, bunun neticesinde ürkek olan sermayenin kaçırıldığını söyledi. 
     Geçen dönem yaşanan sıkıntılardan bir başkasının da, ekonomideki çok başlılık olduğunu hatırlatan Coşkun, bunun için Başbakanlığa bağlı kuruluşların icracı kurumlara devredildiğini kaydetti. 
     Sanayi Bakanlığı'na da birçok kurumun devredildiğini anlatan Coşkun, bu kuruluşları sıraladı. Coşkun, Türkiye'nin varlık içinde yokluk çektiğini, KOBİ'lerin finansal sıkıntılarına destek olacağına inandıkları için KOBİ borsalarının yakında kurulacağını söyledi. 
     
     ÜRÜN BORSALARI GELİŞTİRİLECEK 

     Ayrıca Ürün borsalarının geliştirileceğini, ''Tüketiciyi Koruma Kanunu''nun da Bakanlar Kurulu'na sunulacağını anlatan Coşkun, yabancı sermaye ve Türk müteşebbislerinin önündeki engellerin kaldırılacağını, ''Yabancı Sermaye Yasası'' üzerinde son rötuşların yapıldığını kaydetti. 
     Son iki yıllık dönemde kayıt dışı ekonominin adeta teşvik edildiğini vurgulayan Coşkun, yabancı işçiye de karşı olmadıklarını, ancak kayıt dışına karşı olduklarını söyledi. 
     Önümüzdeki dönemde işveren ve işçi kesiminin biraraya getirilerek çağdaş bir ''İş Kanunu'' hazırlanacağını belirten Coşkun, nitelikli endüstri bölgelerinin işlerlik kazanması yönündeki çalışmaların da devam ettiğini sözlerine ekledi. 
     





</TEXT>
</DOC>
