<DOC>
<DOCNO> 138461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sontur22.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Başkan Yardımcısı "Türkiye savaş karargahı oluyor" 
</HEADLINE>
<TEXT>

     CHP Genel Başkan Yardımcısı İnal Batu, ABD'nin Irak'a operasyonunun artık olasılık olmaktan çıkıp gerçekleşme aşamasına geldiğini, Türkiye'nin de bu amaçla karargah yapılmaya çalışıldığını söyledi. 
     Batu, CHP Adana İl Teşkilatı'nca düzenlenen ''Olası ABD-Irak savaşının ekonomik ve uluslararası etkileri'' konulu paneldeki konuşmasında, seçmenin yüzde 34'ünün oyunu alarak iktidara gelen hükümetin, dış politikada ''beceriksiz'' davrandığını öne sürdü. 
     Türkiye'nin AB üyeliği, Kıbrıs sorunu ve ABD'nin Irak'a askeri operasyonu gibi konularda, hükümetin kırılgan davrandığını ve çabuk teslim olduğunu ifade eden Batu, ''Bir de parti başkanının ayrı hükümet yetkililerinin ayrı konuşması, çok başlılık yaşanması işleri daha da kötüye sürüklüyor'' dedi. 
     Batu, şunları kaydetti 
     ''Beceriksiz hükümet, Türkiye'yi savaş karargahı yapıyor. Eğer beklenmedik bir gelişme olmazsa önümüzdeki salı günü tezkere çıkacak ve Türkiye resmen bu savaşa iştirak etmiş olacak. Oysa, Irak'a müdahaleyi gerektiren hiçbir haklı neden yok.'' Batu, Irak'ın, Körfez Savaşı'ndan sonra kabuğuna çekildiğini, daha önce direnmesine rağmen savaştan sonra silah denetçilerine kapılarını açtığını ve dünya barışı için herhangi bir tehlike oluşturmadığını söyledi. 
     Irak'ın dünya petrollerinin yüzde 14'üne sahip olmasının, savaşın en önemli nedenlerinden biri olduğunun herkesçe bilindiğini vurguladı. 
     
     EKONOMİK BOYUT 
     CHP Grup Başkan Vekili İzmir Milletvekili Oğuz Oyan da hükümetin ABD'den 5-6 milyar dolar para koparıp, yılı kurtarmaya çalıştığını söyledi. 
     Oyan, Türkiye'nin 136 milyar dolar dış, 90 milyar dolar da iç borcu bulunduğunu ve uçurumun kenarına doğru sürüklendiğini belirterek, şöyle konuştu 
     ''Türkiye 20 yıldan beri kötü yönetiliyor. Hükümetin, bugün bu kadar kırılgan, ürkek ve teslimiyetçi olmasının altında, içinde bulunduğu ekonomik durumun da payı var. Ancak, hükümet, izlediği yanlış politikalarla, geçmiş hükümetlerin yaptığı yanlışları sürdürüyor.'' Oyan, Türkiye'nin, savaşa girmemesi için elinde Anayasa maddesi gibi çok önemli gerekçe bulunduğuna işaret ederek, şöyle devam etti 
     ''Anayasa'nın 92. maddesi, özetle, Milletlerarası hukukun meşru saydığı hallerde TBMM savaş kararı alabilir diyor. Türk hükümeti, ABD'den gelen teklifi Anayasa'nın bu maddesini gerekçe göstererek geri çevirebilir. Oysa Anayasaya aykırı olarak birinci tezkere çıktı, ikincisi ise yolda.'' Oyan, hükümet yetkililerinin yaptıkları açıklamaların da dış politikadaki beceriksizliği gözler önüne serdiğini ileri sürerek, şunları kaydetti 
     ''AK Parti Genel Başkanı, komşuda yangın var, bize de sıçramasın diye gerekeni yapmalıyız diyor. Sen, hem kundakçıyı evine alacaksın, o kundakçı senin evinden komşunu bombalayacak. Sonra da çıkıp komşuda yangın var diyeceksin. Böyle bir gerekçe olamaz.'' Seyhan Oteli Balo Salonu'ndaki panele, Adana Büyükşehir Belediye Başkanı Aytaç Durak, ilçe belediye başkanları, sivil toplum kuruluşu temsilcileri, bazı meslek odalarının yöneticileri ile partililer katıldılar. 
     





</TEXT>
</DOC>
