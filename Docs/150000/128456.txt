<DOC>
<DOCNO> 128456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/spor/spo15.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Transfer açıldı      FUTBOLDA ikinci transfer dönemi başladı. FİFA’nın 2002 yılından itibaren yürürlüğe koyduğu talimat çerçevesinde federasyonun belirlediği ikinci transfer dönemi 31 Ocak tarihine kadar devam edecek. 
     
Mutlu desteği      GSGM Müdürü Kemal Mutlu, Basketbol Federasyonu Başkanı Turgay Demirel’e destek verdi. Mutlu, Demirel’e açılan yolsuzluk davasıyla ilgili olarak, "Basketbol Federasyonu’nun yapmış olduğu herhangi bir yolsuzluk yok" dedi. 
     
Gurbetçi bereketi      SÜPER Lig’de yer alan 18 takımın yükünü gurbetçiler çekiyor. Yurtdışında doğup, futbol hayatlarını daha sonra Türkiye’de sürdüren 43 gurbetçi futbolcu, sahalarımızda ter döküyor. Ligin ilk yarısında 58 gol gurbetçilerden geldi. 
     
Capone döndü      GALATASARAY’DAN ayrıldıktan sonra Kocaelispor’a giden fakat sakatlığı nedeniyle umduğunu bulamayan Capone, 2003 yılının sonuna kadar Corinthians ile anlaştı. Brezilyalı futbolcu ülkesine dönerek doğru bir karar verdiği söyledi. 
     
Peruzzi teklifi      ARSENAL iki kalecisinin de sakatlıkları nedeniyle düştüğü zor durumdan kurtulmanın yollarını arıyor. Rüştü ve Zdravkov’un da gündeme geldiği İngiliz ekibinde Lazio’dan Peruzzi’nin de isminin geçtiği açıklandı. 
     
Ayhan’a test      AVRUPA Şampiyonu Milli atlet Süreyya Ayhan, performans ve analiz testlerine girmek için Hollanda’ya gitti. Ayhan ve antrenörü Yücel Kop, bugün yapılacak kontrollerin ardından yarın yeniden İstanbul’a dönecek. 
     
Hentbolde galibiz      6. Avrupa Erkekler Hentbol Şampiyonası eleme grubu maçında Türkiye, Güney Kıbrıs Rum Kesimi’ni 30 - 26 yendi. Antalya’da yapılan karşılaşmada Ay - Yıldızlı ekibimiz özellikle Cengiz’in etkili oyunuyla sonuca gitti. 
     
DÜNYA TURU Holiganizme timsahlı önlem      YASİR KAYA 

     ROMANYA 4. Lig ekiplerinden FC Steaua, maçlarında çıkan olaylar nedeniyle Başkan Alexandru Cringus’u inanılmaz bir önlem almaya itti. Aynı zamanda Belediye Başkanı olan Cringus, yetkililerinden gelen "Olaylar sürerse men edileceksiniz" uyarısı üzerine, sahanın etrafını kazdırdı ve içini suyla doldurttu. Çılgın Başkan, şimdilik ördeklerin mesken tuttuğu kanalları olayların sürmesi halinde timsahlarla doldurmayı planlıyor. 
     
Batistuta’nın karnesi      FENERBAHÇE’NİN gündeminde yer alan Roma’lı Batistuta, eleştirilere rağmen istatistiklerde üst sıralarda. Golcülerin başarısının attıkları şutların oranıyla değerlendirildiği modern futbolda, Arjantinli yıldız maç başına 3.2 şut ortalamasıyla gole en yakın isimlerden. Batistuta şutlarındaki isabet oranıyla de ilk üç içinde yer alıyor. 34 yaşına girecek olan Batistuta, bu sezon Totti, Cassano ve Montella’nın gölgesinde kalarak sadece 4 gol attı. 
     
41 kere maşallah      DEPORTİVO’NUN savunma oyuncusu Donato 41. yaşına girdi. Takım arkadaşlarının "büyükbaba" lakabını taktığı Brezilyalı yıldız, yaşına rağmen futbolu bırakmayı düşünmüyor. Bu sezon birçok maçta ilk on birde oynayan Donato, 10 yıl önce yaşlandı diye kendisini satışa çıkaran Atletico Madrid’li yöneticilere de saç - baş yolduruyor. Brezilyalı futbolcu, "Benden daha iyi olan genç oyuncu zaten formayı kapar" diyor. 
     
Transfer borsası      - Premier Lig’de 10 maçtır kazanamayan Liverpool, Barcelonalı Owermars ile görüşüyor. Basel’den de Hakan Yakın’ın transferi yeniden gündemde. 
     - Leichester’de mutsuz olan Mustafa İzzet’e West Ham talip oldu. West Ham ayrıca Tottenham’ın satış listesindeki Les Ferdinand ile de ilgileniyor. 
     - Roma, Real Madrid’de fazla forma şansı bulamayan Morientes’i transfer etmek için harekete geçti. 
     - Manchester City, Leeds United’ın 7 milyon sterline satışa koyduğu Robbie Fowler’ın bonservisinde indirime çalışıyor. 
     - Noel’in ardından Rio’dan dönmeyen PSG’li Ronaldinho, yöneticileri kızdırdı. Ünlü yıldızın Manchester ile temasta olduğu belirtiliyor. 
     



 SPOR 
























</TEXT>
</DOC>
