<DOC>
<DOCNO> 140412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/ekonomi/eko02.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere paketi 
</HEADLINE>
<TEXT>
En çok borsa korktu 
Tezkereye izin çıkmayınca piyasalar panikledi. Borsa yüzde 12.5 ile dibe çakılırken, dolar 1 milyon 685 bine ve faizler de yüzde 62.5’e kadar fırladı. Tansiyonu Başbakan Gül düşürdü 
     ORHAN TEKEOĞLU 

     ABD’nin Irak’a operasyon yapmasına izin verecek olan yetki tezkeresinin TBMM’de reddedilmesi, piyasalarda beklenenin üstünde panik havası estirdi. ABD yardımının suya düştüğü endişesi, paranın ateşini bir anda yükseltti. Borsa tarihi düşüşlerinden birini yaşarken, hisse senetleri ilk dakikalarda yüzde 12.5 oranında düştü. Dolar yüzde 5’lik artışla 1 milyon 685 bin liraya kadar fırladı. Bono faizleri de 7.5 puanlık artışla yüzde 62.5’e ulaştı. 
     Tezkerenin reddedilmesiyle Türk tahvilleri öğlen saatlerinde 3.250 puanlık düşüşle 6 Şubat’tan bu yana gördüğü en düşük düzeyinden işlem gördü. 
     
     Başbakan Gül rahatlattı 
     Başbakan Abdullah Gül’ün, sabah saatlerinde 15.8 katrilyon liralık tasarruf ve gelir artırıcı önlemler paketini açıklaması, ardından IMF’nin, hükümetin aldığı ekonomik önlemlerin memnuniyet verici olduğunu bildirmesi piyasaların tansiyonunu düşürdü. 
     Merkez Bankası’nın "Gerekirse kura müdahale ederiz" şeklindeki açıklaması ise özellikle dolardaki talebin kırılmasında ve faizdeki yönün aşağıya dönmesinde etkili oldu. 
     
     Borsa şokta 
     Tezkerenin reddi ve açıklanan ekonomik önlemler paketinin büyümeyi olumsuz yönde etkileyebileceği endişesi en çok borsayı vurdu. 
     Borsa tarihi düşüşlerinden birini yaşarken, endeks 445 puanlık düşüşle 10.128 puana gerilerken, psikolojik desteği olan 10.000 puanın üstünde kalma başarısını gösterdi. Endeksin değer kaybı yüzde 12.49 olurken, hisselerin ikisi hariç tamamı değer kaybetti. 
     
     6. büyük düşüş 
     Borsa dünkü düşüşüyle tarihinin en büyük 6. günlük kaybını yaşadı. En büyük düşüş yüzde 18.11 ile 21 Şubat 2001’de Ecevit - Sezer arasındaki Anayasa kitapçığı fırlatma’ krizinde yaşanmıştı. Dünkü hızlı kayba rağmen 458 trilyon liralık hacim gerçekleşti. Borsanın lokomotiflerinden İş Bankası C yüzde 15.09, Akbank yüzde 13.01 ve Yapı Kredi Bankası da yüzde 11.27 değer kaybetti. 
     
     Aselsan üzdü 
     Askeri araç ile teçhizat üreten ve son dönemlerde savaş hissesi olarak ünlenen Aselsan, tezkerenin reddiyle dün şok bir kayba uğradı. Aselsan hisseleri yüzde 21.8’lik kayıpla borsanın en çok zarar eden hisselerinden oldu. 
     
Dolar 64 bin lira arttı      Tezkerenin reddedilmesi ABD’den yardımın gelmeyeceği endişesiyle en çok doları etkiledi. ABD yardımı beklentisiyle cuma günü 1 milyon 596 bin liraya kadar gerileyen dolar, dün sabah saatlerinde 1 milyon 685 bin liraya kadar tırmandı. Ancak bu yükseliş Başbakan Gül ve Merkez Bankası’nın açıklamaları ile hız kesti. Öğlen saatlerinde 1 milyon 631 bin liraya kadar düşen dolar, öğleden sonra yeniden tırmanışa geçerek cumaya göre 64 bin liralık artışla günü 1 milyon 660 bin liradan kapattı. 
     
Faiz yüzde 62.5’i gördü      Dalgalanma bono faizlerinde de hissedildi. En çok işlem gören 28 Ocak 2004 vadeli bononun faizi sabah saatlerinde yüzde 62.5’e kadar çıktı. Ancak yapılan açıklamaların ardından faizlerde 2 puanlık düşüş olmasına rağmen, cuma gününe göre 6 puanlık artış gösterdi ve yüzde 60.26’dan kapandı. Uzmanlar, yeni bir tezkerenin Meclis’e gelip gelmeyeceği, şubat ayı enflasyon rakamları ve Hazine’nin bugün yapacağı iki ihalenin piyasaların yönünü belirleyeceğini söylediler. 
     



 EKONOMİ 




















</TEXT>
</DOC>
