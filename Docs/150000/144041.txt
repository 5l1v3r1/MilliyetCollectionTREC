<DOC>
<DOCNO> 144041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur37.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş ve Nevruz nedeniyle İstanbul polisinde izinler kalktı... 
</HEADLINE>
<TEXT>

     İstanbul Emniyet Müdürlüğü, ABD'nin Irak'a müdahalesi ve Nevruz kutlamaları nedeniyle yoğun güvenlik önlemleri aldı. 
     İstanbul genelinde güvenlik önlemlerinin artırılmasıyla birlikte personelin izinleri de kaldırıldı. 
     Biyolojik ve kimyasal saldırı olasılığını göz önünde bulunduran emniyet yetkilileri, ilgili kuruluşlara bir yazı göndererek, sağlık kuruluşlarındaki virüs ve bakteri gibi biyolojik silah olarak kullanılabilecek organizmaların sıkı koruma altına alınmasını istedi. 
     İstanbul Emniyet Müdür Vekili Celalettin Cerrah, A.A muhabirine yaptığı açıklamada, İl Sağlık Müdürlüğü'ne ''virüs ve bakteri gibi organizmaların korunması'' için yazı gönderildiğini doğrulayarak, bu konudaki çalışmaların ilgili kuruluşlarca yürütüldüğünü söyledi. 
     ABD'nin Irak'a müdahalesi nedeniyle İstanbul'daki ABD ve İngiltere başkonsoloslukları ile yabancı okullar, yabancı şirketler ve bu kurumlarda görev alan yabancıların ikamet ettikleri yerlerde güvenlik önlemlerinin artırıldığını anlatan Cerrah, ''Onlar bizim misafirlerimiz. Biz misafirperveriz. Millet olarak bize emanet olana ihanet etmeyiz'' dedi. 
     
     SAVAŞ PROTESTOSU VE NEVRUZ KUTLAMALARI... 
     Bu arada, polis yetkilileri, yarın bazı izinsiz gösteriler düzenlenebileceğinin öğrenildiğini belirterek, bunlara müdahale edilip edilmeyeceğine ilişkin değerlendirmenin yarınki duruma göre yapılacağını kaydettiler. 
     Kazlıçeşme'de yarın Nevruz kutlamaları yapılmasına izin verilirken, etkinliğin terör örgütünün propagandasına dönüştürülmesinin engelleneceği bildirildi. 
     Güvenlik güçlerinin, her iki konuya ilişkin yapılabilecek korsan gösteriler ve Nevruz kutlamaları sırasında lastik yakılabilecek noktalarda önlem alacağı ifade edildi. 
     Bu çerçevede yarın yaklaşık 30 bin polisin görev alması, askeri birliklerin de polislere destek olmasının planlandığı öğrenildi. 
     Yarınki gösteriler, İstanbul Emniyet Müdürlüğü'nde oluşturulan ''Kriz Merkezi''nden kamera görüntüleri ve helikopterle havadan takip yöntemiyle izlenecek. 
     





</TEXT>
</DOC>
