<DOC>
<DOCNO> 118741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/ekonomi/eko09.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman ekonomisi durgunluğun kıskacında 
</HEADLINE>
<TEXT>

     EVRİM ERGİN 

     Almanya’da iş dünyası güvenini yansıtması bakımından gösterge kabul edilen ZEW Endeksi’nin yüzde 19.2 gerileyerek 4.2 puana düşmesi ve böylece 11 Eylül saldırılarının ardından yaşanan güven bunalımının da altına inildiğinin ortaya çıkması, ekonomik durgunluk işareti olarak yorumlandı. Düşüşün artan işsizlik oranı, ekonomi politikaları konusundaki endişeler, küresel politik belirsizlik ve Avrupa Merkez Bankası’nın faiz politikasından kaynaklandığı belirtildi. 
     
     Bütçe cezası geliyor 
     Endeksteki sert düşüşün ardından hükümet danışmanları heyeti bu yıl yüzde 0.2, gelecek yıl da yüzde 1.0 büyüme beklediklerini açıkladı. Almanya’nın bütçe açıkları ile de başı dertte. AB standardı olan yüzde 3’lük bütçe açığı oranının Almanya’da bu yıl yüzde 3.7 olarak gerçekleşmesi ve AB oranının aşılması nedeniyle, AB’nin ceza vermesi gündemde. 
     Avrupa Komisyonu 2004’te AB üyesi olmayı hedefleyen ülkeler için 2002 yılı büyüme hedefini de yüzde 2.5’tan yüzde 2.1’e çekti. 2003 beklentisini ise yüzde 3.8’den, yüzde 3.6’ya indirdi. Çek Cumhuriyeti, Macaristan, Polonya, Slovakya, Slovenya, Litvanya, Estonya, Letonya, Kıbrıs ve Malta’dan oluşan 10 ülkenin AB üyesi olacakları 2004 yılı için büyüme tahmini ise yüzde 4.2 olarak açıklandı. 
     



 EKONOMİ 


















</TEXT>
</DOC>
