<DOC>
<DOCNO> 127929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/soneko03.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'e yabancı işçi ve göçmen akını 
</HEADLINE>
<TEXT>

     İsrail'in Filistinliler ile arasındaki gerginliğin tırmanmasıyla ortaya çıkan işgücü açığı, Filipinler, Rusya, Afrika ve dünyanın diğer yerlerinden gelen yabancı işçilerle dolduruldu. 
     Nüfusu 6 milyon olan İsrail'de, Filipinler, Tayland, Çin, Afrika ve Doğu Avrupa ülkelerinden gelen yabancı işgücünün sayısının 250 bine ulaştığı tahmin ediliyor. Bazı yabancı işçiler de İsrail'e kaçak, yasadışı yollardan girip işgücü piyasasına katılıyor. 
     İsrail'de işsizlik oranı her ne kadar yüzde 9'u aşsa da, yerli halkın çoğunluğu yabancı işçilere tepki göstermiyor, çünkü, yabancı işgücü İsrailliler'in yapmayı istemedikleri işleri yerine getiriyor. 
     Yabancı işgücünün çoğu, yaşlı ve hasta kişilere evlerinde bakım, tarım ve inşaat sektöründeki çalışmalar gibi en zorlu işleri yükleniyorlar. İsrail'de kendilerine özgü dünyalarını yaratan yabancı işçiler, genellikle Tel Aviv'in güneyindeki köhne, kalabalık apartmanlarda yaşıyor. 
     Yabancıların bazıları geleneksel Doğu, Afrika ve Rus mutfağının yemeklerini sunan restoranlar açıyor, çoğunluğu Hıristiyan olan yabancı işgücü derme-çatma kiliselerde dini vecibelerini yerine getiriyor. 
     Öte yandan, İsrail'deki yabancı işçilerin yanısıra, eski SSCB cumhuriyetlerinden bir milyona yakın göçmen geçen 10 yılda bu ülkeye akın etti. 
     






</TEXT>
</DOC>
