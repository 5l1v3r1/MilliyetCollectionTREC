<DOC>
<DOCNO> 137803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur31.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Büyükelçisi "Savaş istemeyen Türk halkına teşekkür ederim" 
</HEADLINE>
<TEXT>

     Irak'ın Ankara Büyükelçisi Talib Abid Salih, savaşın sadece Irak'a değil, bütün bölge halkına zarar vereceğini söyledi. 
     Büyükelçi Salih, Hak-İş Başkanı Salim Uslu'yu ziyaret etti. 
     Basına kapalı gerçekleşen ziyaretin ardından Büyükelçi Salih ve Uslu düzenledikleri basın toplantısında görüşmeye ilişkin bilgi verdiler. 
     Salim Uslu, Büyükelçi Salih ile Irak'taki gelişmeler hakkında değerlendirmelerde bulunduklarını belirtti. 
     Hak-İş'in savaş karşıtı girişim ve platformlarda yer aldığını kaydeden Uslu, savaş gerekçesinin haklı ve ahlaki olmadığı, hukuki gerekçelerinin ise gerçekleri yansıtmadığı kanaatinde olduklarını bildirdi. 
     Salim Uslu, Irak'ta barışçıl bir çözümden yana olduklarını ifade ederek, barışçıl çözüm arayışlarının sürmesi gerektiğini söyledi. 
     BM'nin bir savaş aracı olarak kullanıldığı görüşünü dile getiren Uslu, ''Çünkü BM, barışı koruması ve sürdürmesi gereken bir kurumdur. ABD'nin baskı ve şantajla savaş kararı çıkartmasını biz de bütün dünya gibi reddediyoruz'' diye konuştu. 
     Hükümetin barışa yönelik girişimlerinin doğru olduğunu kaydeden Uslu, şöyle konuştu 
     ''TBMM'ye gelmesi için baskı yapılan ikinci tezkerenin de milletvekillerince reddedileceğine inanıyoruz. Milletvekillerine sesleniyoruz, bu savaşa, bütün dünya, Müslüman ülkeler, halklar, sivil toplum örgütleri karşıdır. Türkiye Cumhuriyeti hükümeti, bizi ilgilendirmeyen bir savaşa taraf olmamalıdır. Hükümetin tam tersi savaşı önlemek ve üslerini ABD'ye kullandırmamak gibi ağır sorumlulukları var.'' 
     
     ABD'NİN AMACI PETROL 
     Büyükelçi Salih de savaş karşıtı eylemlere destek veren Hak-İş ve Türk halkına teşekkür etti. 
     Talib Abid Salih, ABD'nin Irak'a düzenleyeceği operasyonun sadece Irak halkına değil, bütün bölge halkına zarar vereceğini ifade ederek, ''ABD'nin amacı, Irak petrolünü kontrol etmek, böylece dünyaya hükmetmektir ve bölge haritasını yeniden çizmektir'' diye konuştu. 
     ABD'nin amacının ortaya çıkmasından sonra bütün dünyada savaş karşıtı eylemler başladığını ve ABD ile İngiltere'nin yalnız kaldığını kaydeden Büyükelçi Salih, ''Savaş istemeyen Türk halkına teşekkür ediyorum'' dedi. 
     Salih, Irak'ta kitle imha silahlarının bulunmadığını, Irak'ın BM denetçileriyle işbirliği içinde ve teröristlerle bağlantısı olmadığını da sözlerine ekledi. 
     





</TEXT>
</DOC>
