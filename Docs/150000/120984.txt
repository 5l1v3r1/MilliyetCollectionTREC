<DOC>
<DOCNO> 120984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sontur18.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Evcil'i korumaları öldürecekti... 
</HEADLINE>
<TEXT>

     Malki cinayetinin azmettiricisi olduğu iddiasıyla yargılandığı mahkemece 2 ay önce tahliye edilen Bursalı işadamı Erol Evcil'in 12 koruması, Evcil'e silahlı saldırı hazırlığı içinde oldukları gerekçesiyle yakalandı. 
     Bursa Emniyet Müdürlüğü yetkililerinden alınan bilgiye göre, Erol Evcil'e, sahibi olduğu Küçükbalıklı Mahallesi'ndeki işyerinde silahlı saldırı yapılacağı ihbarını alan Kaçakçılık ve Organize Suçlar Şubesi'ne bağlı ekipler, söz konusu yerde önlem aldı. 
     İhbarda bildirilen tarihte herhangi bir olay meydana gelmemesine rağmen bina çevresinde önlem almayı sürdüren ekipler, 3 otomobille fabrikaya gelen Aydın Y, Cengiz Ş, Erkan B, Savaş K, Salih U, Sabahattin B, Serdar Ç, Esat Ç, Göksel A, Metehan Y, Atilla K. ve Murat I'yı yakaladı. Zanlılardan Erkan B'nin üzerinde, bir tabanca ile bu tabancaya ait şarjör ele geçirildi. 
     
     KORUMALARIN SABIKALARI 

     Yetkililer, Erol Evcil'in koruması oldukları belirlenen ve sorgulamaları süren zanlıların, yapılan incelemelerde tam bir ''Suç makinesi'' olduklarının anlaşıldığını belirttiler. 
     Zanlılardan 7'sinin, ''Ateşli Silahlar Kanunu'na muhalefet, uyuşturucu madde bulundurmak ve satmak, gasp, yağma, yol kesme, adam kaldırma, zorla mal almak, kadın, kız, adam ve çocuk kaçırma, alıkoyma, hırsızlık, bıçakla yaralama ve fidye için adam kaçırmak'' gibi suçlardan sabıkalı oldukları belirlendi. 
     Zanlıların, verdikleri ifadelerde, bir süredir maaşlarını alamadıkları gerekçesiyle Erol Evcil ile görüşmek üzere fabrikaya gittiklerini söyledikleri bildirildi. 
     
     ''EVCİL, İŞTEN ÇIKARACAKMIŞ'' 

     Öte yandan, operasyona ilişkin ifadesine başvurulmak üzere Kaçakçılık ve Organize Suçlar Şubesi'ne çağrılan Erol Evcil'in de, korumalarını işten çıkarmak üzere olduğu yönünde ifade verdiği öğrenildi. 
     Evcil'in, bir süredir yanında bulunan korumalarıyla artık çalışmak istemediğini, zanlıların fabrikaya hangi gerekçeyle geldiklerini ise bilmediğini söylediği kaydedildi. 
     Kaçakçılık ve Organize Suçlar Şubesi'nde sorgulanan zanlıların, ''Teşekkül oluşturmak ve Ateşli Silahlar Kanunu'na muhalefet'' suçundan adliyeye sevk edilecekleri bildirildi. 
     





</TEXT>
</DOC>
