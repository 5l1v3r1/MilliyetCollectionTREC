<DOC>
<DOCNO> 119122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sontur09.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik suçunda "erkek" ve "evli" egemenliği... 
</HEADLINE>
<TEXT>

     Alkol, ceza puanı ve hız ihlali nedeniyle ehliyetlerine geçici olarak el konulan sürücülerin ezici bir çoğunluğunun 'erkek'' ve ''evli'' oldukları belirlendi. 
     Karayolları Trafik Kanunu gereğince bir yıl içinde 5 kez hız ihlali yapan, 3 kez alkollü olarak yakalanan ve ceza puanını ikinci kez doldurdukları için sürücü belgelerine geçici olarak el konulan bin 600 sürücü, ehliyetlerini geri alabilmek amacıyla Türkiye Şoförler ve Otomobilciler Federasyonu TŞOF Psikoteknik Sürücü Değerlendirme, Eğitim ve Araştırma Merkezi'nce psikoteknik değerlendirme ve psikiyatrik muayeneden geçirildi. 
     Bu sürücülerle psikoteknik değerlendirme sonrası psikolog tarafından yapılan görüşmede, yakalanma süreçleri, işledikleri trafik suçuna ilişkin ifade ettikleri gerekçeler ve bir daha aynı suçtan yakalanmamak için düşündükleri çözümler incelendi. 
     
     ERKEK EGEMEN 
     Bin 504'ü 5 kez hız ihlali, 65'i ikinci kez 100 ceza puanını doldurması, 31'i de alkollü araç kullanma nedeniyle ehliyetleri alınan bu sürücülerin yüzde 99.8'inin erkek olduğu saptandı. 
     Yaşları 19-75 arasında değişen sürücülerin ortalama yaşları 38 olarak belirlendi. Yüzde 31.7 ile ilkokul mezunlarının ağırlıklı olduğu sürücülerin yüzde 29.6'sının üniversite, yüzde 26.9'unun lise, yüzde 11.8'inin de ortaokul mezunu olduğu anlaşıldı. 
     Yüzde 86.6'sı evli olan sürücülerin yüzde 11.3'ünün bekar, yüzde 2.1'inin de dul boşanmış olduğu tespit edildi. 
     Araştırmaya katılan sürücülerden yüzde 32'si 2, yüzde 17.3'ü 1, yüzde 17'si 3, yüzde 9.1'i 4, yüzde 6.6'sı 5 ve daha fazla çocuğa sahip olduğunu, yüzde 18'i ise çocuğu olmadığını söyledi. 
     Sürücülerden yüzde 63.3'ü özel amaçlı, yüzde 36.7'si ise işi gereği araç kullandığını anlattı. 
     Yüzde 24.3'ü profesyonel sürücü olan sürücüler, ortalama 15.78 yıldır araç kullanıyor. Bu kişilerden en yenisi 1, en eskisi ise 51 yıldır araç sürüyor. 
     Sürücü belgelerine el konulanların yüzde 58.6'sı B, yüzde 31.7'si E, 9.6'sı C, 0.1'i de H sınıfı ehliyete sahip. 
     Yüzde 61.2'si hiç kazaya karışmadıklarını söyleyen sürücülerden yüzde 29.7'si 1 kez, yüzde 7.2'si 2 kez, yüzde 1.9'u ise 3 ve daha çok defa kaza yaptığını ifade etti. 
     
     MİLLETVEKİLİ DE VAR... 
     Ehliyetlerine el konulan sürücülerden yüzde 39.3'ü serbest meslek sahibi, yüzde 23.6'sı şoför, yüzde 10.6'sı da mühendislerden oluşuyor. 
     Sürücüler arasında teknisyen, müteahhit, pazarlamacı, doktor, avukat, işsiz, emekli, öğretim görevlisi, işletmeci, mimar, öğrenci, memur, asker, müdür, yönetici, sporcu ve eczacılar ile bir de milletvekili yer alıyor. 
     
     ALIŞKANLIKLARI 
     Alışkanlıkları değerlendirililen sürücülerin yüzde 70.7'si sigara kullanıyor. 
     Ayrıca, yüzde 34.8'i özel günlerde, yüzde 10.1'i haftada birkaç kez, yüzde 8.6'sı ayda birkaç kez alkol alıyor, yüzde 46.5'i ise alkol kullanmıyor. 
     
     ''ACİL İŞLERİM VARDI'' 
     Hız limitlerini aşma nedenleri sorulan bin 504 sürücüden yüzde 36'sı ''acil işlerim vardı'' derken, yüzde 25'i ''yolun boş olduğunu'', yüzde 24'ü de ''aracının çok iyi olduğunu'' anlattı. 
     Bu sürücülerin yüzde 11'i süratlerini ''dalgınlığa'' bağlarken, yüzde 9'u ''çok yol yaptığını'', yüzde 8'i de ''aslında hızlı gitmediğini'' ifade etti. 
     Hızlı sürücülerin diğer bahaneleri ise şöyle sıralandı 
     ''Tabelayı görmedim', ''patron baskısı'', ''araç solluyordum'', ''90 kilometre ile yol bitmiyor'', ''hız limitleri düşük'', ''radarlar tuzak yerlerde'', ''zaten herkes öyle kullanıyor'', ''yolu iyi biliyordum'', ''polisle tartıştığım için bana ceza yazdı''. 
     Sürücüler arasında, hızlı gitmekten zevk aldıklarını söyleyen, hastası ya da cenazesi olduğunu ifade eden, herhangi bir nedeni bulunmadığını anlatan ve kendisinin önemli olduğunu, tolerans tanınması gerektiğini dile getirenler de yer aldı. 
     Ehliyetlerine geçici süreyle el konulan sürücülerden bu süre içinde ehliyetsiz araç kullanıp kullanmadıkları sorulduğunda ise yüzde 37.1'i kullandığını, yüzde 57.3'ü ise kullanmadığını söyledi. 
     Sürücülerden yüzde 5.6'sı ise bu soruya yanıt vermemeyi tercih etti. 
     
     ÇÖZÜM DÜŞÜNCELERİ 
     Aynı sürücülere tekrar aynı suçtan yakalanmamak için nasıl bir çözüm düşündükleri sorulduğunda ise yüzde 87'si genel bir ifade kullanarak ''kurallara uyacağını'' kaydetti. 
     ''Şoför tutacağını'', ''aynı şekilde kullanacağını'', ''başka bir iş yapacağını'', ''arabasını değiştireceğini'' ve ''başka bir firmaya geçeceğini'' dile getirenlerin yanı sıra ''rüşvet vereceklerini'' söyleyenler de oldu. 
     Araştırma Merkezi Yöneticisi Dr. Yeşim Yasak, özellikle hız ihlalinin yol açtığı trafik kazalarında çok sayıda insanın hayatını kaybettiğini vurgulayarak, hız ihlali yapan kişilerin herhangi bir ruh hastalığı, kişilik bozukluğu bulunmadığını, sadece acele eden sürücüler olduğunu vurguladı. 
     Dr. Yasak, bu sürücülerin hatalarının farkında olmamalarının da önemli bir sorun şeklinde karşılarına çıktığını dile getirdi. 
     Sürücülerin büyük bölümünün hız ihlallerinin gerekçelerini haklı gördüğünü ve suçu tekrar işlememe konusunda gerçekçi, inandırıcı ve uygulanabilir çözümler dile getirmediğini belirten Dr. Yasak, acilen özel sürücü geliştirme psiko-eğitim programları uygulanmaya başlanması gerektiğini belirtti. 
     





</TEXT>
</DOC>
