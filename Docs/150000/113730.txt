<DOC>
<DOCNO> 113730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur07.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetin seçim vaatleri lafta kaldı 
</HEADLINE>
<TEXT>

     Seçim sürecine girilmesiyle seçmene hoş görünmek için koalisyon ortaklarından gelen iki kritik girişimden, seçime kısa süre kala henüz sonuç alınamadı. 
     Başbakan Bülent Ecevit'in talimatıyla hükümetin DSP kanadının başlattığı 21 bini aşkın geçici orman işçisine kadro verilmesi girişimi Bakanlar Kurulu'nun ANAP ve MHP'li üyelerine takıldı. Kadro kararnamesini imzalamakta direnen ANAP'lı ve MHP'li bakanlar DSP'ye yönelik "partizanlık" suçlamalarında da bulundular. 
     
     SSK'LI EMEKLİYE ZAM KÖRDÜĞÜMÜ 
     Çalışma ve Sosyal Güvenlik Bakanı ANAP'lı Nejat Arseven'in yine seçim vaatleri çerçevesinde gündeme getirdiği ve sürekli olarak yinelediği "SSK ve Bağ-Kur emeklilerine, memurlara verilen para kadar zam önerisi" ise henüz netlik kazanmadı. Arseven'in Bakanlar Kurulu'na taşıyacağına ilişkin sözüne karşın konuya ilişkin bir düzenleme henüz bakanların önüne gelmedi. 
     Ancak Arseven'in bu önerisi de açıkça dillendirilmemesine karşın koalisyonun DSP ve MHP'li bakanlarınca tepki gördü. ANAP'lı Maliye Bakanı Sümer Oral'ın da tepki gösterdiği öneriye ilişkin düzenlemeyi MHP'li bakanların da, "Seçim öncesinde popülizm yapıldığı" ve "Bütçede delik yaratacağı" gerekçesiyle imzalamama eğilimine girdikleri belirtildi. DSP'li bakanların ise, öneriye ilişkin düzenlemenin Bakanlar Kurulu'na gelmesinden sonra tepkilerini ifade edecekleri ancak uzlaşmanın ortaya çıkması halinde imzalayacakları kaydedildi. 
     Çalışma ve Sosyal Güvenlik Bakanı Nejat Arseven, zam önerisine ilişkin kararnameyi Bakanlar Kurulu'nun ilk toplantısında gündeme getireceğini belirterek, bu konudaki ısrarında samimi olduğunu söyledi. 
     SSK ve Bağ-Kur emeklilerine zam düzenlemesinin yasa yoluyla mı kararname ile mi yapılacçağı da henüz netlik kazanmadı. Bazı bakanlar, "Yasa gerektiği" görüşünde ısrar ederken, zammın kararname yoluyla verileceğini savunan bakanlar da bulunuyor. 
     





</TEXT>
</DOC>
