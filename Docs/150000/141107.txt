<DOC>
<DOCNO> 141107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/ekonomi/eko05.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD’dan, kadın vekillere ziyaret 
</HEADLINE>
<TEXT>

Arzuhan Yalçındağ başkanlığındaki TÜSİAD heyeti, kadın milletvekilleri ile bir araya geldi 
     ANKARA Milliyet 

     Türk Sanayicileri ve İşadamları Derneği TÜSİAD Yönetim Kurulu Üyesi ve Sosyal İşler Komisyonu Başkanı Arzuhan Yalçındağ ile beraberindeki heyet, Turizm Bakanı Güldal Akşit’i ziyaret etti. 
     Yalçındağ, Dünya Kadınlar Günü dolayısıyla gerçekleşen görüşmede "Kadınların, sosyal - siyasal hayatta aktif olmalarını ve istihdam artışını sağlamak için mutlaka iyi düzeyde eğitim almaları gerekiyor. Özellikle küçük illerdeki kadınların eğitimine daha fazla destek verilmeli. Bu konularda size ve kadın parlamenterlerimize görev düşüyor" dedi. 
     Akşit de eğitim konusunda ortak projelere imza atabileceklerini belirtti. Yalçındağ’ın başkanlığındaki heyet, daha sonra kadın milletvekilleriyle buluştu. Toplantıya CHP’li Nevin Gaye Erbatur, Gülsün Bilgehan Toker, Sıdıka Aydoğan ve Zeynep Damla Gürel ile AKP’li Nimet Çubukçu ve Zeynep Tekin katıldı. 
     Yalçındağ’ın beraberindeki heyette, Kadın Girişimciler Derneği Başkanı Meltem Kurtsan, TÜSİAD Genel Sekreter Yardımcısı Ebru Dicle, TÜSİAD Sosyal Politikalar Bölüm Sorumlusu Aslı Ulusoy ve Doç. Dr. Dilek Çetindamar yer aldı. 
     



 EKONOMİ 





















</TEXT>
</DOC>
