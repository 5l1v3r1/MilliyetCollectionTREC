<DOC>
<DOCNO> 140300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko17.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

p    Borsa'da bu hafta, Türkiye'de yabancı asker bulundurma ve yurtdışına asker gönderme konusunda hükümete yetki veren tezkerenin TBMM'de kabul edilmemesi kararının piyasalara yansımaları, gündemi oluşturacak. 
     Geçen hafta tezkereyle sağlanacak izinle ABD'den elde edilecek kazanımların beklentisini satın alan Borsa, tezkerenin kabul görmemesinin ardından haftaya şok bir düşüşle başladı. 
     Hükümetin tavrı ve IMF'den gelecek açıklamalar, piyasalarda dikkatle izlenecek. 
     Şeker Yatırım Menkul Değerler A.Ş. Kurumsal Finansman ve Araştırma Müdür Yardımcısı Aslı Yüksel, yaptığı değerlendirmede, son 2 haftadır yukarı yöndeki hareketin zayıfladığı Borsa'da, hafta sonu Meclis'te tezkerenin salt çoğunluğu bulamamasının, satış beklentisini oldukça güçlendirdiğini vurguladı. 
     Hafta boyunca panik satışların etkili olabileceğini düşündüklerini dile getiren Yüksel, 10.400 puan seviyesindeki güçlü ara desteğin kırılmasının, 10 bin puan ve altındaki seviyeleri getirebileceğini söyledi. 
     Yüksel, tezkerenin en kısa zamanda çıkacağına piyasalar inandırılabilirse, panik satışların azalacağı ve desteklerin güçleneceğine inandığını kaydetti. 
     Bugün 2. seans kapandıktan sonra Şubat ayı enflasyon verilerinin açıklanacağına işaret eden Yüksel, Ocak ayında yüksek çıkan verilerden sonra Şubat ayının da piyasaları tedirgin ettiğini ifade etti. 
     Hazine'nin, yarın bono ve tahvil ihaleleri bulunduğunu anımsatan Yüksel, zor bir haftaya girildiğini belirterek, yatırımcılara panik alış ve satıştan uzak durmalarını tavsiye etti. 
     





</TEXT>
</DOC>
