<DOC>
<DOCNO> 139325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/siyaset/siy09.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Albüm Siirt’siz basıldı 
</HEADLINE>
<TEXT>

TBMM 22. Dönem Meclis albümünde Siirt hanesi boş kaldı. Albüm, milletvekili kaprisleri’ nedeniyle ancak bitirilebildi. 9 Mart seçimi sonrasında albüm yenilenecek 
     ANKARA Milliyet 

     TBMM Başkanlığı 3 Kasım seçimleriyle oluşan 22. Dönem Meclisi’nin albümünü, AKP Genel Başkanı Tayyip Erdoğan’ın milletvekili olabilmek için girdiği Siirt seçimlerini beklemeden bastırdı. 
     Milletvekillerinin resimleri ve özgeçmişleriyle Meclis’in Başkanlık Divanı üyeleri, komisyonların başkanları, parti dağılımları, meslek ve cinsiyet gibi özelliklerin yer aldığı Meclis albümü 3 Kasım seçimlerinden bu yana basılamadı. Siirt seçimlerinin iptal edilmesiyle bu bölgenin üç milletvekilliği düşerken, ilin yeri de boş kaldı. Siirt seçimi sonrasında seçilen üç milletvekili için yeni bir albüm bastırılacak. Ancak bu da üç milletvekili için masrafın ikiye katlanmasına neden olacak. 
     Seçimlerin üzerinden dört ay geçmesine rağmen albümün gecikmesinde vekillerin kaprisleri etkili oldu. TBMM fotoğrafçısı tarafından Meclis’e ilk geldikleri gün çekilen resimleri beğenmeyen birçok milletvekili, stüdyolarda resim çektirerek, görüntülerinden memnun kaldıkları rötuşlu fotoğrafları vermeyi tercih etti. Hasta vekillerin evlerine de fotoğrafçı gönderildi. Vekillerin daha önce verdikleri özgeçmişleri yetersiz ve yanlış bilgiler içerdiğinden Meclis görevlileri 550 milletvekilinden tek tek randevu alarak bilgileri tamamlayıp düzeltti. 
     
Tayyip Erdoğan Siirt’e gidiyor      9 Mart’ta Siirt’te yapılacak seçime ilişkin kesin aday listesi Resmi Gazete’de yayımlandı. Listede ismi bulunan Recep Tayyip Erdoğan seçim çalışması için yarın Siirt’e gidecek. Kesin aday listeleri şu isimlerden oluştu TKP Muharrem Mırık, Emine Serpil Renda, Deniz Ünver. İP Zeki Karahan, Yusuf Çelik, Bayram Yurtçiçek. CHP Ekrem Bilek, Abdulhalim Çınar, Abdurrahman Kaysi. 
     AKP Recep Tayyip Erdoğan, Öner Gülyeşil, Öner Ergenç. 
     



 SİYASET 


















</TEXT>
</DOC>
