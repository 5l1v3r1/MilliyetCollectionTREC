<DOC>
<DOCNO> 130779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/soneko38.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk halkı "yastık altını" terketmiyor 
</HEADLINE>
<TEXT>

     Türk insanının tasarruflarını döviz veya TL olarak yastık altında tutmayı tercih ettiği bildirildi. 
     MasterCard Türkiye, ülke genelinde 1.200 kişi üzerinde yaptığı Masterindex Aralık 2002 araştırmasının sonuçlarını açıkladı. 
     Araştırmaya göre, ''Elinizde fazladan 20 bin dolar geçmesi durumunda bu parayı nasıl değerlendirmeyi düşünürsünüz '' sorusuna, katılımcıların yüzde 47'si ev daire alırım, yüzde 29'u tasarruf yaparım ve yüzde 18'i otomobil alırım yanıtı verdi. 
     Görüşülen kişilere, Türkiye'nin şu andaki ekonomik durumunu nasıl değerlendirdikleri sorulduğunda yüzde 58'i daha iyiye ve yüzde 13'ü daha kötüye gideceğini düşünürken, yüzde 29'u ekonomik durumun değişmeyeceği yönünde görüş belirtti. 
     Mayıs ayındaki araştırma sonuçlarına bakıldığında, Türkiye'nin ekonomik durumunun daha iyiye gideceğini düşünenlerin arttığı dikkat çekiyor. 
     Tasarruf tercihi olarak yastık altına geri dönüldüğü de görülüyor. Son dönemde hangi tasarruf araçlarını kullandıkları sorulduğunda, yüzde 20'si herhangi bir yatırım ya da tasarruf yapmadığını belirtti. 
     Görüşülen kişilerin yüzde 31'i döviz alıp elinde tuttuğunu açıklarken, yüzde 26'sı parasını TL olarak elinde tuttuğunu bildirdi. Yüzde 24'ü TL'ye endeksli banka faizini, yüzde 12'si ise dövize endeksli banka faizini yatırım aracı olarak kullanıyor. 
     Repo ve altına yatırım yapanların oranı yüzde 1'de, yatırım fonları ve hisse senedine yatırım yapanların oranı ise yüzde 4'de kaldı. 
     
     KRİZ KREDİ KARTI KULLANIMINI ETKİLEMEDİ 
     Kredi kartı sahibi olan kişilere mevcut ekonomik durumun kredi kartı kullanımını nasıl etkilediği sorulduğunda, yüzde 52'si kart kullanımının değişmediğini bildirdi. 
     Araştırmaya katılanların yüzde 27'si kart kullanımının azalarak, daha çok nakit kullanmaya başladığını, yüzde 14'ü ise kart kullanımının arttığını ifade etti. 
     İnsanların cüzdanlarında ortalama 2 kredi kartı bulunurken, daha çok giyim mağazaları, akaryakıt istasyonları ve süpermarketlerde kredi kartı tercih ediliyor. 
     Genelde, 40 milyonun üzerindeki alışverişlerde kredi kartının kullanıldığı tespit edilen araştırmaya göre, kredi kartı tercihinde taksitlendirme özelliği en önemli kriter olarak gösteriliyor. 
     





</TEXT>
</DOC>
