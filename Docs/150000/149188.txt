<DOC>
<DOCNO> 149188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur18.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de 'cafe' ye yasak, kahvehanelere 2 gazete... 
</HEADLINE>
<TEXT>

     Denizli Valisi Recep Yazıcıoğlu, Türkçe'nin ve kültürel değerlerin korunması gerektiğini belirterek, ''cafe'' adının kullanılmasını ve ''Sanatçı Belgesi'' olmayanların Denizli'de sahneye çıkmasını yasakladı. 
     Yazıcıoğlu, umuma açık ve açılması izne tabi yerlerde uygulanacak işlemlerle ilgili bir yönerge yayınladı. Yazıcıoğlu, internet hizmeti sunulan yerlerin ruhsat ve tabelalarına ''cafe'' yerine, Türkçe karşılığının yazılmasını istedi. 
     Yazıcıoğlu, bu işletmelerde müşterilerin pornografik sitelere ulaşımına izin verilmemesi, sigara içilmemesi, 12 yaşından küçüklerin alınmaması uyarısında da bulundu. 
     
     BELGESİ OLMAYANA SAHNE YASAK 
     Kahvehanelere her gün 2 adet günlük gazete alınması talimatını veren Vali Yazıcıoğlu, canlı müzik sunulan gazino ve benzeri yerlerde sahneye çıkan kişilerden de ''sanatçı belgesi'' isteneceğini kaydetti. 
     Vali Yazıcıoğlu yönergede ayrıca, POPSAV ve MÜZİKSEN gibi mesleki kuruluşlardan sanatçı olduğuna dair belge almayanların, Denizli'de çalışmasına izin verilmeyeceğini bildirdi. 
     





</TEXT>
</DOC>
