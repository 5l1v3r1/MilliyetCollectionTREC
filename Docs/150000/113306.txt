<DOC>
<DOCNO> 113306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sonspo20.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporda vefa örneği... 
</HEADLINE>
<TEXT>

     Devlet Bakanı Erdoğan Toprak, spor teşkilatında farklı dönemlerde hizmet vermiş eski bakanlara, ''altın spor ödülü'' verdi. 
     Gölbaşı'daki Gençlik ve Spor Vakfı Tesisleri'nde spor teşkilatının eski bakanları için yemek veren Devlet Bakanı Erdoğan Toprak'ın davetine, 22 eski bakandan 10'u katıldı. Bakan Toprak, yemeğe katılan eski bakanlardan İsmet Sezgin, Sezai Ergün, Adnan Karaküçük, Zekai Baloğlu, Önol Şakar, Selahattin Kılıç, Vecdi Özgül, Vehbi Dinçerler, Ersin Taranoğlu ve Yücel Seçkiner'e, GSGM logolu birer rozet ile altın spor ödülü hediye etti. 
     Toplantıda konuşan Devlet Bakanı Erdoğan Toprak, Türkiye nüfusunun yüzde 60'ını, 30 yaşın altındaki gençlerin oluşturduğuna dikkati çekerek, ''Türkiye'nin en önemli bakanlığı gençlik ve spordan sorumlu bakanlıktır. Geçmişte bu bakanlığın kıymetinin çok iyi bilindiği söylenemez. Ancak, Türk sporunun kısıtlı imkanlara rağmen bugünkü başarılı günlerine gelmesi, bizden önceki yöneticilerin attığı temeller sayesinde olmuştur'' diye konuştu. 
     Türk sporunun politikalarını oluştururken, eski bakanların görüşlerine de danışacaklarını açıklayan Toprak, şöyle devam etti 
     ''Benim için en kötü şey vefasızlıktır. Vefa duygumuzun bir göstergesi olarak, bundan sonra temelini atacağımız ya da açılışımızı yapacağımız spor tesislerine, eski bakanlarımızın isimlerini vereceğiz. Artık onların evlerinde rahat oturmalarına fırsat vermeyeceğiz. Bu toplantıları sık sık tekrarlayarak, onlarla görüş alışverişinde bulunacağız.'' Eski bakanlar ise yaptıkları konuşmalarda, Devlet Bakanı Erdoğan Toprak'a, kendilerine gösterdiği vefa dolayısıyla teşekkür ettiler. 
     Eski Başbakan Yardımcısı İsmet Sezgin ise konuşmasında, Türkiye'nin ilk gençlik ve spor bakanı olmaktan duyduğu mutluluğu dile getirdi. Sezgin, eski bakanların biraraya getirilmesinin hem nostaljik yönü olduğunu, hem de geçmişle gelecek arasında köprü kurulması açısından son derece yararlı bir düşünce olduğunu sözlerine ekledi. 
     
     GSGM'NİN 2003 BÜTÇESİ 
     Bu arada Gençlik ve Spor Genel Müdürlüğü'nün 2003 yılı bütçesi de belli oldu. 
     Devlet Bakanı Toprak tarafından imzalanan ve yarın TBMM'ye sunulacak olan GSGM'nin yıllık bütçesinin 249 trilyon 791 milyar lira olduğu ve bu paranın 69 trilyon liralık bölümünün yatırımlara ayrılacağı açıklandı. 
     





</TEXT>
</DOC>
