<DOC>
<DOCNO> 106535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun42.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Yeşiller'den Türkler için seçimlerle ilgili özel gazete 
</HEADLINE>
<TEXT>

     Alman Birlik 90 Yeşiller Partisi Berlin eyalet teşkilatı Genel Sekreteri Kirsten Böttner, Berlin Eyalet Meclisi milletvekili Özcan Mutlu ile birlikte, seçimlerle ilgili olarak Türkler için çıkarttıkları özel gazetenin tanıtımını yaptı. 
     Böttner, ''Haydi Seçimlere 2002'' başlığıyla yayınlanan özel gazeteden 8 bin adet bastıklarını, bunları posta kutularına atarak ve enformasyon standlarına koyarak Türkler arasında dağıtacaklarını söyledi. 
     Seçim dönemlerinde Yeşiller'in geleneksel olarak Türk gazetesi bastığını hatırlatan Böttner, bu özel gazete ile Türk seçmenlere Alman seçim sistemi hakkında bilgi vermeyi amaçladıklarını ve Yeşiller'in adaylarını tanıttıklarını belirtti. 
     Türkçe olarak basılan gazetede, Tarım ve Tüketiciyi Koruma Bakanı Renate Künast ile yapılan röportaja da ver verildi. 
     Mutlu da Türk kökenli Alman vatandaşlarına oy kullanmaları çağrısında bulunarak, Türklerin bu sayede içinde yaşadıkları toplumu şekillendirme imkanı bulacaklarını söyledi. 
     Türklere yönelik vize uygulamasının kaldırılmasını öneren Bavyera Eyaleti İçişleri Bakanı Günther Beckstein'ın bu yönde yaptığı açıklamaları da samimi bulmadığını kaydeden Mutlu, ''Yabancı düşmanlığı yapan Beckstein'ın bu sözlerini samimi bulmak mümkün değildir'' dedi. 
     





</TEXT>
</DOC>
