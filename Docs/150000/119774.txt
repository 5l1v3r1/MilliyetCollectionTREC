<DOC>
<DOCNO> 119774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sonspo14.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin En büyük rakip kendimiziz 
</HEADLINE>
<TEXT>

     Beşiktaş Futbol Takımı Menajeri Sinan Engin, ligde şampiyonluk yarışında en büyük rakiplerinin kendileri olduğunu söyledi. 
     Işık Sigorta tarafından düzenlenen ''11 Altın Adam Yarışması''na konuk olarak katılan Sinan Engin, ''Şampiyonluk yarışında Beşiktaş'ın en büyük rakibi kim'' sorusunu, ''Eğer sezon içinde kendimizde bir sorun olmazsa, şampiyonluğu göğüsleriz'' diye yanıtladı. 
     Engin, ezeli rakipleri Galatasaray ve Fenerbahçe'nin de güçlü kadrolara sahip bulunduğunu ve iyi futbol oynadıklarını kaydederek, sarı-lacivertli ekibin Galatasaray'a oranla daha iyi olduğunu iddia etti. 
     
     İLHAN VE TÜMER 
     Sinan Engin, siyah-beyazlı takımın futbolcularından İlhan Mansız ve Tümer Metin'in sorunlu oyuncular olmadığını söyledi. 
     Menajer Engin, 2 oyuncunun sürekli kart görmelerine ne gibi önlem alacakları şeklindeki bir soru üzerine, İlhan ve Tümer'in sorunlu oyuncular olmadığını kaydetti. 
     2 oyuncunun da gördükleri kart sayısına bakmak gerektiğini anlatan Engin, ''Ligde bu futbolculardan daha fazla kart gören oyuncular var. İlhan, saha içindeki agresif hareketleriyle dikkat çekiyor. Ancak bu kötü niyetli oluşundan değil. Kazanma hırsından kaynaklanıyor. Kendisini biraz zor kontrol ediyor. Bize göre her 2 futbolcumuz da sorunlu oyuncular değil'' dedi. 
     





</TEXT>
</DOC>
