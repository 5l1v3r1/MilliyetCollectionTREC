<DOC>
<DOCNO> 137943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko15.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, tefecilerin üzerine gidecek... 
</HEADLINE>
<TEXT>

     İstanbul Defterdarlığı, yasal olmayan şekilde para ticareti yapan tefecilerin üzerine gitmek için düğmeye bastı. 
     Bunun için bir ekip kuran defterdarlık, tefecilerin banka, tapu daireleri ve icra müdürlüklerinde bıraktıkları izleri takip edecek. Gazetelere verilen nakit ilanları da ihbar kabul edilecek. 
     İstanbul Defterdarı Kadir Boy, yaptığı açıklamada, ''Ödünç Para Verme İşleri Hakkında 90 Sayılı Kanun Hükmünde Kararname''ye göre ödünç para verme işlemini izinsiz olarak veya mevzuat hükümlerine aykırı yapanların tefeci olarak nitelendirildiğini belirtti. 
     İstanbul'da uzun süreden beri para ticaretini yasa dışı yapan tefeci kesimi bulunduğunu ifade eden Boy, ''Bunların yaptığı iş kanunen suç teşkil ediyor. Konusu suç dahi olsa vergi incelemesine engel değil'' dedi. 
     Tefecileri takibe almalarında basın-yayın organlarında çıkan haberler ve kendilerine gelen duyumların etkili olduğunu dile getiren Boy, şöyle devam etti 
     ''Gazetelere verilen ilanları da ihbar olarak kabul ediyoruz. Seri ilan sayfalarında 'gayrimenkullerinize ipotekle nakit', 'müşteri çeklerinize komisyonsuz anında nakit' gibi ilanlar var. Bunun için gazeteleri aylar öncesinden inceleyip verilen, alınan paraları tespit ederek takip yapacağız. 
     Bunun dışında tabii ki öncelikle istihbarat çalışması yapacağız. Daha sonra tefecilerin nerede iz bıraktıklarına yönelik bir çalışmamız olacak. Tefeciler nerede iz bırakıyorlar Banka kesiminde mi, tapu idaresinde mi, icra müdürlüklerinde mi iz bırakıyorlar Tefecileri, hangi kamu kesimi veya meslek kuruluşunda iz bırakıyorlarsa oralardan tanımak suretiyle izleyeceğiz. Bu işin kökünden incelenmesi için düğmeye bastık.'' Boy, lehine ipotek tesis ettiren her kişinin tefeci olmadığını, ancak bazı tefecilerin verdiği paranın garantisi için lehine ipotek yaptırabildiğini, bu tür belgelerin kendileri için yan delil teşkil ettiğini söyledi. 
     
     ''VERGİ OLARAK DEFTERİNİ DÜRECEĞİZ'' 
     Defterdar Kadir Boy, inceleme ve takip sırasında gerekli görüldüğü takdirde İstanbul Emniyet Müdürlüğü ve diğer kamu kuruluşlarıyla işbirliği yapacaklarını bildirdi. 
     Özellikle Kasım ve Şubat krizlerinin ardından birçok tüccar ve işadamının iflas ettiğine ve çok sayıda şirketin sarsıntı geçirdiğine işaret eden Boy, şunları kaydetti 
     ''Bu dönemde bir kısmı, elbette doğal bir şekilde tefecilerden para kullanmış olabilir. O bakımdan bunların rakamsal boyutunun çok büyük olduğunu tahmin ediyoruz. Bir de gecikme faizi var. Bu bakımdan biz de, kayıp olunca vergimizi tam ve zamanında alamıyoruz. Ortada suç var, ancak beyan yok. İşimiz zor ve zahmetli olmasına rağmen bu çalışma için bir ekip kurduk ve düğmeye bastık.'' Tefecilerin bir nevi banka muamelesi yaptıklarını belirten Boy, ''Biz yasak olsa dahi 'birden fazla yapılan muameleler ticari kazanç esasına tabidir' deyip fiili denetim yapacağız. Ödenmesi gereken verginin alınması operasyonu yapacağız. Tefecilerin yaptıkları işle ilgili bir defada vergi olarak defterini dürüp, akabinde emniyete haber verip Cumhuriyet Savcılığı'na suç duyurusunda bulunacağız'' diye konuştu. 
     
     KREDİ KARTLI ALIŞVERİŞLERDE FİŞ KONTROLÜ 
     Kadir Boy, Kurban Bayramı ve Sevgililer Günü'nü de kapsayan 9 günlük uzun bayram tatilinde kredi kartlarıyla yaklaşık 440 trilyon liralık alışveriş yapıldığını hatırlatarak, bu konuyla ilgili olarak da bir çalışma başlattıklarını bildirdi. 
     Boy, ''Kredi kartlarıyla yapılan alışverişlerde fatura veya fiş verilip verilmediğini araştıracağız. Birçoğu vermiyor. Kredi kartıyla para tahsil eden işyerlerinden fiş vermeyen ve beyanlarına yansıtmayan mükelleflerin üzerine gitmek için harekete geçtik'' diye konuştu. 
     





</TEXT>
</DOC>
