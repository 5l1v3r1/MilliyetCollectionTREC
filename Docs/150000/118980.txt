<DOC>
<DOCNO> 118980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/siyaset/siy01ac.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk oylar Meclis Başkanlığına 
</HEADLINE>
<TEXT>

     Yemin töreninin ardından hükümet oluşumunu da etkileyecek Meclis Başkanlığı seçimi için anayasal süre başladı. AKP lideri Erdoğan’ın başbakanlık için düşündüğü isim konusunda ilk net işaret de bu süreçte ortaya çıkacak. TBMM, Anayasa’ya göre 5, içtüzüğe göre 10 gün olan adaylık başvurusu için verilecek ara nedeniyle çalışmayacak. Meclis Başkanlığı, süre çelişkisini Anayasa’yı baz alarak giderecek. Böylece 18 Kasım gece yarısına kadar adaylar başvurularını yapacak. Meclis Başkanlığı seçimi, 19 - 23 Kasım arasındaki beş günlük sürede yapılacak. Gizli oyla yapılacak seçimde ilk iki turda 367’yi alan aday başkan seçilecek. 363 vekili bulunan AKP, ilk iki turda bu sayıyı tutturamazsa, üçüncü turda 276 oy, yeni başkanı belirlemeye yetecek. 
     
     45 gün süre var 
     Başkan seçiminin ardından Meclis Başkanlığı Divanı oluşturulacak. Daha sonra ihtisas komisyonları seçimleri yapılacak. Cumhurbaşkanı Sezer ile Erdoğan’ın görüşmesinden sonra görevlendirilmesi beklenen Başbakan, 58. Hükümet’i en geç 45 gün içinde kuracak. Hükümet kurulduktan sonra bir hafta içinde de hükümet programı Meclis’te okunacak. İki tam gün geçtikten sonra görüşmeler başlayacak ve bir tam gün sonra da güvenoylaması yapılacak. 
     



 SİYASET 



















</TEXT>
</DOC>
