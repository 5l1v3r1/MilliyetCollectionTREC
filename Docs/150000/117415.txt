<DOC>
<DOCNO> 117415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur06.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Durmuş ''Bahçeli'yi ikna etmek zordur'' 
</HEADLINE>
<TEXT>

     Sağlık Bakanı Osman Durmuş, MHP genel başkanlığı görevi için Genel Başkan, Devlet Bakanı ve Başbakan Yardımcısı Devlet Bahçeli'ye alternatif bir isim olmadığını ancak Bahçeli'yi ikna etmenin zor olduğunu belirterek, ''Bastıracağız. Kongre delegasyonu bir şekilde Bahçeli'yi başımızda tutmalıdır'' dedi. 
     Durmuş, gazetecilerle yaptığı sohbet toplantısında, gündeme ilişkin soruları yanıtladı. 
     Kurulacak yeni hükümete başarı dileyen ve yeni hükümete herkesin destek vermesi gerektiğini söyleyen Durmuş, AK Parti hükümetini yakından takip edeceklerini ifade etti. Durmuş, ''Harp okullarına İmam Hatip mezunları girecek mi, başörtülüler okullara alınacak mı Verdikleri sözleri takip edeceğiz. Meclis dışında da olsak yapıcı muhalefet yapacağız'' diye konuştu. 
     Durmuş, 57. Hükümet'ten esirgenen medya ve işadamı desteğinin kurulacak yeni hükümete hükümete verildiğini savundu. 
     
     MHP'DE GENEL BAŞKANLIK KRİZİ 

     Durmuş, bir soru üzerine, MHP'de bir genel başkanlık krizi yaşanabileceğini belirterek, şunları söyledi 
     ''Liderler kolay yetişmiyor. Liderleri tökezletmek bazıları için mümkün olabilir. Ama Bahçeli'nin iktidarda ve muhalefette seçtiği üslup eğer başka birinde varsa ben ona tabi olayım. 
     Sayın Bahçeli'ye alternatif bir isim yoktur. Bahçeli bu partide lider değilse ben de siyaset yapmam. MHP dışında zaten siyaset yapmam. Sayın Bahçeli'yi ikna çalışmaları sürüyor, ama işimiz zor.'' Devlet Bahçeli'nin, 2003 yılında toplanacak kurultayda parti genel başkanlığı için aday olup almayacağının sorulması üzerine de Durmuş, Bahçeli'nin aday olmayabileceğini ifade etti. Durmuş, şöyle konuştu 
     ''Kongreye kadar bir süreç var. Bana göre kongreye kadar hiç kimse Bahçeli'nin karşısına dikilmemeli. Kongre delegasyonu bir şekilde Bahçeli'yi başımızda tutmalıdır. 
     Alternatif iktidar olabilmesi için merkez partisi olarak MHP organizasyonunu tamamlamalıdır. Bütün vatandaşları kucaklamalı, ANAP'ın, DYP'nin, DYP'nin tabanına hitap etmeli, AK Parti'ye giden oylara, Genç Parti'yi seçen kararsızlara hitap etmelidir. Ama bu süreyi iyi değerlendirmeliyiz.'' 
     
     ''BAHÇELİ'Yİ İKNA ETMEK ÇOK ZOR'' 

     Bahçeli'yi, ikna etmenin çok zor olduğunu, ancak bunun için bastıracaklarını söyleyen Durmuş, ''Görevlerden kaçılmaz. Ben başarısız oldum, bırakıyorum anlayışı bana göre yanlış. Öyle bırakıp kaçmak Bahçeli'nin elinde değil. Zorlanacağız bunu biliyorum. İnşallah onu ikna edebilecek ilkeli bir organizasyon sağlarız'' dedi. 
     Devlet Bahçeli'nin bu tavrının, ''ben gitmem'' diyenleri gönderdiğini, onlara örnek olduğunu öne süren Durmuş, ''Seçim sonuçları bizi yıkmamıştır, seçimden çok Genel Başkanımızın açıklaması bizi yıkmıştır. Buna hakkı yoktur. Seçimi kaybettik, Bahçeli'yi kaybedemeyiz. Padişah sizseniz görevinizi yapın, yok bizsek sizi göreve davet ediyoruz'' diye konuştu. 
     57. Hükümet döneminde 3.5 yıldır sürdürdüğü bakanlık görevinin kendisini yorduğunu anlatan Durmuş, bundan sonra hekim olarak üniversiteye dönmeyeceğini, dinleneceğini söyledi. ''Genel Başkanımız Bahçeli ile her şeye varız'' diyen Durmuş, kendisinin parti yönetiminde olduğunu hatırlatarak, gerekirse Bahçeli ile birlikte istifasını sunacağını bildirdi. 
     Bakanlık görevi süresince tansiyon sorunu yaşadığını ve yememesine rağmen kilo veremediğini dile getiren Durmuş, seçim sonuçlarının açıklanmasının ardından, tansiyonunun düzeldiğini, kilo vermeye başladığını da anlattı. Durmuş, ''Devletin, milletin vebalini taşımak çok zor'' dedi. 
     
</TEXT>
</DOC>
