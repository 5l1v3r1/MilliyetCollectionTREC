<DOC>
<DOCNO> 106472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/spor/spo10.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Serena üçlemesi 
</HEADLINE>
<TEXT>

     KORTLARIN fırtına kardeşleri Williams’lar, bu sezon Fransa Açık ve Wimbledon’dan sonra ABD Açık finalini de yine "aile içinde" çözdüler. Tenise ambargo koyan ailede şampiyonun ismi yine değişmedi ve Serena Williams ipi önde göğüsledi. Bu sezon ablasına karşı oynadığı üçüncü grand slam finalini 1 saat 12 dakikada 6 - 4 ve 6 - 3’lük setlerle zorlanmadan kazanan Serena, aynı zamanda geçen yıl ABD Açık’ta kaybettiği Venus’ten rövanşı da almış oldu. 
     TURNUVA boyunca tek bir set vermeyen Serena, "ablasının hatırı" için bile serisini bozmadı. Venus, sadece çift 10 - 1 ve basit 33 - 19 hatalarda önde yer alınca, yenilgisi kaçınılmaz oldu. Böylece Serena, "boynuz kulağı geçer" misali ablasına, sezonda üst üste üç hezimet birden yaşattı. Tek erkeklerde Avustralyalı Hewitt’i 6 - 4, 7 - 6, 6 - 7, 6 - 2 yenen Andre Agassi ile Hollandalı Schalken’i 7 - 6, 7 - 6, 6 - 2 mağlup eden Pete Sampras finalist oldular. 
     



 SPOR 
























</TEXT>
</DOC>
