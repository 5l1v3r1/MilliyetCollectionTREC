<DOC>
<DOCNO> 124789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/soneko04.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksul aileler yılbaşını tavukla geçirecek... 
</HEADLINE>
<TEXT>

     Yılbaşına az bir zaman kala fiyatı ortalama 30 milyon liraya ulaşan hindi, bu yıl da geliri düşük ailelerin sofrasında yerini alamayacak. 
     Alınan bilgiye göre, son yıllarda ekonomik krizleri atlatmakla uğraşan vatandaşlar Türkiye'nin AB'ye girmesi ile rahatlayacaklarını düşünürken, bir yandan da yaklaşan yılbaşı gecesini nasıl geçireceklerini planlamaya başladı. 
     Çok sayıda geliri yüksek aile, yılbaşında eğlence mekanlarının düzenleyeceği etkinliklere katılmak için değişik planlar yaparken, dar gelirliler için ise tek seçenek yine evde aileleriyle geçirecekleri mütevazi bir yılbaşı gecesi olarak görülüyor. 
     Yılbaşı sofralarını süsleyen bir hindinin fiyatı ortalama 30 milyon liraya ulaştı. Bunun yanında, meyve, içecek ve kuruyemiş gibi masraflar da katılırsa yılbaşını evinde geçiren 4 kişilik bir ailenin en az 50 milyon lira masraf yapması gerekiyor. Bu da, 2003 yılına girerken hindilerin süslediği yılbaşı sofralarında azalma olacağını gösteriyor. 
     
     BİR HİNDİ, 10 TAVUK EDİYOR 
     Ancak dar gelirli vatandaşlar, oldukça pahalı olan hindinin yerine et yönünden kurtarıcı olarak gördüğü tavuğa yöneliyor. Yılbaşı gecesinde hindi satın almayı bütçesi kaldırmayan dar gelirli, bu para ile tanesi 3 milyon lira olan 30 adet tavuk alabiliyor. 
     Bu nedenle pahalı olan hindinin bu yıl da sofralarını süsleyemeyeceğini ifade eden çok sayıda vatandaş, tercihini tavuktan yana kullandıklarını, bir gecede tükenecek hindi ile 10 yoksul ailenin tavuk alabileceğini dile getiriyorlar. 
     Konya'da hindi satıcıları, bu yıl pahalı olması nedeniyle hindi satışlarının normalin çok altında olduğunu belirtirken, market yetkilileri ise yılbaşına az bir zaman kala tavuk satışlarının önemli oranda arttığını kaydettiler. 
     





</TEXT>
</DOC>
