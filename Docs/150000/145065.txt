<DOC>
<DOCNO> 145065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo05.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol Avrupa Kupaları'nda nefesler tutuldu... 
</HEADLINE>
<TEXT>

     Basketbol Avrupa Kupalarında bu hafta, Erkekler Avrupa Ligi 2. tur gruplarında 4., Erkekler Avrupa Şampiyonlar Kupası 2. turunda 6. ve son maçlar yapılacak. 
     Yarın Erkekler Avrupa Şampiyonlar Kupası A Grubu'nda 6 puanla 4. ve son sırada bulunan Türk Telekomspor, 10 puanla yenilgisiz lider olan ve grup birinciliğiyle çeyrek finali daha önceden garantileyen Rusya'nın UNICS Kazan takımıyla deplasmanda mücadele edecek. Kazan kentindeki karşılaşma, TSİ 19.00'da başlayacak. İki takım arasında Ankara'da yapılan ilk maçı UNICS Kazan, 79-71 kazanmıştı. 
     26 Mart Çarşamba günü, Erkekler Avrupa Ligi D Grubu'nda 6 puanla yenilgisiz lider olan Efes Pilsen, 4 puanla 3. sırada yeralan Hırvatistan'ın KK Cibona VIP Zagreb takımıyla deplasmanda mücadele edecek. Zagreb'deki ünlü Drazen Petroviç Spor Salonu'nda yapılacak karşılaşma, TSİ 21.30'da başlayacak ve CINE 5'ten naklen yayınlanacak. Efes Pilsen, İstanbul'da yapılan ilk maçta rakibini 68-62 yenmişti. 
     Aynı kupada E grubunda 3 puanla 4. ve son sırada yeralan Ülkerspor, 6 puanla yenilgisiz lider olan Ergin Ataman'ın çalıştırdığı ve kadrosunda Türk basketbolcu Mirsad Türkcan'ın da yeraldığı İtalya'nın Montepaschi Siena takımıyla İstanbul'da karşılaşacak. Abdi İpekçi Spor Salonu'nda saat 19.30'da başlayacak karşılaşma, TV 8'den naklen ekranlara gelecek. İki takım arasında İtalya'da yapılan ilk maçı, Montepaschi Siena 84-79 kazanmıştı. 
     




</TEXT>
</DOC>
