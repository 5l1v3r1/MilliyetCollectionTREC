<DOC>
<DOCNO> 121059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/yasam/yas04.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne sütü gibi mama geliyor 
</HEADLINE>
<TEXT>

Yeni geliştirilen biberon mamaları, anne sütünde olduğu gibi "prebiyotik" etki gösteriyor. Yani bebeklerin bağışıklık sistemini güçlendiriyor 
     AYŞEGÜL AYDOĞAN Amsterdam 

     Bağışıklık sistemi 
     YENİ nesil biberon mamalarında, anne sütü örnek alınıyor. Bu mamalar, bebeklerin ilk aylarındaki en önemli besin kaynağı olan anne sütünde olduğu gibi "prebiyotik" etki gösteriyor. Yani bebeklerin bağırsaklarında zararlı bakterilere karşı yararlı bakterileri artırıyor, bağışıklık sistemini güçlendiriyor, enfeksiyona, alerjiye ve kabızlığa karşı koruyor. 
     
     Yararlı bakteriler 
     YENİ geliştirilen mamalar, Amsterdam’da 200 bilim adamının katıldığı toplantıda tanıtıldı. Bu mamalara, anne sütünde bulunan bir karbonhidrat çeşidi olan "oligosakkaritler"in eklendiği belirtildi. Uzmanlar, prebiyotik etkiyi, "bağırsak içindeki yararlı bakterilerin sayısını ve hareketliliğini artırma" olarak tanımlıyor. 
     
     Denge korunuyor 
     TANITIMA katılanlardan Dr. Günther Boehm, prebiyotik etkili mamalarla anne sütüne bir adım daha yaklaşıldığını vurguladı. Boehm, "Prebiyotik mamaların içinde bulunan oligosakkaritler sayesinde bağırsak florasındaki yararlı - zararlı bakteriler arasında yararlı bakterilerin lehine denge korunuyor" dedi. 
     



 YAŞAM 
























</TEXT>
</DOC>
