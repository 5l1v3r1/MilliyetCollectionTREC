<DOC>
<DOCNO> 106554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/soneko10.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü-Tiflis-Ceyhan boru hattının temeli 18 Eylül'de atılacak 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, 18 Eylül Çarşamba günü Cumhurbaşkanı Ahmet Necdet Sezer ile Azerbaycan ve Gürcistan devlet başkanlarının katılımı ile Bakü'de Bakü-Tiflis-Ceyhan BTC petrol boru hattının temelinin atılacağını söyledi. 
     Bakan Çakan, bugün düzenlediği basın toplantısında, bakanlığın faaliyetleri hakkında bilgi verdi. 
     Botaş'ın temel mühendislik ve detay mühendislik çalışmalarını başarı ile tamamladığını hatırlatan Bakan Çakan, BTC Şirketi'nin 29 Ağustos 2002 tarihinde Botaş'a yazı gönderdiğini, buna göre yarın inşaat fazının başlatılacağını bildirdi. 
     Bakan Çakan, 20 Eylül tarihinde Ankara'da BTC petrol boru hattının Türkiye kesimi ile ilgili tarihi kontrantların törenle imzalanacağını ifade ederek, ayrıca Eylül ayı içinde belirlenecek bir tarihte Ceyhan'da temel atma töreninin yapılacağını kaydetti. 
     
     ''RUS DOĞALGAZINDA YÜZDE 9 İNDİRİM SAĞLADIK'' 
     Bakanlığı döneminde bütün doğalgaz anlaşmalarının Türkiye lehine ''ne yapılabilinir'' diyerek gözden geçirdiklerini belirten Bakan Çakan, Botaş ile Rus Gazexport şirketi arasında uzun zamandır devam eden görüşmeler sonucunda batı hattından alınan doğalgazın fiyatında yaklaşık yüzde 9'luk bir indirimin sağlanmasını Ağustos ayı içinde sonuçlandırdıklarını söyledi. 
     Bakan Çakan, böylelikle 2005 yılı başına kadar doğalgaz giderlerinden 280.4 milyon dolar tasarruf sağladıklarını kaydetti. 
     Adapazarı ve Gebze doğalgaz santrallarının 21 Eylül'de törenle işletmeye alınacağını bildiren Çakan, her iki santraldan alınacak olan elektriğin 2002 güncel tarifesinin 5.5 centin altında olduğunu söyledi. Bakan Çakan, bu fiyatın sözleşme süresince ödenecek en yüksek rakam olduğunu belirtti. 
     





</TEXT>
</DOC>
