<DOC>
<DOCNO> 137367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur16.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'a askeri sevkiyat sürüyor... 2 bin asker konuşlandı 
</HEADLINE>
<TEXT>

     Üs ve limanların modernizasyonu kapsamında Diyarbakır 2. Taktik Hava Üssü'nde hareketli saatler yaşanmaya başladı. ABD Hava Kuvvetlerine ait asker ve malzeme yüklü iki C - 130 nakliye uçağı dün üsse indi ve 200 ABD'li geldi. Üsse önceki gün de beş nakliye uçağı ile 500'e yakın Amerikalı gelirken Diyarbakır'da yaklaşık 2 bin Amerikan askeri personel bulunduğu öne sürüldü. 
     Kent merkezlerindeki yıldızlı otellerde kalmak isteyen yabancıların bu teklifleri Türk güvenlik yetkililerince kabul edilmedi. PKK'nın tehditleri nedeniyle üsten çıkmalarına izin verilmeyen ABD askerleri için mini apart oteller yapıldı. Her türlü konfora sahip çadırların kurulduğu üste, gelecek olan 370 kişilik Hollanda askeri heyeti için de kalacak yer hazırlanmaya başladı. 
     Diyarbakır ve Batman Hava üslerindeki modernizasyon çalışmalarının bir hafta içinde tamamlanması bekleniyor. 
     
     Özel radar sistemi 

     ABD'lilerin Diyarbakır'da Irak harekatı sırasında uçakların yönlendirileceği, izleneceği ve uydu fotoğraflarının anında değerlendirilmeye alınacağı özel bir radar sistemi kurduğu bildirildi. 
     ABD'li askerlerin zaman zaman Türk güvenlik görevlilerinin nezaretinde Kuzey Irak'a geçecekleri de kaydedildi. 
     





</TEXT>
</DOC>
