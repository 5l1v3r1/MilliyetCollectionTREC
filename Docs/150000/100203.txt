<DOC>
<DOCNO> 100203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/guncel/gun04.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi sırada Çerkezce var 
</HEADLINE>
<TEXT>

     ANKARA Milliyet 

     Milli Eğitim Bakanı Necdet Tekin, Meclis’te kabul edilen AB Uyum Yasası çerçevesinde, farklı dil ve lehçelerde özel kurs açılması ve denetlenmesine ilişkin yönetmelik çalışmasının, yasanın yürürlüğe girmesinden itibaren 3 ay içinde tamamlanabileceğini bildirdi. Tekin, açıklamasında, AB Uyum Yasası’nın 11. maddesiyle ilgili esas ve usulleri belirleme yetkisinin Milli Eğitim Bakanlığı’na verildiğini, farklı dil ve lehçelerin öğrenilmesi için açılacak kursların 625 sayılı Özel Öğretim Kurumları Kanunu hükümlerine tabi olduğunu söyledi. 
     
     3 aydan erken olabilir 
     Mevcut kurslara Kürtçe, Çerkezce gibi dil ve lehçe kurslarının da ekleneceğini belirten Tekin, yasayla farklı dil ve lehçelerde sadece özel kurs açılmasına izin verildiğine işaret etti. Tekin, kurs açılması için izlenecek yolu şöyle anlattı "Kursların açılmasına ve denetimine ilişkin esas ve usuller, Milli Eğitim Bakanlığı’nca hazırlanacak yönetmelikle belirlenecek. Yönetmelik çalışmalarını, Talim ve Terbiye Kurulu Başkanlığı, Milli Eğitim Bakanlığı Özel Öğretim Kurumları Genel Müdürlüğü ile birlikte yürütecek. Yönetmelik, Bakanlar Kurulu’nca onaylanacak. öTekin, bu süreyi 3 ay olarak öngördüğünü ancak daha da erken gerçekleşebileceğini ifade etti. 
     
     



 GÜNCEL 

















</TEXT>
</DOC>
