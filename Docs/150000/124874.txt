<DOC>
<DOCNO> 124874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/guncel/gun99.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Kızlar babam bakan olunca beni keşfetti’      CEM BAKIRCI DHA 

     Sağlık Bakanı Recep Akdağ’ın Erzurum Özel Aziziye Lisesi 8. sınıfta okuyan 14 yaşındaki oğlu Ramazan Akdağ, babasının hayatındaki olumlu gelişmelerin kendi hayatına da yansıdığını söyledi. Judo ve basketbol sporları yapan Ramazan, "Şimdiye kadar hiç kız arkadaşım olmadı. Ama babam bakan olduktan sonra çok sayıda kızdan arkadaşlık teklifi almaya başladım" dedi. Yerel Palandöken gazetesine konuşan Ramazan Akdağ, sosyal hayatıyla ilgili soruları yanıtladı. Kızların ısrarlı arkadaşlık tekliflerine sıcak bakmadığını anlatan Akdağ, boş zamanlarını bilgisayar başında geçirdiğini söyledi. 
     
Deprem Dede Kandilli’ye döndü      ASLI ÖKTENER İstanbul 

     Milletvekili seçilemeyen Prof. Dr. Ahmet Mete Işıkara, Kandilli Rasathanesi ve Deprem Araştırma Enstitüsü’ne geri döndü. Boğaziçi Üniversitesi Rektör Danışmanlığı görevini sürdürecek olan Işıkara, "17 yıldır Kandilli’deyim. Burası benim evim gibi oldu. Artık ofisim sismoloji binasında. Bu Rektör’ün bana küçük bir jestidir" dedi. Işıkara, artık çok yoğun çalışmıyor. Her zaman olduğu gibi saat 07.00’de kalktığını ancak eskisindan farklı olarak eşiyle kahvaltı edebildiğini söylüyor. Tüm gününü Kandilli’de afet eğitimi üzerine kitapçıklar, CD’ler hazırlayıp, konferanslar vererek geçiriyor. Işıkara, 2003’te de rasathanede açılacak Afet Eğitim Merkezi’nin başına geçecek. 
     
Tek başına gitti      Türbanlı eşi Münevver Arınç’ı Cumhurbaşkanı Sezer’i uğurlamaya götürerek, protokol krizine yol açan TBMM Başkanı Bülent Arınç, dün Hindistan’a yalnız gitti. Krizin ardından resmi bir geziye eşini de götürüp götürmeyeceği tartışılan Arınç, Hindistan’a eşiyle gitmek istediğini söylemişti. Hatta Münevver Arınç için özel bir program da yapıldı, ancak Münevver Hanım resmi heyette yer almadı. 
     
Ortaöğretimde sınav zamanı      ANKARA Milliyet 

OKÖSYS başvuruları bugün başlıyor. Son gün 31 Aralık kaçırmayın 
     Ortaöğretim Kurumları Öğrenci Seçme ve Yerleştirme Sınavı’na OKÖSYS başvuru süresi bugün başlıyor. OKÖSYS ile Fen, Anadolu, Milli Eğitim Bakanlığı’na bağlı sağlık meslek liseleri ve diğer bakanlıklara bağlı ortaöğretim kurumlarına öğrenci alınacak. 
     Adaylar, başvuru belgesi ve kılavuzunu, okul müdürlük-lerinden alabilecekler. Sınav ücreti 10 milyon lira. Başvuru süresi 31 Aralık mesai saati bitiminde sona erecek. 



 GÜNCEL 











</TEXT>
</DOC>
