<DOC>
<DOCNO> 101598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun10.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta sigara savaşları. 
</HEADLINE>
<TEXT>

     ABD'nin New York kenti Belediye Başkanı Michael Bloomberg'in bar ve lokantalarda sigaranın yasaklanması yönündeki girişimine halktan destek gelirken, eğlence yerleri ve lokanta sahipleri, kazançlarının düşeceği endişesine kapıldı. 
     Acımasız bir sigara karşıtı olan Belediye Başkanı Bloomberg, ''2002 Sigarasız Hava Eylemi'' adını verdiği yasa önerisini dün belediye meclisine sundu. 
     Bloomberg'in ''ofis ve diğer işyerlerindeki sigara içme yasağının bar ve lokantalarda da buralarda çalışan işçilerin sağlığı açısından uygulanması gerektiği'' yönündeki önerisi yasalaşırsa, sigara tiryakilerinin rahat ettikleri sayılı yerler de yasak kapsamına alınacak. 
     Belediye Başkanı, yasa önerisini sunarken yaptığı konuşmada, ''Sigara içme hakkınız var. Hakkınız olmayan ve bu yasanın yasaklayacağı başkalarına zarar vermektir'' dedi. 
     ESASLI YASAK Öneri yasalaşırsa, sigara ile puro, lokanta ve barların yanı sıra bahçeler, gece kulüpleri, toplantı salonları, ofis binaları, spor sahaları, şirket ile belediyeye ait araçlar dahil tüm kamuya açık yerlerde yasaklanacak. 
     Bu arada New York kentinde yapılan bir kamuoyu araştırmasına göre, halkın yüzde 73'ü, tüm çalışılan yerlerde tütün içmenin tamamen yasaklanması gerektiği görüşünü bildirirken, yüzde 24'ü buna karşı çıkıyor. 
     Sigara yasağına büyük kamuoyu desteğine rağmen, bar ve lokanta sahipleri de kazançlarının düşmesinden endişe ediyor. 
     New York'un ünlü Knickerbocker Bar and Grill isimli içkili lokantalar zincirinin ortaklarından Ron D'Allegro, ''İnsanlar, buraya bir şeyler içmeye ve sigara tüttürmeye geliyorlar. Yasa çıkarsa ne olur bilmiyorum. Belki zamanla dışarı çıkıp sigaralarını içtikten sonra geri dönmeye alışırlar'' dedi. 
     Sigara karşıtları da buna karşılık, California'da 1998'de bar ve lokantalarda sigaranın yasaklanmasına karşın, bu yerlerin gelirlerinin artmasını örnek göstererek, New York'ta da bunu başarmak istiyorlar. 
     Sigara tiryakileriyse, yasağa ve bir paket sigaranın 7.5 dolara yaklaşık 12.5 milyon TL satılmasına karşın alışkanlıklarından vazgeçmeyeceklerini söylüyorlar. 
     Sigara tiryakileri, New York'u çok sevseler de, gerekirse yasağın uygulanmadığı komşu New Jersey eyaletindeki bar ve lokantlara ya da başka yerlere gidebileceklerini belirttiler. 
     New York Eyaleti Maliye Bakanlığı, geçen hafta yaptığı açıklamada, bir paket sigaranın Temmuz ayından itibaren 7.5 dolara satılmaya başlamasından itibaren, New York'ta sigara satışları geçen yıla oranla yarı yarıya azaldığını açıklamıştı. 
     New York'ta 4 ay önce bir paket sigaradan alınan eyalet vergisinin 1.5 dolara, Temmuz ayında da kent vergisinin 8 centten 1.5 dolara çıkarılmasının ardından, bir paket sigara 7.5 dolara satılmaya başlamıştı. 
     Belediye Başkanı Michael Bloomberg'in, yüksek vergilerin tiryakilerin sigara alışkanlığından kurtulmalarına neden olmasını umduğunu söylemesine karşın, eyaletteki satışların bu kadar sert şekilde düşmesine, tiryakilerin sigaralarını kent dışından satın almaya başlamaları neden gösteriliyor. 
     





</TEXT>
</DOC>
