<DOC>
<DOCNO> 112783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/guncel/gun02.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar diken üstünde 
</HEADLINE>
<TEXT>

Endonezya, yabancı sermayeli şirketlerde güvenliği artırdı 
     Bali’de yaşanan felaketin ardından, 13 bin adadan oluşan Endonezya alarm durumuna geçti. Bazıları yabancı sermaye tarafından işletilen enerji kuruluşları ve madenlerde güvenlik önlemleri artırıldı. 
     Güvenlik Bakanı Susilo Bambang Yudhoyono, Aceh bölgesinde, Amerikan şirketi Exxon - Mobil’in hissesi bulunan, devlete ait Pertamina petrol şirketinin işlettiği doğalgaz tesisi Arun LNG’de güvenlik önlemlerinin üst seviyeye çıkarıldığını söyledi. ABD de, saldırıdan sonra bu ülkedeki varlığını gözden geçirmeye başladı. Başkent Cakarta’daki ABD Büyükelçiliği’nin internet sitesinde yayınlanan açıklamada, "ABD Büyükelçiliği, şu anda Endonezya’daki Amerikan varlığını gözden geçiriyor" ifadesi kullanıldı. 
     
     TEHDİT ARTTI’ 
     Açıklamada, Endonezya’yı ziyaret eden veya bu ülkede ikamet eden Amerikalılara, burada kalma gerekçelerini gözden geçirme tavsiyesinde bulunuldu ve "Bali’deki saldırının, Endonezya’da, Amerikan vatandaşlarına yönelik tehditin arttığını gözler önüne serdiği" belirtildi. 
     
Turistlerin gözdesi      Tanrıların Adası adıyla bilinen Bali, uzun kumsalları, çeltik tarlaları, 5 bin 500 kilometrekareye yayılmış yüzlerce tapınağıyla yabancı turistlerin ilgi gösterdiği uluslararası turizm merkezleri arasında ön sıralarda yer alıyor. İstatistiklere göre, geçen yıl Endonezya’yı ziyaret eden 3.7 milyon yabancı turistin 1.4 milyonu doğrudan Bali’ye geldi. Ülkeyi ziyaret eden yabancı turistlerin yarısından fazlasının da, iç hat seferlerini kullanarak adayı ziyaret ettiği ifade ediliyor. 
     



 GÜNCEL 











</TEXT>
</DOC>
