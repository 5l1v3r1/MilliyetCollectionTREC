<DOC>
<DOCNO> 115647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur04.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Büstü'nün aydınlatılması için para istediler 
</HEADLINE>
<TEXT>

     Kayseri'de, Atatürk büstünün çevresine diktirilen 4 park aydınlatma direğine köy aydınlatma şebekesinden hat verilmedi. 
     Ankara'da yaşayan işadamı Hasan Ünlen, bir süre önce Melikgazi İlçesi'ne bağlı Tavlusun Köyü'nde bulunan Atatürk Büstü'nü yeniledi. Ünlen, doğduğu köyün meydanındaki büstün kaidesinin yıpranan mermer kaplamalarını değiştirdi, çevre düzenlemesi yaptırarak, zemine kilitli parke taşları döşetti, bayrak direğini yeniledi. 
     Tavlusun Köyü Muhtarı Ahmet Altınkol ise köylülerin toplanıp sohbet ettikleri ve park haline getirilen anıtın çevresinin ışıklandırılması için diktirdiği 4 lambaya köydeki genel aydınlatma hattından enerji verilmesi için Kayseri ve Civarı Elektrik Dağıtım A.Ş'ye başvurdu. 
     Şirket yetkililerinin talebini geri çevirdiğini anlatan Altınkol şunları kaydetti 
     "Atatürk Büstü'nün çevresine Melikgazi Belediyesi'nden 4 adet kullanılmış park lambası aldım. Toplam 400 watt gücündeki bu lambalara köydeki şebekeden elektrik hattı çekilerek geceleri ışık vermesi için şirkete başvurdum ama bir sonuç alamadım. Şirket yetkilileri, 4 lamba için köy adına abone olup, elektrik sayacı alırsam ücreti karşılığı enerji verebileceklerini söylediler. Atatürk Büstü çevresinde tüm köy halkı oturup sohbet ediyor. Elektrik direklerine takılan lambalarla köy aydınlatılıyor ama Atatürk Büstü'nün aynı şekilde aydınlatılmasına izin verilmiyor." Büstün yenilenmesi için 3 milyar lira harcama yapan işadamı Hasan Ünlen ise aydınlatma lambalarına elektrik verilmemesinden son derece üzüntü duyduğunu söyledi. Ünlen ''Büstün elektriksiz kalması düşündürücüdür. Atatürk Büstü'nün çevresindeki 4 lambaya elektrik verilmesi için sayaç istenmesine çok üzüldüm. Eğer o kadar gerekliyse elektrik sayacı da taksınlar, parasını ben vereceğim." 
     





</TEXT>
</DOC>
