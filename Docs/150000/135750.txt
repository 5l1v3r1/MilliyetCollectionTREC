<DOC>
<DOCNO> 135750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo14.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor, Bursaspor maçına hazır... 
</HEADLINE>
<TEXT>

     Birinci Süper Lig'de yarın deplasmanda yapacağı Bursaspor maçının hazırlıklarını tamamlayan Samsunspor, uçakla İstanbul'a hereket etti. 
     Hafta başından bu yana Nuri Asan Tesisleri'nde çalışmalarını sürdüren Karadeniz ekibi, yarın yapacağı Bursaspor maçı için bugün uçakla İstanbul'a gitti. Kadroya, kart cezalısı Ercan ve Musa ile sakatlıkları süren Ertuğrul, Zoran, Mehmet Nas, hasta olan Souza ve kadro dışı kalan Muhammed katılmadı. 
     Hareket öncesi basın mensuplarına açıklamada bulunan teknik direktör Sakıp Özberk, oyuncularına son derece güvendiğini söyledi. 
     Özberk, yeni yapılan transferlerle takımın daha da güçlendiğini belirterek, şunları kaydetti 
     ''Çok iyi bir hazırlık dönemi geçirdik. Herkes üzerine düşen görevi eksiksiz yerine getirdi. Yaptığımız sıkı çalışmaların ödülünü Bursaspor maçında almak istiyoruz. İyi bir sonuç alarak istediğimiz noktaya doğru ilerlemeyi hedefliyoruz. Zor bir maç olacak. Her iki takım da kazanmak için mücadele edecek.'' Öte yandan Samsunspor'un yarın Bursaspor karşısında sahaya şu kadroyla çıkması bekleniyor Fevzi, Milton, Kenan, Hakkı, Osman, Vural, Adepoju, Junino, Celil, Serkan ve Oktay. 
     





</TEXT>
</DOC>
