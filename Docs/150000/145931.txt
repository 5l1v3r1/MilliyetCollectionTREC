<DOC>
<DOCNO> 145931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun24.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basını stratejiyi eleştiriyor ''Türkiye ikna edilemedi'' 
</HEADLINE>
<TEXT>

     Amerikan basını, eleştiri oklarını Irak'ta izlenen askeri stratejiye yönlendiriyorlar. 
     New York Times gazetesi, bugünkü sayısında yayımladığı ''Yeni gerçekler, zor seçimler'' başlıklı analizde, George Bush yönetiminin, Irak lideri Saddam Hüseyin'in planlarını yanlış yorumladığını yazdı. 
     Gazeteye göre, ''Pentagon yetkilileri, Saddam'ın Güney Irak'taki altyapıyı imha edeceğini tahmin ediyorlardı, oysa Saddam bunu yapmadı, tersine kentlere yiyecek yardımı gönderdi ve Irak halkının savunucusu kesildi.'' Yorumda, ''Pentagon, Saddam kuvvetlerinin özellikle kentlerde savunma yapacağını tahmin etmişti, ama Iraklıların bu stratejiyi Nasıriye, Necef, Semava ve güneydeki diğer kentlerde de uygulayacağını hesaplamamıştı'' ifadesi kullanıldı. 
     Gazete, Pentagon'un savaş için yeterli askeri gücü de Irak'a yığmadığı eleştirisi getirdi ve bugün savaştaki asker sayısının Körfez savaşındaki asker sayısının yarısı bile olmadığına işaret etti. 
     Yorumda, Washington'un Türkiye'yi kuzey cephesi açma konusunda ikna edememesi de ''başarısızlık'' olarak nitelendirildi. 
     Washington Times gazetesi de, Türkiye'nin ABD'yi savaş konusunda ''düş kırıklığına'' uğrattığı yorumunu yaptı ve bunun sorumlusunun, ''ağır Amerikan diplomasisi olduğunu'' yazdı. 
     Wall Street Journal da, rejimi bertaraf etmenin, orduyu yenmekten çok daha zor olacağına işaret etti. 
     Gazetenin yorumunda, ''En büyük düş kırıklığı, Saddam rejiminin çarçabuk yıkılamaması oldu. Artık daha fazla zaman, daha fazla asker gerekecek'' diye yazdı. 
     


     




</TEXT>
</DOC>
