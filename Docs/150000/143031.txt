<DOC>
<DOCNO> 143031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sonspo08.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, Bursaspor maçının hazırlıklarına başladı... 
</HEADLINE>
<TEXT>

     Trabzonspor, hafta sonunda Bursaspor ile sahasında yapacağı maçın hazırlıklarına başladı. 
     Samsunspor maçının ardından Ankara'ya giden teknik direktör Samet Aybaba ve antrenör Bahattin Güneş, bugünkü çalışmaya katılmadı. 
     Antrenör Ulvi Güveneroğlu'nun yönettiği antrenmanda, Samsunspor maçında 90 dakika forma giyen oyuncular, hafif çalışma yaparken, diğer oyuncular yarım alanda çift kale maç yaptı. 
     Kulüp yönetim kurulu koordinatörü İsmail Yavuz, Samsunspor maçında son haftalardaki iyi futbollarını sürdürmeye devam ettiklerini belirterek, ''Trabzonspor'un önü açıktır. Artık ligde kolay kolay maç kaybetmeyeceğiz'' dedi. 
     Yavuz, Samsunspor'un da son haftalarda iyi futbol ortaya koyan ekiplerinden biri olmasına karşın kendileri karşısında pek fazla bir varlık gösteremediğini de ifade ederek, ''Takım olarak çok iyi yoldayız. Gençlerbirliği ve Beşiktaş maçlarında beğenilen oyunumuzdan daha iyisini Samsun'da gösterdik. Bursaspor ile hafta sonunda yapacağımız maçtanda 3 puanla ayrılarak, ligde tırmanışımızı sürdürmek amacındayız'' diye konuştu. 
     
     CEMİL USTA'NIN ÖLÜMÜ 
     Trabzonspor'un efsanevi futbolcularından ''Dozer'' lakaplı Cemil Usta'nın ölümü bordo-mavili camiayı üzüntüye boğdu. 
     Bordo-mavili takımın 1970-78 yılları arasında kaptanlığını yapan 52 yaşındaki Usta, yarın İskenderpaşa Camii'nde kılınacak ikindi namazının ardından aile mezarlığında toprağa verilecek. 
     





</TEXT>
</DOC>
