<DOC>
<DOCNO> 146934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/spor/spo04.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İSKOÇ HÜCUMU 
</HEADLINE>
<TEXT>

Celtic, Glasgow Rangers, Aberdeen ve Hibarion, Trabzonspor alt yapısını örnek almak için inceleme yapmak istediklerini bildirdiler 
     TRABZONSPOR’A son yılların en ilginç başvurusu yapıldı. İskoç kulüpleri adına, Bordo - Mavililere yollanan yazıda, "Ülkemizde faaliyet gösteren Celtic, Glasgow Rangers, Aberdeen ve Hibarion gibi kulüplerin 18 yaş altında görev yapan teknik adamların bir kısmıyla, yine genç oyuncularımızın temmuz ve ağustos ayları arasında sizin alt yapı çalışmalarına 3 haftalığına katılmasını istiyoruz. Bu konudaki çalışmalarınız, eğitiminizle ilgili bilgelenmeyi amaçlayan bu isteğimizi olumlu karşılayacağınızı umarız" ifadesi kullanıldı. 
     BÖYLECE Türk antrenörler, önceki yıllarda Avrupa’nın önde gelen kulüplerinin çalışmalarını yerinde görerek, kendilerini geliştirmeye çalışırken, bu durum tersine döndü. İskoçlara, "Her türlü yardıma hazırız" yanıtını yollayan yönetim, "İskoçya’dan böyle bir talebin gelmesi mutluluk verici. Gelecekte belki başka ülkeler de aynı talepte bulunabilir" açıklamasını yaptı. Alt yapı koordinatörü Turgay Semercioğlu’da, "Trabzonspor alt yapısı artık dünya çapında bir üne sahip. Böyle taleplerin gelmesi normal" diye konuştu. 
     
     En iyisiyiz’ 
     SAMET Aybaba, "Koşullar göz önüne alındığında, bu sezon Türkiye’nin en iyisiyiz ve en büyük başarı bizim" dedi. Aybaba, sezon başında UEFA hedefi koyduğunu hatırlattı, "Hedef daha büyük olsaydı, altında ezilir ve başarısız olabilirdik. Ama futbolcularım, hedefi kaldırdılar. Gelecek sezon Şampiyonlar Ligi’ne gidebilmeli, daha sonra şampiyon olabilmeliyiz" diye konuştu. 
     
     Neşeli idman 
     BORDO - Mavili takım, Kocaelispor maçının hazırlıklarını, dün sabah yaptığı kondisyon ağırlıklı çalışmayla sürdürdü. Milli takımlara giden Somers, Fatih, Alişen ve Tayfun’un katılmadığı çalışmaya kaleci Metin Aktaş yaklaşık 20 dakika geç kaldı. Sakatlığı geçmeyen Yong ise salonda çalıştı. Antrenmanda futbolcuların çok hırslı ve neşeli oldukları gözlendi. 
     


SPOR 



























</TEXT>
</DOC>
