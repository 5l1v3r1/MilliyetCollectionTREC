<DOC>
<DOCNO> 105095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/yasam/ayas.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenice de, Kürtçe de söyledik 
</HEADLINE>
<TEXT>
'BÖLÜNMEDİK ' 
Büyüleyici atmosfer, gözyaşları, espriler, sloganlar, kardeşlik türküleri, şarkılarla Türkiye tarihi... İşte Sezen Aksu’nun "Türkiye Şarkıları" konseri... 
     AHMET TULGAR 

     Sezen Aksu’nun önceki gece Efes Antik Tiyatrosu’nda verdiği "Türkiye Şarkıları" konseri "Türkiye çoğulculuğu"nun kültürel bir zaferi olarak da tanımlanabilir... Konserin 30 Ağustos Zafer Bayramı gecesinde verilmiş olması bazı çevrelerce eleştirilse de, konser sonrasında antik tiyatroyu dolduran 10 bin kişi, Türkiye’nin farklı etnik renklerini temsil eden müzik gruplarını ve onlarla kucaklaşan Aksu’yu dakikalarca ayakta alkışladı. 
     Konserin ilk dakikalarında bir grup seyircinin akustik bir sorun nedeniyle yaptıkları protesto, önce "acaba bir provokasyon mu " sorularına yol açtı. Ancak sahnedeki kraliçe ve bir anda kurulan kardeşlik ortamı, yerlerinden memnun olmayan bu seyircileri de birkaç dakikada etkisi altına aldı ve çoğulculuk ayini başladı. 
     Aksu’ya konserde, kendi grubuyla birlikte, piyano başındaki Ozan Doğulu tarafından yönetilen İzmir Devlet Opera ve Balesi Orkestrası eşlik ediyordu. Kendi şarkılarının ardından Los Paşaros Sefaredis Musevi Müzik Topluluğu ile İbranice ve İspanyolca’nın karışımı Seferak dilinde şarkılar söyleyen Sezen Aksu, daha sonra Feriköy Vartan Ermeni Kilise Korosu’na katıldı. 
     
     Sezen Başbakan’ 
     İlk şarkıdan sonra Aksu "Ben bu Ermenileri tanıyana kadar inceciktim. Sonra Onno Tunç ile bir tanıştım, gelsin topikler, gitsin dolmalar, bu hale geldim" dedi. Kilise korosunun Türkçe başladığı Sarı Gelin türküsünü Aksu Ermenice tamamladı. Ve seyircilere şöyle dedi "Ermenice söyleyince bölünmediğimize göre, şimdi de Kürtçe söyleyebiliriz." Aksu, ilk Kürtçe şarkısını alkışlar arasında tamamladıktan sonra Diyarbakır Belediyesi Çocuk Korosu sahneye geldi. Koronun şefiyle sarmaş dolaş halde çocuklara eşlik eden Aksu’ya seyirciler "Sezen Başbakan", "Türkiye seninle gurur duyuyor" tezahüratları yaptı. 
     Oniro Rum Müzik Topluluğu’nun kadın vokalistini "Gel kız, vatanımıza geldik" diyerek yanına çağıran Aksu, bu kez de Türkçe ve Rumca söyledi. Aksu, Enderun Klasik Müzik Topluluğu ile İslami ilahiler söylemeye başladığında yine büyük bir alkış aldı. Konser, gece boyunca sırayla sahne alan yüzlerce müzisyenin sahneye dönüp hep birlikte söylediği şarkılarla sona erdi. Beşiktaş Kültür Merkezi’nin organize ettiği konser için 520 kişi çalıştı. 
     
     Ünlü dostlarla kuliste... 
     Türkiye’nin dört bir yanından gelen binlerce seyirci, antik tiyatroyu terk ederken Aksu’nun çok sayıdaki gazeteci ve entelektüel dostu kulise indi. Kuliste yakın arkadaşı Güler Sabancı ile dinlenen Aksu’yu, Can Dündar, Yıldırım Türker, Murathan Mungan, Mine G. Kırıkkanat, Filiz Aygündüz, Müzeyyen Senar’ın kızı Feraye gibi dostları ziyaret etti. Aksu, kuliste mutluluk ve heyecandan ağlıyordu. 
     
     Tolon Paşa’ya Aspendos daveti... 
     Sezen Aksu’nun Efes Antik Tiyatrosu’nda verdiği konsere tepki gösteren Ege Ordu Komutanı Org. Hurşit Tolon’a konserin organizatörü Necati Akpınar ve Aksu’dan Aspendos Tiyatrosu’ndaki konsere davet geldi. Akpınar, "Biz, 30 Ağustos’un en iyi Efes’te verdiğimiz konserde kutlandığını düşünüyoruz. Çünkü 15 bin kişi hep bir ağızdan 10. Yıl Marşı’nı okudu. Görkemi görmeliydiniz. Atatürk yaşasaydı, o da böyle bir kutlama yapardı. Orada sahneye çıkanlar bu ülkenin vatandaşı. Tolon Paşamızı Aspendos’ta vereceğimiz konsere şeref konuğu olarak davet ediyor ve o görkemi bizimle yaşamasını istiyoruz" dedi. n YAŞAR ÇAKMAK 
     
Bu konseri şüpheyle karşılıyorum’      MERT İLKUTLUĞ DHA 

     Ege Ordu Komutanı Orgeneral Hurşit Tolon, Sezen Aksu’nun konserine tepki göstererek, "Türkiye mozaiği adı altında anlamsız bir konser" dedi. Güney Deniz Saha Komutanlığı Narlıdere Askeri Gazino ve Spor Tesisleri’ndeki Zafer Bayramı resepsiyonuna katılan Tolon, konserle ilgili sorulara yaveri aracılığıyla yanıt verdi. Tolon, şu değerlendirmeyi yaptı "Böyle bir konser için bugünü mü buldular Konser, 31’inde, 1’inde, 2’sinde de yapılabilirdi. Türkiye mozaiği adı altında anlamsız bir konser verilmesini şüpheyle karşılıyorum. Garip karşılıyorum. Sanatçıya sözüm yok." 
     



 YAŞAM 















</TEXT>
</DOC>
