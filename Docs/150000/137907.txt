<DOC>
<DOCNO> 137907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun06.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basını "Türkiye'nin kaybedilmesi siyasal felaket olur" 
</HEADLINE>
<TEXT>

     Irak'a yönelik olası operasyon konusunda Türkiye'nin vereceği kararla ilgili gelişmeleri 3 ayrı haber halinde yansıtan New York Times gazetesi, aynı konuda yayınladığı ''haber analizinde'', ''Türkiye'nin kaybedilmesi siyasi açıdan ciddi bir felaket olur'' yorumunda bulundu. 
     ''Bu fikrin Bush yönetimine hakim olduğunu'' belirten gazete, ''Türkiye'nin vereceği olumsuz bir kararın, Amerikan ve İngiliz birliklerinin başka biçimde konuşlandırılmalarına sebep olacağını ve askeri operasyonun başlama tarihinin Mart ayının ortalarına kalacağını'' askeri uzmanlara dayanarak duyurdu. 
     
     KUZEY IRAK'I KİM KONTROL EDECEK 
     Türkiye'nin cevabının ''hayır'' olması durumunda ortaya çıkacak üçüncü sorunun ise kuzey Irak'ı kimin kontrol edeceği olduğunu yazan gazete, kuzey Irak'ta muhalefet gruplarıyla İslami aşırı unsurlar arasında toprak ve nüfuz konusunda başlayacak mücadelenin nasıl kontrol edileceğinin önemli bir soru olduğuna işaret etti. 
     
     TÜRKLERE İNDİRİMLİ IRAK PETROLÜ 
     Gazeteye açıklamada bulunan ABD'nin eski Ankara büyükelçilerinden Morton Abramowitz, ''Türkiye'nin yeni liderlerinin diplomasiye mümkün olduğunca şans vermek için ellerinden gelen her şeyi yaptıklarını halka kanıtlamaya çalıştıklarını'' belirtti. 
     Abramowitz, ''Türk halkının yüzde 94'ünün savaşa karşı olduğunu'' da sözlerine ekledi ve ''Türklerin ödülü mali yardım ve buna ek olarak uzun süreli olarak indirimli fiyattan Irak petrolü almak olabilir'' ifadesini kullandı. 
     Ancak Bush yönetiminin, Irak operasyonunun amacının petrol değil kitle imha silahlarının tasfiyesi olduğunu dünya kamuoyuna anlatabilmek için buna izin vermeyeceği öne sürülüyor. 
     
     GECİKMİŞ CEVAP ''HAYIR'' DEMEK 
     Öte yandan, gazeteye açıklamada bulunan Pentagon kaynakları, ''Türkiye'nin vereceği gecikmiş bir cevabın hayır demekle eş anlamlı olacağını'' öne sürdüler. Bu durumda ABD'nin başka yollar deneyeceğini kaydeden Pentagon yetkilileri planlarıyla ilgili şu açıklamalarda bulundular 
     1-Kuzey Irak'taki havaalanlarını güvence altına almak amacıyla hava indirmesi yapılabilir. 
     2-Bu alanlara daha sonra nakliye uçaklarıyla tank ve zırhlı personel araçları indirilebilir. Ancak bunların sayısı, Türkiye üzerinden Irak'a sokulacak zırhlı araçlardan çok daha az olacaktır. 
     3-Hafif piyade birlikleri bölgedeki, hatta ABD'deki üslerden kuzey Irak'taki üslere sevk edilebilir. 
     4-Akdeniz ve Körfez'deki gemilerde bulunan deniz piyadeleri uçaklarla gerekli olan yerlere taşınır. 
     





</TEXT>
</DOC>
