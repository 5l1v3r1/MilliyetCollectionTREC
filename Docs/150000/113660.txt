<DOC>
<DOCNO> 113660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun12.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika güzeli son kararını verdi ''Nijerya'ya gitmiyorum'' 
</HEADLINE>
<TEXT>

     Belçika Güzellik Kraliçesi Ann Van Elsen, Nijerya'da yapılacak Dünya Güzellik Yarışması'na katılmayacağını ve daveti reddettiğini açıkladı. 
     Nijeryalı Emine Laval'ın bir şeriat mahkemesi tarafından, kocasını aldattığı gerekçesiyle, taşlanarak idama mahkum edilmesini protesto etmek amacıyla yarışmaya katılmayacağını belirten Van Elsen, ''Kadın haklarını çiğneyen bir ülkede hiçbir zaman güzellik yarışması yapılmamalı'' dedi. 
     22 yaşındaki Van Elsen, 2002 Belçika Güzellik Kraliçesi sıfatıyla, 7 Aralık'ta yapılacak Dünya Güzellik Yarışması'nda Belçika'yı temsil edecekti. 
     Fransa, İsviçre, İspanya ve Danimarka'nın güzelleri de, Nijerya'daki yarışmaya, ''parlamentolarının talebi üzerine'' katılmayacaklarını bildirdiler. 
     Belçika Güzellik Kraliçesi'nin Nijerya'yı protesto girişimini gerçekleştirmesi için, sözleşme ile bağlı olduğu Belçika Güzellik Komitesi'nin onayını alması gerekiyordu. Komite Başkanı Cecile Muller, Laval'ın idam edilmeyeceğinin anlaşıldığını, yarışmaya katılmamak için hiçbir gerekçe bulunmadığını, Van Elsen'i tavır değiştirmeye ikna etmeye çalışacağını, Nijerya'ya gitmediği takdirde unvanını kaybedeceğini açıklamıştı. 
     Dünya Güzellik Yarışması'nda, geçen yıl, Nijeryalı Agbani Darego Dünya Güzeli seçilen ilk Afrikalı olmuştu. 
     Dünya Güzellik Yarışması Komitesi, bazı güzellerin protesto amacıyla yarışmayı boykot etmelerinin, ''Nijerya'daki aşırı dincilerin ekmeğine yağ sürdüğünü'' belirtti ve bu grupların, ''çıplakların utanç verici şovu'' olarak nitelendirdikleri yarışmayı iptal ettirmek için çaba harcadıklarını bildirdi. Nijerya yönetimi, yarışmanın iptalini reddederken, Ramazan ayına denk gelen yarışma tarihini 7 Aralık'a erteledi. 
     
</TEXT>
</DOC>
