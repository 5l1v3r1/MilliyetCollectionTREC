<DOC>
<DOCNO> 132979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur14.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik'te savaş karşıtı eylem... 
</HEADLINE>
<TEXT>

     İnsan Hakları Derneği İHD Genel Başkanı Hüsnü Öndül, Ortadoğu'da yine savaş rüzgarlarının estirildiğini belirterek, ''İnsanlığı bir kez daha savaşın vahşetiyle karşı karşıya getiren bu duruma seyirci kalmak istemiyoruz'' dedi. 
     Ankara'dan yola çıkan ''Barış Treni'' ile Adana'ya gelen ve aralarında İHD Genel Başkanı Hüsnü Öndül'ün de bulunduğu savaş karşıtları, sabah saatlerinde tren garında, Adana Savaş Karşıtları Platformu temsilcilerince karşılandılar. 
     Savaş karşıtları, hazırladıkları basın açıklamasını okumak üzere otobüslerle merkez İlçe Yüreğir'e bağlı İncirlik Beldesi'ne gittiler. Beldeye girişlerine izin verilmeyen savaş karşıtları, buradaki bir alanda, önce Uğur Mumcu'nun ölüm yıldönümü nedeniyle, 1 dakikalık saygı duruşunda bulundular. 
     İHD Genel Başkanı Hüsnü Öndül, yaptığı açıklamada, ABD ve müttefiklerinin, uluslararası hukuku çiğneyerek, Irak'a yönelik savaş planları yaptıklarını söyledi. 
     Ortadoğu'da yine savaş rüzgarlarının estirildiğini belirten Öndül, şöyle konuştu 
     ''İnsan hakları savunucuları olarak bizler insanlığı bir kez daha savaşın vahşetiyle karşı karşıya getiren bu duruma seyirci kalmak istemiyoruz. İnsan hakları savunucuları olarak, bizler savaşın barbarlık olduğunu biliyoruz. Ne siviller ölsün istiyoruz ne de askerler. Anaların, çocuklarının tabutlarının başında ağlamasını istemiyoruz. Bizler militarizme ve savaşa karşı barış hakkını haykırıyoruz. 
     Barış olmadan haklarımıza ve özgürlüklerimize sahip olamayacağımızın bilincinde olarak, topraklarımızda ve dünyanın herhangi bir yerinde ne gerekçeyle olursa olsun, Savaşa Hayır diyoruz. İncirlik'in askeri üs olarak kullanılmasına da bir kez daha Hayır diyoruz.'' Basın açıklaması sırasında ''Savaşa Hayır'', ''İncirlik Üssü kapatılsın'' şeklinde sloganlar atan savaş karşıtları, daha sonra yarın yapılacak mitinge katılmak üzere, otobüslerle Mersin'e hareket ettiler. 
     





</TEXT>
</DOC>
