<DOC>
<DOCNO> 130460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/spor/spo02.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BU DAHA BAŞLANGIÇ 
</HEADLINE>
<TEXT>

Oğuz Çetin, yeni sistemin olumlu gittiğini belirtti, "Yolumuz uzun, atılacak adım çok. Ligin ilk maçında, şampiyonluğa yüreğini koyarak giden bir takım göreceksiniz" dedi 
     YUSUF KOBAL 

     Eksiklerimiz var’ 
     FENERBAHÇE Teknik Direktörü Oğuz Çetin, farklı Werder Bremen galibiyetine rağmen takımın henüz istediği kapasiteye gelmediğini söyledi. Çetin, bu kadar kısa bir sürede ortaya koydukları taktik performansın sevindirici olduğunu belirtti, "Yeni sistemin olumlu sonuçlar vermesi güzel. Tempomuz giderek yükselecek. Bu daha başlangıç. Yolumuz uzun, atılacak adım çok" ifadesini kullandı. 
     
     Takım ruhu önemli’ 
     KOLAY kolay pes etmeyecek bir ekip yaratacaklarını kaydeden Oğuz Çetin, "Topun peşinden koşan değil, rakibi peşimizde koşturan bir anlayışa doğru ilerliyoruz. Takım ruhu içinde hareket eden, inanç birliği yapan oyunculara ihtiyacım var" dedi. 12 günlük arayı iyi değerlendirmeyen futbolcuların da bulunduğunu sözlerine ekleyen Çetin, "Beşiktaş maçına kadar yüzde 70 - 80’le geliriz" diye konuştu. 
     
     Strese girmeyeceğiz’ 
     İKİNCİ yarı puan kaybına tahammülleri olmadığını da söyleyen Fenerbahçe’nin hocası, "Tek hedefimiz şampiyonluk. Her maça ayrı bir motivasyonla çıkacağız. Strese girmeyeceğiz. İlk maçta göreceksiniz ki sahada ortak bir amaçla, herşeyini ortaya koyan oyuncular olacak. Herkes yüreği ile oynayacak" dedi. Çetin, transfer çalışmalarının sürdüğünü, düşündüğü isimler alınırsa çok memnun kalacağını da kaydetti. 
     
Serhat’ta umut yok İki haftadır süren tedavisinden sonuç alınamayan genç oyuncunun Beşiktaş derbisine yetişmeyeceği açıklandı 
     SARI - Lacivertli takımın doktoru Prof. Ömer Taşer dün sakat futbolcularla ilgili ayrıntılı bir basın toplantısı yaptı. Taşer, "Rüştü yüzde 80 iyileşti. Artık maç antrenmanlarına başlayabilir. Ogün’ün ise adalesinde sertleşme var. Durumuna bir iki gün bakacağız. Mirkoviç de kısa sürede takıma döner" dedi. 
     STEVİC’İN dizindeki şişme nedeniyle iki gün dinleneceğini belirten Ömer Taşer, "Yusuf’un da bir adale sakatlığı var. Eski sakatlığı nüksettiği için tedavisi normalden uzun sürecek" diye konuştu. Taşer, Serhat için de "İki haftalık tedaviden sonuç alamadık. Beşiktaş maçına yetişmesi zor" ifadesini kullandı. 
     
     Eski dostlar 
     SPARTAK Moskova’dan transfer edilen Rus Bes ile Almanya’nın Bielefeld takımından alınan Erhan Albayrak’ın eskiden bir arada oynadıkları ortaya çıktı. Werder Bremen takımında aynı forma ile mücadele eden iki futbolcu dün antrenman öncesi bir araya geldi ve hasret giderdi. Erhan Albayrak ile Bes uzun süre sohbet ederken, genç oyuncunun bugün Almanya’ya giderek eşyalarını toplayacağı ifade edildi. 
     
Fener son durak      YALÇIN TÜRK 

     Antalya kampında sözleşmesini iki yıl daha uzatan Ümit Özat, "Bu takımda sembol olmak istiyorum. Transfer pazarlığımız 15 dakika bile sürmedi" diye konuştu 
     
     Başarı şart’ 
     BU sezon Fenerbahçe’nin en istikrarlı oyuncusu olarak gösterilen Ümit Özat, futbolu Sarı - Lacivertli forma altında bırakmayı hedeflediğini söyledi. Ümit, yeni sözleşmeyi 15 dakika içinde imzaladığını belirtti, "Sadece bu takımda bulunmak artık beni tatmin etmez. Başarı da kesinlikle şart. Bunlar olmazsa, sevincimiz her an mutsuzluğa dönüşebilir" diye konuştu. 
     
     Sisteme alıştım’ 
     DÖRTLÜ savunmanın kendisini zorlamadığına da dikkat çeken tecrübeli oyuncu, "Bizler profesyonel oyuncularız. Bu nedenle isteneni yapmak zorundayız. Benim açımdan defansta dörtlü oynamak daha kolay. Kimse anasının karnından sistemle doğmadı. Ben, kendime güveniyorum" dedi. Ümit Özat, Beşiktaş engelini geçmeleri halinde diğer galibiyetlerin çorap söküğü gibi geleceğini de iddia etti. 
     
Menajerler kavga etti      FENERBAHÇE’NİN kamp yaptığı otelde menajerler birbirlerine girdi. Lorant’ın menajeri Michael Pravitz ile Derya Akar isimli bir menajer Arcadia Oteli’nde kavga etti. Lobide karşılaşan iki menajerden Derya Akar, Alman menajer Pravitz’e yumruk attı. Daha sonra küfürleşen ikilinin oyuncu pazarlama hakkı nedeniyle birbirlerine girdiği belirlendi. 
     
Golleri attı, talihi açıldı      YÖNETİM, Antalya kampında yapılan iki hazırlık maçında yedi gol atan ve performansıyla herkesi büyüleyen Semih’e üç yıllık sözleşme önerdi. Genç oyuncu teklife olumlu yanıt verdi ve Fenerbahçe’den ayrılmak istemediğini söyledi. Futbol Şube Sorumlusu Sadettin Saran, önümüzdeki günlerde Semih ile masaya oturacak ve şartları konuşacak. 
     UZUN yıllar Fenerbahçe’de görev almak istediğini belirten Semih, "Böyle bir öneri gelmesi beni çok mutlu etti. Bana güvenen herkese teşekkür ediyorum. Bu takımdan ayrılmayı asla düşünemem" dedi. Teknik Direktör Oğuz Çetin de genç yıldıza övgü yağdırdı, "Semih, her zaman ilk onbirde görev alabileceğini kanıtladı" ifadesini kullandı. 
     



 SPOR 


























</TEXT>
</DOC>
