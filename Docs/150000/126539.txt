<DOC>
<DOCNO> 126539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sondun03.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da düşen uçakta 35 kişinin cesedine ulaşıldı... 
</HEADLINE>
<TEXT>

     İran'da dün düşen, Ukrayna'ya ait Antonov-140 tipi uçakta bulunan kişilerden 35'inin cesedine ulaşıldı. 
     İRNA'nın haberine göre, İsfahan kenti polis yetkilileri, yardım ekiplerinin şimdiye kadar 35 cesede ulaştıklarını, diğer cesetlerin ve kara kutunun arama çalışmalarının devam ettiğini söylediler. 
     İranlı yetkililer, Ukrayna-İsfahan seferi sırasında Trabzon'da yakıt ikmali yaptıktan sonra İran'a devam eden uçağın, İsfahan kentine giderken, kentin 70 kilometre kuzeydoğusundaki Ardestan kentine bağlı Bagırabad köyünde düştüğünü, uçakta Ukrayna ve Rus asıllı uçak mühendisleri ve bilim adamları bulunduğunu açıklamıştı. Uçakta 42'si yolcu toplam 46 kişi bulunuyordu. 
     İran televizyonu, ''düşen uçaktaki mühendis ve bilim adamlarının, Ukrayna havacılık sanayi ve İran Savunma Bakanlığı'nın ortaklaşa ürettiği 'İran-140' adlı uçağı 25 Aralık Çarşamba günü test etmeye geldiğini'' duyurmuştu. 
     ABD'nin uyguladığı ambargo nedeniyle Boeing uçaklarının satılmasının yasak olduğu İran, artan yolcu kapasitesini karşılamak ve yaşlanan uçak filosunu yenilemek için Ukrayna ile birlikte İsfahan'daki Havacılık Sanayi tesislerinde Antonov-140 uçağının model alındığı ''İran-140'' adlı yolcu uçağını üretiyor. 
     İran basınına göre, her biri 9 milyon dolara mal olan 52 yolcu taşıma kapasiteli ''İran-140''lar 2 bin 100 kilometre menzilli ve saatte 575 kilometre hıza ulaşabiliyor. 
     İran'da Şubat ayında başkent Tahran'ın 370 kilometre güneybatısındaki Hürremabad kentinde İran Havayolları'na ait bir uçak düşmüş, kazada 119 yolcu ve mürettebat ölmüştü. 
     





</TEXT>
</DOC>
