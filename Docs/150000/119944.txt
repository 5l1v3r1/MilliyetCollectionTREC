<DOC>
<DOCNO> 119944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sondun13.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman hükümet sözcüsü "Erdoğan gizlilik istedi" 
</HEADLINE>
<TEXT>

     Alman hükümet sözcüsü Bela Anda, ''AK Parti Genel Başkanı Recep Tayyip Erdoğan'ın, Başbakan Gerhard Schröder ile Berlin'de yaptığı görüşmenin içeriğinin gizli kalmasını istediğini'' söyledi. 
     Anda, başkent Berlin'de düzenlediği basın toplantısında, ''Erdoğan-Schröder görüşmesinde Türkiye'deki Alman vakıf temsilcilerinin yargılanma sürecinin de ele alındığını, ancak gizlilik nedeniyle bu konuda daha başka bilgi veremeyeceğini'' belirtti. 
     Görüşmenin çok açık ve iyi bir havada geçtiğini ifade eden Anda, görüşmede ağırlıklı olarak Türkiye'nin AB üyeliği isteğinin ele alındığını, Schröder'in, Türkiye'ye üyelik statüsü verilmesini Helsinki'de destekleyen ülkelerden birinin de Almanya olduğunu hatırlattığını kaydetti. 
     Anda, Erdoğan ve Schröder'in ortaklaşa yapmayı planladıkları basın toplantısının neden son anda iptal edildiğinin sorulması üzerine, ''Bu basın toplantısı zaman darlığı nedeniyle iptal edildi. Erdoğan'ın da, Schröder'in de diğer toplantılardan dolayı zamanları kısıtlıydı. Zaten Erdoğan Dışişleri Bakanı Fischer ile de görüştükten sonra ortak basın toplantısı düzenlendi. Burada herkes yeteri kadar bilgilendirilmiştir'' dedi. 
     Dışişleri Bakanlığı'nın bir sözcüsü de Erdoğan ve Fischer'in birlikte düzenlediği basın toplantısına yaklaşık 80 gazetecinin katıldığını hatırlatarak, ''Fischer, Türkiye'de önemli reform adımları atıldığını belirtmiş ve Kopenhag zirvesinde Türkiye'ye olumlu bir sinyal verilmesi için çaba harcayacaklarını söylemiştir. Bunun somut şekilde nasıl yapılacağı ise henüz belirsiz. Çünkü bu sadece Almanya'ya değil tüm AB ülkelerinin tutumuna bağlı'' diye konuştu. 
     Sözcü ayrıca, Bonn'da yeni bir Afganistan Konferansı düzenleneceğini doğrulayarak, konferansın amacının Afganistan'daki gelişmelerle ilgili bir bilanço çıkartmak ve gelecekte yapılacak yardımları görüşmek olduğunu sözlerine ekledi. 
     





</TEXT>
</DOC>
