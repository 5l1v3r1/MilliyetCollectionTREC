<DOC>
<DOCNO> 107596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/soneko01.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Türk ekonomisine övgü "İyi gidiyor..." 
</HEADLINE>
<TEXT>

     ABD'nin uluslararası işlerden sorumlu Hazine Bakan Yardımcısı John Taylor, Türk ekonomisinin iyiye gittiğini ve özellikle enflasyonun kontrol altına alınmasında başarılı olunduğunu söyledi. 
     ABD Hazine Bakanlığı'nın iki numaralı ismi olan Taylor, Reuters ajansına verdiği demeçte, ''Ekonomik açıdan Türkiye iyi gidiyor. Enflasyonla mücadelede mükemmel bir performans var. Merkez Bankası Başkanı Süreyya Serdengeçti dalgalı döviz kuru sistemiyle politikalar yürütülmesinde ve öngörülenden bile daha iyi enflasyon hedefi sağlanmasında mükemmel bir iş yapıyor'' dedi. 
     Türkiye'de halen bir siyasi belirsizlik bulunduğunu öne süren Taylor, ''Ortada belirsizliğe yol açan bir seçim var. Ancak partiler genel ekonomik stratejiyi destekliyor'' dedi. 
     John Taylor, hafta içinde Türkiye'nin Washington Büyükelçisi Faruk Loğoğlu ile görüşerek bilgi aldığını da söyledi. 
     





</TEXT>
</DOC>
