<DOC>
<DOCNO> 102305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur32.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna, Haliç'in temizliğini göstermek için dalış yapacak 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, Uluslararası Metropolis Organizasyonu'nun birincilik ödülünü alan Haliç'in temizliğini göstermek için 21 Ağustos Çarşamba günü burada dalış yapacak. 
     Gürtuna, yaptığı açıklamada, tabii dokusundan çıkmış ve ekolojik olarak kaybedilmiş bir bölge olan Haliç'i temizlemek için 5 milyon ton çamur çekildiğini ve tüm çalışmalar için 500 milyon dolar para harcandığını söyledi. 
     Bugün gelinen noktada Haliç'te ekolojik bozukluğun ortadan kaldırıldığını ve içinde artık 30 tür balık yaşadığını belirten Gürtuna, şöyle devam etti 
     ''Haliç'le ilgili bir belgesel çekiliyor. Çekimlerde son derece temiz bir denizin tabanı nasıl canlanmışsa, Haliç'de de öyle bir canlılık var. Çok temiz denizlerde yaşadığı bilinen iğne balığının Haliç'te yaşadığı tespit edildi. Bu gelişme hocaları da heyecanlandırdı.'' Gürtuna, Haliç'in temizliğinin yanı sıra Haliç Master Planı çerçevesinde etrafının da her metrekaresine kadar projelendirildiğini ve 9 bin metrekare yeni yeşil alan üretildiğini belirterek, ''Haliç Projesi dünyanın en büyük çevre ve kültür projelerinden birisidir'' dedi. 
     Dünya Metropolis Organizasyonu tarafından birincilik ödülüne değer görülen Haliç Çevre Koruma Projesi ve Haliç'te yapılan belgesel çekimlerin tanıtımının 18 Ağustos Pazar Günü Feshane'de yapılacağını belirten Gürtuna, kendisinin de Haliç'teki temizliği görmek için dalacağını kaydetti. 
     
     SU ALTINDAN BASIN TOPLANTISI 
     Gürtuna, suyun altından yapılacak canlı bağlantı ile dibe ilişkin bilgi vereceğini belirterek, ''Dünyada ilk defa deniz altında basın toplantısı yapacağız. Denizin dip görüntülerini aktaracağız'' diye konuştu. 
     Dalış için Cemal Kamacı Spor tesislerinde yer alan havuzda dalış eğitimi alacağını da belirten Gürtuna, ''Dalış tekniğini, aletlerin kullanılışını havuzda öğreneceğim, ardından denizde dalacağım. 4 saatlik dersin yeterli olduğunu söylediler. Ama 2 saatte hallederim'' diye konuştu. 
     Gürtuna, eski Genel Sekreteri Prof. Dr. Adem Baştürk, eski Çevre Koruma Daire Başkanı Mustafa Öztürk ve İSKİ Genel Müdürü Veysel Eroğlu'nun ise daha sonraki bir tarihte yüzeceğini kaydetti. 
     
     DALIŞ İÇİN 2-3 SAATLİK DERS YETERLİ 
     Balıkadamlar Spor Kulübü üyesi Tamer Erel de Gürtuna'nın 3 saatlik bir ders sonucunda, yanında bir hocayla 18 metreye kadar rahat ve kontrollü dalabileceğini kaydetti. 
     Erel, profesyonel olmayan gösteri amaçlı bir dalış için bunun yeterli olduğunu ifade etti. 
     





</TEXT>
</DOC>
