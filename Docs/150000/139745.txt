<DOC>
<DOCNO> 139745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo41.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Göztepe maçının hazırlıklarına ara vermeden başladı... 
</HEADLINE>
<TEXT>

     UEFA Kupası'nda Çek Cumhuriyeti'nin SK Slavia Prag takımını eleyerek çeyrek finale çıkan Beşiktaş, ara vermeden ligde Göztepe ile hafta sonunda yapacağı maçın hazırlıklarına başladı. 
     BJK Nevzat Demir Tesisleri'nde, teknik direktör Mircea Lucescu yönetiminde yapılan yaklaşık 1.5 saatlik antrenmanda, futbolcular yarım alanda çift kale maç yaptı. Antrenman sahalarının karla kaplı olması nedeniyle, zeminin bir bölümü temizlenirken, SK Slavia Prag karşısında ilk 11'de forma giyen futbolcular, koşunun ardından çalışmayı bıraktı. Yedek oyuncular ise yarım alanda çift kale maç yaptı. 
     Beşiktaş antrenmanına, SK Slavia Prag maçı sonrası sakatlıkları bulunan Sergen ve Ali Eren katılmadı. Sakatlığı nedeniyle uzun süredir takımdan ayrı olan Bayram da bugün ilk kez takımla birlikte çalıştı. Bayram, çift kale maçta da yer alırken, riske edilmedi ve antrenmanı yarıda bıraktı. Sakatlığı henüz geçmeyen Tümer ise takımdan ayrı koşu yaptı. 
     Beşiktaş, Göztepe maçı hazırlıklarını, yarın yapacağı antrenmanla tamamlayarak kampa girecek. 
     Bu arada siyah-beyazlıların antrenmanını, 2 Japon gazeteci de izledi. İlhan Mansız için Türkiye'ye gelen Japon gazeteciler, Türk meslektaşlarından da Türk futbolu hakkında bilgi aldı. 

     
</TEXT>
</DOC>
