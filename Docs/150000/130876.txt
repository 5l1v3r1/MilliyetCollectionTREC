<DOC>
<DOCNO> 130876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/guncel/gun07.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denetçiler bastırırsa operasyon ertelenir 
</HEADLINE>
<TEXT>

ABD’nin ilkbaharda saldırma planı, silah denetçilerinin ek süre istemesiyle bozulabilir 
     YASEMİN ÇONGAR WASHINGTON 

     ABD, Körfez’e askeri yığınağını, şubat ortasından itibaren Irak’a karşı topyekun bir saldırı başlatabilecek duruma gelme hedefiyle sürdürürken, BM silah denetimlerinin takvimi, Bush yönetiminin savaş planlarını bozarak, olası harekatın 2003 sonbaharına ertelenmesi yönündeki görüşleri güçlendirmeye aday. 
     
     SONBAHARA KALABİLİR 
     BM denetçilerinin şefi Hans Blix, Irak’taki silah denetimi operasyonunu genişleteceklerini ve en azından Mart’a dek çalışmalarını sürdürmek istediklerini açıkladı. Uluslararası Atom Enerjisi Kurumu Başkanı Muhammed El Baradey ise, "bir yıl daha Irak’ta kalmaları gerekebileceğini" vurguladı. 
     Blix ve Baradey’in bu açıklamaları, Washington’ın askeri harekat konusundaki nihai kararını almak için göz diktiği 27 Ocak tarihinde, Bush yönetimindeki savaş yanlısı şahinlerin arzuladıkları türden bir uluslararası zeminin oluşmayacağını gösteriyor. O tarihte BM Güvenlik Konseyi’ne yazılı rapor sunacak olan Blix ve Baradey’in "Silah denetimlerinin sürmesinde yarar var. Çünkü Irak’ı silahlanmaktan caydırıyor" demeleri bekleniyor. Bu da, ABD’nin müttefikleri dahil, birçok ülkenin "Ek süre tanıyalım" demesine yol açabilecek. Bu durumda, Bush, mecburen Irak’a yeni bir ültimatom verip harekatı sonbahara kaydıracak. 
     



 GÜNCEL 






















</TEXT>
</DOC>
