<DOC>
<DOCNO> 143410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/soneko13.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar kendini buldu... 
</HEADLINE>
<TEXT>

     Çankaya Köşkü'ndeki Irak Zirvesi'nin ardından Bakanlar Kurulu'nun tezkere konusunu görüşmek üzere olağanüstü toplanacağı haberleriyle, dün, sert dalgalanmalar yaşayan piyasalar, normale döndü. 
     Borsa, tezkere beklentisiyle dünkü kayıplarını geri aldı. Dün yüzde 10.57 kayıp yaşayan Ulusal 100 Endeksi, 1. seansın ilk yarım saatinde 962.89 puan artarak 10,445.81 puana yükseldi. Dün taban değerlere gerileyen hisseler ilk seans içinde tavan yaparken, hisselerin ortalama değer artışı yüzde 10.15 oldu. İşlem hacminde de artış gözlendi. 
     Tezkere ile birlikte ABD'den yardım paketinin sağlanacağına yönelik iyimserlik, faiz ve döviz piyasasında da etkisini gösterdi. 
     İstanbul serbest piyasada dün 1 milyon 713 bin lirayı gören ABD doları, 73 bin lira birden gerileyerek 1 milyon 640 bin liraya indi. 
     Bankalararası döviz piyasasında da dolar kotasyonları saat 10.00 itibariyle satışta en yüksek 1 milyon 641 bin liraya çekildi. 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli, bugün valörlü tahvilin basit getirisi yüzde 59.89'a, bileşik getirisi yüzde 60.48'e geriledi. Bileşik getirideki düşüş, 5.30 puan oldu. 
     
     YORUMLAR 

     Sayılgan Menkul Değerler'den Murat Özkaya, tezkere beklentisi çıkınca piyasanın geleceğe umutla bakmaya başladığını söyledi. Özkaya, ''Dün bu işin dışında kaldık diye piyasa karamsardı, şimdi tekrar iyimser'' dedi. 
     Piyasanın savaşı 10.000 ila 10.500 arasında karşılayacağı görüşünü dile getiren Özkaya, dün Borsa'nın verdiğini bugün geri aldığını belirtti. 
     Ziraat Yatırım Uzmanı Gökhan Kolay da dün piyasada dalgalanma yaşandığını, bugün tezkerenin tekrar gündeme gelmesiyle alımlar geldiğini belirtti. 
     Kolay, İMKB'nin fazla derinliği olmayan bir piyasa olduğu için bu tür gelişmelerden çok fazla etkilendiğini kaydederek, ''Tezkere beklentisi dün verilenleri bugün aldırdı'' dedi. 

     
</TEXT>
</DOC>
