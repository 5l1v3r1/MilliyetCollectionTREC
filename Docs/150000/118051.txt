<DOC>
<DOCNO> 118051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/siyaset/siyz1.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     AKP’nin ampulü dövme oldu 
     RIZA GERENİZ DHA 

     AKP’nin Konya’da 16 milletvekilinden 14’ünü alması, şehirde yeni bir dövme modası başlattı. AKP’li olduklarını söyleyen bazı kadınlar, kollarına ampul figürlü dövme yaptırıyor. Koluna AKP amblemini dövme olarak yaptıranlardan Songül Bildirici, partisine olan sevgisini göstermek istediğini söyledi. Dövmeyi yapan işyerinin sahibi Kadir Küçükarı, "Günde yaklaşık 10 AKP’li kolu veya başka bir yerine dövme olarak ampul yaptırıyor. Dövme için 5 milyon lira alıyoruz" dedi. 
     
     312. maddeden kaçış yok 
     Türk Ceza Kanunu’nun 312. maddesinde yapılan değişikliğin AKP Genel Başkanı Recep Tayyip Erdoğan’ın işlediği suçu ortadan kaldırmadığını belirterek, milletvekili olmasının yolunu kapatan Yargıtay 8. Ceza Dairesi, değişikliğin ardından verilen bir beraat kararını ilk kez "esastan" bozdu. Malatya DGM, basın yoluyla halkı kin ve düşmanlığa açıkça tahrik etmek suçundan daha önce mahk m olan Ramazan Keskin ve Servet Başıbüyük’ün, 312. maddede yapılan değişiklikten sonra yapılan yargılamalarında beraatlarına karar vermişti. 
     
     Soysal Erdoğan’ın sözleri gaf değil 
     Bağımsız Cumhuriyet Partisi Genel Başkanı Mümtaz Soysal, Kıbrıs konusunda Belçika modelini gündeme getiren AKP Genel Başkanı Recep Tayyip Erdoğan’ın gaf yapmadığını, sözlerinin yanlış anlaşıldığını söyledi. Soysal, Erdoğan’ın sözlerini şöyle yorumladı "Bu sözlere gaf demeyelim, herhalde bir acelecilik oldu. Belçika iki toplumlu bir devlet. Oysa biz Kıbrıs’ta, iki devletli yeni bir devlet istiyoruz. Sanıyorum Erdoğan bunu vurgulamak istedi. AB ile ilişkileri etkileyebilmek için, sizden de bir şey alıyoruz demek istedi." 
     
     MHP’li vekile ülkücü dayağı 
     MHP’nin seçimlerde baraj altında kalmasıyla parti içinde oluşan gergin hava dün kavgaya dönüştü. Dedeman Oteli’nde yapılan MHP MYK toplantısı sırasında, dışarıda bekleyen Ülkü Ocaklı bir grup genç, otel kapısında karşılaştıkları MHP milletvekili Basri Coşkun’la tartışmaya başladı. Ülkü Ocakları’na ödemesi gereken 75 milyonluk aidatı neden ödemediğini sorup "Size ne, sonra hallederim" yanıtını alan gençler, Coşkun’a tekme tokat saldırdı. Vekiller ile Ülkü Ocakları yöneticilerinin seyrettiği kavgada yere düşen Coşkun’u MYK üyesi Haydar Meral ile Bakan Faruk Bal kurtardı. 
     
     ANAP’ta tek aday’ girişimi 
     Önümüzdeki hafta gerçekleşecek olan ANAP MKYK toplantısında kongre tarihi belirlenecek. Mesut Yılmaz’ın parti liderliğinden ayrılmasının ardından genel başkanlık için adı geçen 10 isimden Lütfullah Kayalar, Mustafa Taşar, Işın Çelebi ve Ali Talip Özdemir’in isimleri öne çıkıyor. Vehbi Dinçerler’in ise şansının fazla olmadığı belirtildi. Parti teşkilatları arasında nabız yoklayan adayların kongreye tek adayla gitmek için bir araya geldikleri kaydedildi. Ortak isim üzerinde anlaşamayan adayların girişimlerinin kongreye kadar süreceği ifade ediliyor. 
     



 SİYASET 















</TEXT>
</DOC>
