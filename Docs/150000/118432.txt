<DOC>
<DOCNO> 118432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun26.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal "AB Türkiye konusunda miyop" 
</HEADLINE>
<TEXT>

     Amerikan finans çevrelerinin gazetesi Wall Street Journal, ''AB, Türkiye ile oyun oynamayı bırakmalı ve Ankara ile ciddi müzakerelere başlamalı'' dedi. 
     Londra'da yayınlanan ''Times'' gazetesi yazarlarından Rosemary Righter'in bir makalesine yer veren gazete, ''Türkiye ile yapılacak müzakerelerin, İslami terorizmle mücadele kampanyasının bir parçası olarak görülmesi gerektiğine'' dikkat çekti. 
     ''Bu konudaki stratejinin ana unsurunun, Arap dünyası, İran ve Irak'ın karşısında yer alacak batı yanlısı ve modern bir Türkiye olduğunu'' kaydeden gazete, ''Avrupa'nın kapılarının Türkiye'nin yüzüne kapatılmasından daha tehlikeli bir şey olamayacağını'' vurguladı. 
     ''Kopenhag'ta Türkiye'nin AB'ye girmesi engellendiği takdirde bunun Ankara'da kızgınlık yaratacağına'' değinen gazete, ''bu durumda Türkiye'nin Irak operasyonuna daha az yardımcı olacağını'' da öne sürdü. 
     
     ''AB, TÜRKİYE KONUSUNDA MİYOP'' 
     Makalede şu görüşlere yer verildi 
     ''AB Türkiye konusunda her zaman miyop davranmıştır. AB, Türkiye'nin topluluk üyesi olma niyetlerine, nezaket dışında, ilgi göstermemiş, bu sorunun Atlantik aşırı ilişkileri etkileyebileceğini fark etmemiş, Türkiye'nin karmaşık bir bölgedeki hayati rolünün önemini ABD gibi kavrayamamıştır.'' Wall Street Journal'daki makalede, ''liderlerinin söylediği gibi Türkiye'deki Müslüman demokratlar, Almanya'daki Hıristiyan demokratlar gibiyse Türkiye, Başkan Bush'un İslam dünyasına örnek olarak göstermek istediği modern ve ılımlı hükümetlere model teşkil edecektir'' denildi. 
     





</TEXT>
</DOC>
