<DOC>
<DOCNO> 123751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/soneko19.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Babacan Büyümenin 6'yı geçmesi ihtimali kuvvetlendi 
</HEADLINE>
<TEXT>

     Devlet Bakanı Ali Babacan, üçüncü çeyrekte Gayri safi milli hasıla'da yüzde 7.8'lik artış kesinleştikten sonra, artık bu yılki büyümenin yüzde 6'yı geçeceği konusundaki tahminlerin daha da kuvvetlendiğini söyledi. 
     Ali Babacan, ABD Hazine Bakanı ve bazı yetkililerle görüşmelerde bulunmak üzere ABD'ye hareketinden önce, Atatürk Havalimanı'nda açıklamalarda bulundu. 
     ABD Hazine Bakanı ile yapılacak toplantıların amacının, kendi bakanlığı ile ABD Hazine Bakanlığı arasındaki temasları kurmak ve karşılıklı görüş alışverişinde bulunmak olduğunu belirtti. 
     Babacan, bu arada Irak konusunun da değerlendirileceğini, Irak operasyonunun olup olmayacağı, olacaksa ne zaman olacağı, ne kadar süreceği konularında belirsizlikler bulunduğunu ifade ederek, şöyle konuştu 
     ''Bu kadar bilinmeyen varken, bu operasyon Türkiye'ye ne kadar yük getirir Bunu somut olarak ortaya koymak şu anda mümkün değildir. Muhtemel bir operasyonun Türk ekonomisi üzerindeki etkileri ne olur Böyle bir operasyonun ekonomiye yapacağı olumsuz etkilere karşı nasıl korunmalı gibi konularda görüş alışverişi olacak. Bu kesinlikle bir pazarlık değil.'' 
     
     BÜYÜMEDE GÜZEL HABERLER 
     Devlet Bakanı Babacan, büyüme rakamları ile ilgili güzel haberler geldiğini de kaydederek, ''Üçüncü çeyrekte GSMH'de yüzde 7.8'lik bir artış gerçekleşmiş. Bu da kesinleştikten sonra, artık bu yılki büyümenin yüzde 6'yı geçeceği konusunda tahminler daha da kuvvetlendi'' dedi. 
     Daha sonra gazetecilerin sorularını yanıtlayan Babacan, ''12 Aralık'ta yapılacak Kopenhag Zirvesi'nden sonra nasıl bir yabancı sermaye artışı bekliyorsunuz '' şeklindeki soruya, şöyle yanıt verdi 
     ''Kopenhag Zirvesi'nde alınacak karar ne kadar olumlu olursa, onun ekonomi üzerindeki etkileri de o kadar olumlu olacaktır. Tabii yabancı sermaye üzerindeki etkilerinin de olumlu olmasını bekliyorum. Kopenhag Zervisi'nde beklediğimiz en iyi sonuç olmasa bile biz reform sürecini aynı kararlılıkla devam ettireceğiz.'' 
     
     ''NİYET MEKTUBU TASLAĞINI KENDİ EKİBİMİZ HAZIRLAYACAK'' 
     Niyet mektubunda öncelikler ve içerik açısından bir fark olup olmayacağına ilişkin soruyu da yanıtlayan Babacan, ''Bu seferki çalışmalarda bizim kendi heyetimiz niyet mektubunu yazmada aktif olarak rol alacak. Çünkü bizim baştan beri ilan ettiğimiz bir programımız var. Bu program çerçevesinde niyet mektubunun taslağını kendi ekibimiz hazırlayacak. Bu taslak üzerinde görüşmeler devam edecek'' dedi. 
     Bakan Ali Babacan, dördüncü gözden geçirme esaslarında sosyal ve tarım politikalarında örtüşmeyen noktalar olduğunun bilindiğini, bu durumda nasıl bir yaklaşım beklendiğini soran bir gazeteciye de şu yanıtı verdi 
     ''Dördüncü gözden geçirmenin tüm şartları aynen yerine getirilecek diye bir şey söylemedik hiçbir zaman. Dördüncü gözden geçirme ile ilgili bazı spesifik konular var. Tabii yeni bir hükümet var, reform yapma konusunda kararlı bir hükümet var. Çok spesifik konularda herhangi bir sorun yaşanacağını düşünmüyorum.'' 
     
     REFORMLAR DEVAM EDECEK 
     ''12 Aralık'taki Kopenhag zirvesinde olumsuz bir karar çıkması durumunda ekonominin nasıl etkileneceğine'' ilişkin soruyu da yanıtlayan Ali Babacan, beklenenden daha olumsuz bir sonuç çıksa bile reformların devam edeceğini kaydetti. 
     Ali Babacan, ''Bu kararlılık ve değişim sürecinde atacağımız emin adımlar, ekonominin üzerindeki olumsuz etkileri minimuma indirecektir. 3-4 aydır devam eden iyileşme süreci aynı hızla devam edecektir'' dedi. 
     Bakan Babacan, daha sonra uçakla ABD'ye hareket etti. 
     





</TEXT>
</DOC>
