<DOC>
<DOCNO> 143152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun14.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere "Askeri harekat kararı yakın" 
</HEADLINE>
<TEXT>

     İngiltere Dışişleri Bakan Yardımcısı Mike O'Brien, ülkesinin yakında Irak'a karşı askeri harekat kararı alacağını söyledi. 
     O'Brien, BBC Radyosu'na yaptığı açıklamada, ''durum ciddi ve askeri harekatla ilgili bir kararın çok yakında alınması gerekiyor. Eğer Irak lideri Saddam'ın silahsızlanmayacağı açığa kavuşursa, ki giderek artan bir şekilde bu sonuca varmakta olduğumuzu düşünüyorum, o zaman Saddam Hüseyin'i iktidardan uzaklaştırmak gerekli olacaktır'' dedi. 
     Fransa'nın muhalefetine rağmen hala BM Güvenlik Konseyi'nde bir karar alınabileceğini belirten O'Brien, ''Fransa'nın veto tehdidinin bütün diplomatik süreci tehdit ettiğini kavrayacağı'' umudunu dile getirdi. 
     O'Brien, ''Fransa Cumhurbaşkanı Jacques Chirac'ın 1991'de askeri harekata son anda destek veren dönemin Cumhurbaşkanı François Mitterrand'ı örnek almasını'' salık verdi. O'Brien, ''Chirac'ın Mitterrand'ın gösterdiği devlet adamlığını göstereceğini umuyorum'' dedi. 
     





</TEXT>
</DOC>
