<DOC>
<DOCNO> 121666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur14.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin İSAF'a komuta süresi uzuyor... 
</HEADLINE>
<TEXT>

     - Afganistan'da görev yapan Uluslararası Güvenlik Destek Gücü'nün ISAF 2. dönem komutasını yürüten Türkiye'nin, 6 aylık süre için üstlendiği görevi 20 Aralık'ta devremesinin, son gelişmeler çerçevesinde mümkün olamayacağı öğrenildi. 
     Diplomatik kaynaklardan edinilen bilgiye göre, BM Güvenlik Konseyi'nin ISAF'ın görev süresini 1 yıl uzatması ve Almanya'nın komutayı Hollanda'yla beraber üstleneceğini açıklamasının ardından başlayan yeni süreç, Türkiye'nin ISAF komutasını iki ay daha sürdürmesine zemin hazırladı. 
     Almanya'da komutanın üstlenilmesine ilişkin bakanlar kurulu kararının önce parlamentoya sevk edileceğini, parlamentodan onay çıkmasının da Aralık ayı ortasını bulacağını belirten kaynaklar, teknik hazırlıklardan sonra, Almanya'nın bölgeye intikalinin ancak Ocak ayında başlayabileceğini kaydettiler. 
     Bu nedenle komuta süresinin ister istemez Şubat ayına doğru uzadığına işaret eden kaynaklar, buna rağmen Türkiye'nin Almanya ile devir teslimin daha önce yapılmasına yönelik temaslarını sürdüreceğini ifade ettiler. Bu konuda ABD'den de destek geldiğini belirten kaynaklar, ABD'nin komutayı bir an önce alması için Almanya'ya telkinde bulunduğunu belirttiler. 
     Bu arada üst düzey bir yetkili, ''Türkiye'nin, ABD'ye bir mektup göndererek, iki aylık uzatmayı ancak 20 milyon dolarlık ek yardım yapılması şartıyla kabul edeceğini bildirdiği'' yönünde basında çıkan haberlerin gerçeği yansıtmadığını söyledi. 
     Yetkili, mektup gönderilmesinin söz konusu olmadığını belirtirken, komuta süresinin uzaması durumunda maddi yardım talebinde bulunulabileceğini, ancak 20 milyon doların çok yüksek bir rakam olduğunu kaydetti. 
     





</TEXT>
</DOC>
