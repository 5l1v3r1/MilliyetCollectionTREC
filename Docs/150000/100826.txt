<DOC>
<DOCNO> 100826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur23.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın "çivili" konuşmasına ön soruşturma tamamlandı... 
</HEADLINE>
<TEXT>

     İstanbul DGM Cumhuriyet Başsavcılığı tarafından, kapatılan RP'nin Genel Başkanı Necmettin Erbakan'ın Balıkesir'de 26 Temmuz 2002 tarihinde yaptığı konuşma ile ilgili başlatılan inceleme kapsamında, ön inceleme için görevlendirilen Balıkesir Cumhuriyet Savcılığı, dosyayı hazırlayarak DGM'ye gönderdi. 
     Balıkesir Cumhuriyet Savcısı Ömer Özgencil, İstanbul DGM Başsavcılığı'nın talebi üzerine başlattığı ön inceleme kapsamında Milli Gazete'nin Balıkesir'deki toplantısını düzenleyen tertip komitesi başkanı Nevzat Özpelitlioğlu'nun yanı sıra toplantıyı izleyen 5 muhabirin gazetelerde yeralan haberlerle ilgili ifadesine de başvurdu. 
     Muhabirlerden ellerindeki ses kayıtlarını isteyen Cumhuriyet Savcısı Özgencil, Balıkesir Emniyet Müdürlüğü ile İl Jandarma Alay Komutanlığı'ndan da Erbakan'ın ziyareti ile ilgili tutanak, video ve ses kayıtlarını da dosyaya ekledi. Özgencil, ifade ve tutanaklar ile ses ve görüntü kasetlerini, bugün İstanbul DGM Cumhuriyet Başsavcılığı'na gönderdi. 
     Erbakan hakkında Balıkesir'de yaptığı konuşma ile ilgili olarak dava açılıp açılmayacağına, Balıkesir'den gönderilen dosyanın incelenmesi sonrasında İstanbul DGM Başsavcılığı'nın karar vereceği öğrenildi. 
     
     ERBAKAN NE DEMİŞTİ 
     Necmettin Erbakan, Balıkesir'e 10 kilometre uzaklıktaki Değirmenboğazı mesire yerinde yaptığı konuşmada ''Saadet Partisi fabrikadır. Müslümanı alır şuurlu Müslüman yapar. Bir insanın başına cihat çivisi, haftalık toplantı çivisi, Milli Gazete çivisi çakılmışsa, bu insan artık şuurlu Müslüman olmuştur'' ifadelerini kullanmıştı. 
     Erbakan hakkında soruşturma başlatılmasına ise bir Amerikan filmini anlattıktan sonra kullandığı şu ifadelerin neden olduğu öğrenildi 
     ''Şimdi biz 50 sene önceki filmi neden hatırlıyoruz. Bu taklitçilere söyleyeceğimiz söz budur da ondan. Mesele basit, gebereceksin. Niye zulmün sonu mutlaka imha olmaktır Ortadan kalkmaktır da onun için. Şimdi size bunlar hep anlatıldığı halde zulüm yaptınız. Şimdi gelmiş sizden yem bekleyen 30 tane civciv. Bu partiler bunlar. Hepsi yemin üzerine atılıyor. Hiçbirinize yem yok. Neden çünkü sizin etiniz zehirli. Sizi beslemekten hayır gelmez. Siz zulümden başka şey yapmıyorsunuz. Ne olacak bizim halimiz Mesele basit. Yok olacaksınız. Niye çünkü batılın sonu yok olmaktır da ondan.'' 
     





</TEXT>
</DOC>
