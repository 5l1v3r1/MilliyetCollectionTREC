<DOC>
<DOCNO> 145566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sontur04.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hep dilinden çekiyor... Kamer Genç'e dava açıldı... 
</HEADLINE>
<TEXT>

     Eski DYP Tunceli Milletvekili ve TBMM Başkanvekili Kamer Genç hakkında, bir televizyon programında yaptığı açıklamada eski devlet bakanlarından Prof. Dr. Abdulhaluk Mehmet Çay'a hakaret ettiği ve tehditte bulunduğu iddiasıyla, 3.5 yıla kadar hapis istemiyle dava açıldı. 
     Edinilen bilgiye göre, Ankara Cumhuriyet Başsavcı Vekili Hikmet Önen, 3 Kasım'da seçilememesinin ardından TBMM Başkanlığı'nın fezlekesini iade ettiği Genç hakkında yürüttüğü soruşturmayı tamamladı. 
     Ankara 16. Asliye Ceza Mahkemesi'ne açılan davanın iddianamesinde, Genç'in, TGRT'de yayınlanan ve Sebahattin Önkibar'ın sunduğu ''Alternatif'' programına telefonla katıldığı belirtildi. 
     Şair Nazım Hikmet'in Türk vatandaşlığı konusunun tartışıldığı programa müşteki Çay'ın da stüdyo konuğu olarak katıldığı ifade edilen iddianamede, Genç'in, ''Şimdi orada bir bakan var ama bakan mı değil mi ben kuşkuluyum. Bir de tarihçi olduğunu iddia ediyor. Tarihin T'sini bilmeyen adam... Ben sana bunun hesabını soracağım. Tarih diplomanı yırt at. Sen tarihi bilmeyen insansın...'' şeklindeki Çay'a yönelik sözlerinin, hakaret ve tehdit içerdiği kaydedildi. 
     İddianamede, Genç hakkında, Türk Ceza Kanunu'nun TCK ''hakaret ve sövme cürümleri'' başlıklı 480 1-son ve ''tehdit'' başlıklı 191. maddeleri uyarınca 6 aydan 3.5 yıla kadar hapis istendi. 
     




</TEXT>
</DOC>
