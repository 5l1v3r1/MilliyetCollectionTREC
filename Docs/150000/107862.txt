<DOC>
<DOCNO> 107862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sondun02.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek "Saddam'ın yaratılmasına ABD yardım etti" 
</HEADLINE>
<TEXT>

     Amerikan Newsweek dergisi, 1980'li yıllarda İran ile savaşan Irak'a biyolojik silah yardımı yapan ABD'nin, şimdi bu silahların geliştirilmiş türlerinin Irak'a operasyon halinde Amerikan askerlerine karşı veya bir Amerikan şehrinde kullanılmasından korktuğunu yazdı. 
     Dergi, şarbon gibi bakterileri içeren çeşitli biyolojik silahların Irak'a verildiği haberini, eski Amerikan yönetimi yetkililerine dayanarak verdi. 
     Newsweek, dönemin başkanı Ronald Reagan yönetiminin, Irak'ın biyolojik silah yapımında da kullanılabilecek bazı maddeleri Amerikalılar'dan almasına göz yumduğu iddiasında bulundu. Dergi, ABD Ticaret Bakanlığı belgelerine göre Irak'a yardımın bununla da kalmadığını ve ABD'den Iraklı yetkililere, helikopter, televizyon kameraları ve kimyasal analiz malzemelerinin de gönderildiğini kaydetti. 
     Dergideki, ''Saddam'ın yaratılmasına nasıl yardım ettik '' başlıklı yazıda, ABD'nin uydu görüntüleri aracılığıyla Irak lideri Saddam Hüseyin'in İran askerlerine karşı kimyasal silahlar kullandığını bildiği belirtildi. Dergi, ''Saddam, Iraklı Kürt sivilleri hardal gazı ve sarin atarak öldürdüğü zaman Reagan yönetiminin ilk önce İran'ı suçlama yoluna gittiğine'' de işaret etti. 
     
     SADDAM'DAN BİYOLOJİK ŞANTAJ GELEBİLİR 
     Newsweek, Saddam rejimini devirme hazırlıklarını sürdüren ABD Başkanı George W. Bush yönetiminin, bir taraftan da, Saddam'ın elindeki kitle imha silahlarını Amerikan askerlerine karşı kullanmasından endişe ettiğini kaydetti. 
     Dergi, ABD Irak'ı işgal ettiği anda Saddam'ın, çiçek ve şarbon benzeri biyolojik silahları bir Amerikan şehrinde kullanma şantajını yapabileceğinden endişe edildiğine dikkati çekti. 
     





</TEXT>
</DOC>
