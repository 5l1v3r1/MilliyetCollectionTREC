<DOC>
<DOCNO> 141625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/yazar/dundar.html </URL>
<DATE> 2003/03/09/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Önce leylekleri vurdular 
</HEADLINE>
<TEXT>

     Buradan kovuyorlar. 
     Doğal Hayatı Koruma Derneği "Yapmayın" demek için başvurmuş incirlik komutanlığına... 
     Ama nafile... 
     Tüyden kanatlıların ölmesi gerek, çelik kanatlılar uçabilsin diye semada... 
     
     O kuşlar ki seyyahıydı bu toprakların daha bizler gelmeden... 
     Asırlarca kuşbakışı bakarak gelip geçtiler göç yolları üstünden... 
     Üveyikler nesillerce uçtu, manyetik alanların çekişini tüylü karınlarında hissederek... 
     Sığacıklar göçtü karla kaplı diyarlardan, ılık hava akımlarının sırtına binerek... 
     Ebabiller, yalıçapkınları, ipekkuyruklar, baştankaralar, kah güneşin boyunu, kah samanyolunu gözleyerek, nehirlerle, sıradağları izleyerek baharın ülkesine doğru kanat çırptılar. 
     Göçün seyrüsefer haritaları gösteriyor ki Anadolu, müşfik bir kervansaray gibi, bu kanatlı muhacirlere de kol kanat germiş, ev sahipliği yapagelmiştir, kim bilir nicedir. 
     Bir ağaç dalında ispinozları doyurmuş, kuşluklarda ibibikler uyutmuş ve türküler yakmıştır turnaların ardı sıra... 
     
     Şimdi belki de asırlardır ilk kez, çalı çırpıdan koltuklar yerine, cana kıyan korkuluklar karşılıyor onları... 
     "Leyleği havada görmeyi" seyahat alameti sayan bir toplum, ilk kez şefkat yerine garez sunuyor küçük konuklarına... yem yerine kurşun atıyor. 
     Savaş, korkuyor kazlardan, kuğulardan, bülbüllerden, ille güvercinlerden... 
     Çünkü göğün bedevileri, bi çare bir halkın kanatlı kalkanları gibi ölümüne dalıp gagalıyor cenk motorlarını... 
     V şeklinde dizilip barışın zafer alameti gibi uçuyor gök kubbede... 
     Uğursuz bir harbin intihar tugayları ve ilk kurbanları oluyor. 
     
     Bir avuç "kuşsever", bunca "kuşsavar"a karşı ne yapabilir ki 
     Biraz inançlı olduklarını bilsem, kutsal kitaptan hadisler okurdum onlara... 
     Süleyman’ın hizmetine verilmiş "kuştan askerler"in öyküsünü anlatırdım. 
     "Kuşlardan bir orduyu tek sıra halinde zulmün üstüne kanatlandıran Rahman’ın hikmeti"nden dem vururdum. 
     Rab’bin, fil sahiplerini, kuş sürülerinin attığı kızgın taşlarla devirişini ve nihayette hepsini başı koparılmış ekin saplarına çevirişini hikaye ederdim Meryemoğullarına... 
     Yok, tarih kitaplarına inanıyorlarsa, kutsal kitaplardan çok uçaklar çocukları bombalasın diye kuşların kurşunlanmasının medeniyet tarihindeki yerini tartışırdım. 
     Yıllarca göz nuru dökerek göçmen kuşların güzergahlarını araştıran ornitologlarla buluştururdum onları... 
     Kuşdili konuştururdum. 
     
     Ama boş lafın vakti geçti cemre suya, kor havaya düştü. 
     Isındı ortalık... 
     İlkin leylekleri kurşunluyorlar Mezopotamya’da... 
     İhtimal ki leyleklerden sonra sıra sivillere gelecek, gezgin kuşlar ise yaralı mülteci sürüleri gibi kaçışıp asırlık göç yollarını değiştirecek. 
     Göçecek başka yollar, uçacak yeni semalar, sığınacak farklı limanlar arayacaklar. 
     Ama korkarım, hayvanlığı onlardan iyi bilen bu kavmi hiç bağışlamayacaklar. 
     
     







Düttürü, düttürü, düttürü, düt... 


Falımızda ne var 


Yakış Kasten beklemiyoruz 


Savaşla daldan dala... 


Kurbağanın gözleri 


Önce leylekleri vurdular 


Askerden sonra polis de... 


Bir yanlış mı var Önce aynaya bak 


"Havada Bulut"u seyrederken 


Pascal bizi diskoya götür 


Unilever’in CEO’sundan kriz ürünleri 


Kadınlar için bir hediye 


Babacan ile Derviş, umutlarla kaygılar 


"Taktak" ve "Zonaro" sergileri Beyoğlu’nda 


Mennan Usta kazandı Türkiye de kazanabilir 


</TEXT>
</DOC>
