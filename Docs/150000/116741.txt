<DOC>
<DOCNO> 116741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur05.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömer İzgi Eleman alma ihtiyacı duydum... 
</HEADLINE>
<TEXT>

     TBMM Başkanı Ömer İzgi, göreve geldiği günden beri personel sayısını arttırmamak için herhangi bir tasarrufta bulunmadığını, ancak Meclis'in İstanbul'daki birimleri için hizmetli olarak görev yapmak üzere eleman aldığını söyledi. 
     İzgi, eşi Aysel İzgi ve kızı Ege ile birlikte oyunu TED Vakfı Lisesi'nde 2357 numaralı sandıkta kullandı. Oyunu atarken ''hayırlı olsun'' dileğinde bulunan İzgi, daha sonra gazetecilerin sorularını yanıtladı. 
     İzgi, ''Giderayak TBMM'ye eleman aldınız mı Kaç eleman aldınız, buna niye gerek duydunuz '' sorusunu yanıtlarken, TBMM'ye eleman alma ihtiyacı duyduğunu belirterek, göreve geldiği günden bu yana personel sayısını arttırmamak amacıyla herhangi bir tasarrufta bulunmadığını söyledi. 
     Boşalan bazı unvanlı kadrolar için eleman alınması gerektiğini kaydeden İzgi, ''TBMM'de bulabiliyorsak içeriden, bulamıyorsak dışarıdan getirdik. Meclis'in daha iyi yönetilmesi için çaba sarfettik'' dedi. 
     Kısa bir süre önce İstanbul'a gittiğini ve buradaki kasırları ziyaret ettiğini anlatan İzgi, şunları kaydetti 
     ''Bir gün önce haber vermeme ve saat 09.00'da geleceğim dememe rağmen, halka da kahvaltı veren bir kasırda saat 10.00'a kadar hizmetliler gelip de masayı bile düzenleyemediler. Burada görevlilerle, yöneticilerle bir toplantı yaptım, 'elemanımız yok' dediler. Alınan personel daha çok lise, üniversite mezunu olarak geçici işçi statüsünde olsa bile, bunlar ne çay getirip götürmede ne temizlikte faydalı olabiliyorlar. Bu nedenle ilkokul ve ortaokul mezunu olanlar arasında bu hizmeti yapmak için eleman alındı.'' İzgi, söylendiği gibi 70 değil, 35 kişi alındığını belirterek, ayrıca Ankara'ya da 10 kişi alındığını bildirdi. 
     
     ''AYAKYOLU TEMİZLEYİCİLERİ BULUNMUYOR'' 
     Norm kadro çalışması yapıldığını, erken seçim ve yoğun faaliyetler arasından fırsat bulunup yapılabilmesi halinde bu sorunların giderilebileceğini belirten İzgi, ''Af buyurun, ayakyolu temizleyicileri bulamıyorsunuz. Onun için ben onlara yüzde 15 fazla zam verdim'' diye konuştu. 
     Personel alımına henüz imza atmadığını, tasarı halinde olduğuna işaret eden İzgi, ''Ne zaman imzalayacaksınız '' sorusu üzerine, ''İmzalarız daha vakit var'' karşılığını verdi. İzgi, TBMM'deki kalitenin korunması gerektiğini vurguladı. 
     İzgi ve eşi Aysel İzgi, oyunu kullanırken sıraya girmek istediler. Sırada bulunan ve İzgi çiftinin arkadaşı olan bir kişi, kendi sırasını onlara verdi. 
     İzgi, oyunu kullandıktan sonra eline çıkmayan boya sürmek isteyen görevliye, 'Benim tırnağıma sürme çünkü çıkmıyor. Biraz üstüne sürün lütfen'' dedi. 
     





</TEXT>
</DOC>
