<DOC>
<DOCNO> 113319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur06.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson Kürt anayasasına onay vermedik 
</HEADLINE>
<TEXT>

     ABD Büyükelçisi Robert Pearson, Kuzey Irak Parlamentosu'un yeniden toplanmasının bölgede uzlaşma sağlanması açısından önem taşıdığını savunurken, "ABD, hiç bir şekilde anayasa olabilecek bir belgeye onay vermiş değildir" dedi. 
     Avrasya Stratejik Araştırmalar Merkmezi'nin ASAM Ankara'da düzenlediği 3'üncü Doğu Akdeniz'in Güvenliği Konferansı'nda konuşan Pearson, Irak'ın BM kararlarına uymadığını, kitle imha silahlarını bulundurduğunu öne sürdü. Irak'ın silahsızlanması durumunda savaş olasılığının ortadan kalkacağını kaydeden Pearson, aksi halde Irak'ın tehhlike oluşturmaya devam edeceğini savundu. 
     Pearson, Irak'ın komşuları vurabilecek silahları olduğunu, her zaman kendi vatandaşlarını feda etmeye hazır olduğunu da kaydetti. Pearson, Irak'ı etnik temizliğini uygulamakla da suçladı. 
     Pearson, Türkiye'nin Irak yüzünden çok acı çektiğini, Irak'ın Türkiye'nin daha iyi bir geleceğini kurmasını engellediğini de öne sürdü. 
     Pearson, Irak konusunda zor bir durumda olduğunu anladıklarını, Türkiye ile diyaloğu sürdürdüklerini belirterek "Çünkü Türkiye bizim stratejik ortağımızdır ve Türkiye'nin değerlendirmeleri bizim için çok değerli olacak" dedi. 
     Kuzey Irak'daki duruma da değinen Pearson, ABD, Türkiye ve İngiltere'nin KDP ve KYB'yi bir araya getirmek için uğraştıklarını, Kuzey Irak Parlamentosunun yeniden toplanmasının bölgedeki uzlaşma açısından önem taşıdığını savundu. Buna karşın, herhangi bir grubun tek başına belirleyici bir rol oynamayacağını de belirten Pearson, "ABD hiç bir biçimde anayasa olabilecek bir belgeye onay vermiş değildir. Bu konuda yetkimiz yok" diye konuştu. 
     ABD'nin Irak konusunda şeffaf bir politika izlediğini savunan Pearson, Irak'ın tüm halklarının tek bir ülkenin vatandaşları olması gerektiğini söyledi. Pearson, Irak sorununun çözümlenmesi halinde Türkmenlerin durumunun iyileşeceğini savunarak "Türkmenlerin baskı altında olmasından Bağdat sorumludur çünkü Türkmenlerin çoğu, Bağdat'ın kontrolündeki bölgede yaşamaktadır" dedi. 
     





</TEXT>
</DOC>
