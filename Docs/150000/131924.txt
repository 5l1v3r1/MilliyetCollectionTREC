<DOC>
<DOCNO> 131924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/spor/spo02.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
FENERBAHÇE’DE BEYAZ SAYFA 
</HEADLINE>
<TEXT>

Sarı-Lacivertli takım Oğuz Çetin yönetiminde yeni bir kimliğe büründü. Bilimsel çalışmalar, sistem değişikliği, arkadaşlığın ön plana çıkması dikkat çekti ancak Beşiktaş derbisi tam bir sırat köprüsü 
     YUSUF KOBAL 

     Sorunlar aşıldı 
     FENERBAHÇE, Antalya kampında bir geçiş dönemi yaşadı. Takımın sahaya dizilişi tamamen değişti. Oğuz Çetin, öncelikle gol yememenin yollarını aradı. Hazırlık maçlarında üst üste yenilgiler gelse de bu kimsenin moralini bozmadı. Sarı - Lacivertli ekipte göze batan en önemli unsur, tamamen bilimsel bir çalışma programının uygulanmasıydı. Marrone’nin gelişi ile kondisyon ve dayanıklılık yönünden önemli bir sorun da aşıldı. Sezon başı yapılması gereken bu tarz ağır yükleme, daha çok koşan Fenerbahçe’yi yaratacak. 
     
     Bes güven verdi 
     REVİVO ve Rapajc’in ayrılmaları, Ortega’nın suratı asık bir şekilde kampa katılması, Fenerbahçe’deki diğer oyuncuları fazla etkilemedi. Yeni transferler Bes ile Erhan da kısa sürede yeni arkadaşlarına alıştı. Özellikle Rus oyuncunun fizik gücü, uzun süredir yırtıcı bir santrfor arayan Fenerbahçeliler’in yüzünü güldürdü. Şimdi gözler Beşiktaş derbisinde. Bu maçın kaybedilmesi uzun zaman sonra oluşan iyimser havayı bozabilir. Takımdaki herkes bu gerçeğin bilincinde görünüyor. 
     
Emanetini geri aldı      SARI - Lacivertli takımda kaleci krizi Rüştü’nün dün resmen işbaşı yapması ile sona erdi. Hazırlık maçlarında Oğuz ile Volkan’ın yaptığı hatalar nedeniyle paniğe giren Fenerbahçe teknik heyeti, milli kalecinin tam kapasite ile göreve dönmesi üzerine rahat bir nefes aldı. Rüştü’nün, Beşiktaş derbisinde kesinlikle oynayacağı açıklandı. 
     KULÜP doktoru İsmail Başöz dün sakatlarla ilgili bilgi verirken, İsmail ve Serhat dışındaki tüm oyuncuların 2 Şubat’a kadar hazır olacaklarını belirtti. Başöz, "Yusuf’un şikayetleri minimuma indi. Mirkoviç’in takım çalışmasında eksikleri var. Johnson ile Steviç’in küçük problemleri bulunuyor. Mustafa’nın dizindeki şişlik de azalıyor" dedi. 
     

</TEXT>
</DOC>
