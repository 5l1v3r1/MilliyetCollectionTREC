<DOC>
<DOCNO> 113207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/yasam/yas04.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan sapığı’nın hafta sonu tatili bitti 
</HEADLINE>
<TEXT>

İki gün dinlenen Amerikan sapığı’, pazartesi günü cinayetlere başladı Keskin nişancı değil’ yorumlarını ise son kurbanını da kafasından vurarak tekzip etti 
     SEMA EMİROĞLU New York 

     ABD’nin başkenti Washington ve banliyölerinde dehşet saçan keskin nişancı katil, 84 saatlik bir aradan sonra kanlı eylemlerine yine başladı. Katil, Virginia’daki "Home Depot" alışveriş merkezinin park yerinde bir kadını kafasından tek kurşunla vurarak öldürdü. 
     Önceki gece saat 21.15 sıralarında meydana gelen cinayetin ardından rastgele hedefler seçen katili yakalamak için polis, Falls Church bölgesindeki çevre yolları kapatılırken, olay yerinden kaçarken görülen beyaz Chevy Astro mini karavanın peşine düştü. 
     
     Koruyucu Melekler’ görevde 
     Aynı araç, 2 Ekim’den bu yana Washington bölgesinde daha önce düzenlenen 10 saldırının yapıldığı yerlerin bazılarında da görülmüştü. Son kurbanla birlikte, şu ana kadar öldürülenlerin sayısı 9’u bulurken, saldırılarda 2 kişi ağır yaralandı. 
     Bu arada katilin cinayetlerini daha çok benzin istasyonlarında işlemesi yüzünden, "Koruyucu Melekler" adlı gönüllü bir örgüt, banliyö ve otoyollardaki benzinliklerde, düşük bir ücret karşılığı müşterilerin depolarını doldurma işini üstleniyor. 
     Bazı sürücülerin, benzin doldururken çelik yelek taktıkları da görüldü. 
     Bu arada son cinayet, medyada da büyük tartışmaya neden oldu. ABC televizyonunun, "Polis şüpheliyi yakaladı, sorguluyor" haberinin hemen ardından, basını takip ettiği zannedilen katilin, "Beni yakalayamadınız" mesajı vermek için bir kişiyi daha vurduğu iddia edildi. 
     
     Suçlu medya mı 
     Ayrıca televizyonlara çıkan uzmanların, "Bu adam aslında keskin nişancı değil. Keskin nişancılar kafadan vurur" sözleri üzerine, ilk kurbanlarını göğsünden vuran katilin, daha sonra kurbanlarını kafadan vurmaya başladığı belirtilirken son kurbanın da kafasından vurularak öldürülmesine dikkat çekildi. 
     Jane’s Information Group yazarlarından silah ve taktik uzmanı Charles Cutshaw, televizyonlarda da yayınlanan bir yorumunda "Bu herif işini iyi yapıyor ancak nişancı olarak değil" demesinin katilin kurbanlarını daha iyi hedeflemeye teşvik ettiği yorumları yapılıyor. 
     Cutshaw bir röportajında Amerikan sapığıyla ilgili olarak şunları söylemişti "100 metreden vurmak birşey değil. Ancak iyi bir taktisyen. Eylem yerini günler öncesinden seçtiğine inanıyorum. Bu yerde keşif yapıyor, gizleneceği yeri seçiyor. Kaçış rotasını çiziyor. Ve ardından eylemini gerçekleştiriyor." 
     



 YAŞAM 


















</TEXT>
</DOC>
