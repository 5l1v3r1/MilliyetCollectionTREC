<DOC>
<DOCNO> 136315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sondun04.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon "İnsanlar Fransa'dan sıkıldı" 
</HEADLINE>
<TEXT>

     ABD Savunma Bakanlığı Pentagon'un baş danışmanı Richard Perle, Türkiye'nin savunmasını veto eden Fransa'nın, NATO'nun askeri kanadına otomatikmen üye olmadığını hatırlatarak, ''Son tutumundan sonra Fransa'nın NATO'daki bu konumuna artık hoşgörü gösterilmeyebilir'' dedi. 
     Perle, CNN televizyonunda gazeteci Lou Dobbs'ın ''Money Line'' programına katıldı. Perle, ''Fransa'nın, Türkiye'ye NATO savunması konusundaki tutumu anlaşılmaz. NATO ittifakı, ortak savunma üzerine kurulu. Hem Fransa gibi, askeri yapıya katılmadan dışarıda otur, hem hiçbir sorumluluk kabul etme, sonra da veto gücünü kullan. Bu kabul edilemez. NATO'da bunun çaresine bakmak için başka yollar da var'' diye konuştu. 
     ABD'nin eski savunma bakan yardımcılarından Perle, NATO ittifakının, Fransa, Almanya ve Belçika'nın yaklaşımından olumsuz etkilendiğini belirterek, yakında hem Fransa'nın durumu, hem de NATO'nun yapısı bakımından çok temel değişiklikler olmasının beklediğini söyledi. 
     Perle, ''Örneğin, Fransa'nın NATO'da askeri yapıya katılmayan durumunu daha fazla hoşgörüyle karşılamayabiliriz. Çünkü insanlar artık Fransa'dan sıkılmaya başladı'' dedi. 
     ABD'de, Irak lideri Saddam Hüseyin rejiminin devrilmesi çabalarının başını çeken ''şahinlerden'' olarak bilinen Perle, Irak savaşına karşı çıktıkları için Fransa ve Almanya'yı sürekli eleştiriyor. 
     





</TEXT>
</DOC>
