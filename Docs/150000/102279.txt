<DOC>
<DOCNO> 102279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur06.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye ve Topkapı'da iki ayrı kazada üç kişi öldü... 
</HEADLINE>
<TEXT>

     Ümraniye ve Topkapı'da meydana gelen 2 ayrı trafik kazasında 3 kişi öldü, 2 kişi yaralandı. 
     TEM Otoyolu'nun Ümraniye mevkiinde gece saatlerinde meydana gelen kazada, İnegöl'den aldığı mobilya malzemelerini İstanbul'a getiren 16 Y 2282 plakalı kamyon, aynı yöne giden Hüseyin Parlatır'ın kullandığı 34 F 2093 plakalı bir başka kamyona arkadan çarptı. 
     Kazada, çarpan kamyonun sürücüsü ve yanında bulunan bir arkadaşı aracın içinde sıkışırken, şoför kabini alev alarak yanmaya başladı. Büyüyen alevler kısa sürede kamyonun kasasına da sıçrayarak, burada bulunan mobilya malzemelerinin tutuşmasına neden oldu. 
     İtfaiye ekiplerinin müdahale ettiği yangında, kimlikleri henüz belirlenemeyen sürücü ve yanındaki arkadaşı yanarak öldü. 
     Olayda hafif şekilde yaralanan diğer kamyonun sürücüsü Parlatır ise Haydarpaşa Numune Hastanesi'nde tedavi altına alındı. 
     Bu arada, Topkapı'dan Avcılar yönüne giden Aydın Genç'in kullandığı 34 UJ 2247 plakalı otomobil, E-5 Karayolu Cevizlibağ mevkiinde, yolun karşısına geçmeye çalışan Yılmaz Tetik'e 46 çarptı. 
     Kazada Tetik olay yerinde ölürken, bu kişiye yardım etmeye gelen İsmail Damar'a da plakası henüz belirlenemeyen başka bir otomobil çarptı. 
     Hafif yaralanan Damar, Haseki Eğitim ve Araştırma Hastanesi'ne kaldırıldı. 
     





</TEXT>
</DOC>
