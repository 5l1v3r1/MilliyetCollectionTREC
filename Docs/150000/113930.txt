<DOC>
<DOCNO> 113930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sontur11.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Tecavüzcüyle mutluluk" dileyen YTP'li Alphan'ın sitesi hack'lendi 
</HEADLINE>
<TEXT>

     Bir süre önce kişisel internet sitesine e-posta gönderip, küskün milletvekillerini eleştiren vatandaşlara, "Meclis'e yeni gelecek tecavüzcü, hırsız, katil adaylarınızla mutlu olursunuz inşallah" temennisinde bulunan YTP Amasya Milletvekili Gönül Saray Alphan, hackerlerin protestosuna hedef oldu. 
     Alphan'ın kişisel sitesinde bulunan ve sözkonusu ifadelerin yeraldığı bölüm bilgisayar hackerleri tarafından silindi. Hackerler siteye milletvekilinin sözlerini protesto da ettiler. 
     Alphan, bu gelişmeden sonra internet sitesine açılışta otomatik olarak izlenebilen, "Tartışmaya ve demokrasiye tahammülü olmayan kişilerce Sanal Meclis'in' veritabanı sabote edilmiştir. Son üç ayın verisinin kurtarılma çalışmaları devam etmektedir. En kısa zamanda tekrar birlikte olmak dileğiyle" biçiminde bir mesaj yerleştirdi. 
     Seçimin iptali için öncülük eden Alphan, internet sitesine vatandaşların, "Kimsiniz, nesiniz, değeriniz ve başarılarınız nedir, Millet sizi daha şimdiden sandığa gömdü, bir kere seçtik diye sırtımızdan inmeyecek misiniz İşgalciler bile bu ülke insanıyla bu kadar oynamazdı" gibi eleştiri ve sorulara verdiği bir yanıtla kamuoyunun büyük tepkisini çekmişti. 
     Saray, kendisini eleştirenlere, "Tecavüzcü, darpçı, hırsız ve katil çok aday varmış. Liderlerin saptadığı bu adaylarınızla mutlu olusunuz inşallah" temennisinde bulunmuştu. 
     





</TEXT>
</DOC>
