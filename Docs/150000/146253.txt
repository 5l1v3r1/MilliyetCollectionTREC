<DOC>
<DOCNO> 146253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur22.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş karşıtı eyleme polis müdahalesi... 
</HEADLINE>
<TEXT>

     Taksim'de savaş karşıtı gösteri yapmak isteyen gruba müdahale eden polis, cop ve gözyaşartıcı gaz ile renkli boya kullandı. 
     Halkevleri üyesi olduklarını belirten yaklaşık 150 kişi, Galatasaray Lisesi önünde toplanarak, İstiklal Caddesi'nden Taksim Meydanı'na yürüyüşe geçti. 
     Savaş karşıtı slogan atan grubun önü, cadde üzerinde polis ekiplerince kesildi. Polis, ''dağılmaları'' yönündeki uyarıya rağmen slogan atmayı sürdüren gruba cop, gözyaşartıcı gaz ve renkli boya kullanarak müdahale etti. 
     Bu sırada gruptan bazı kişilerin, ellerindeki pankart ve dövizlerin sopalarını kullanarak karşı koydukları görüldü. 
     Müdahale sonrası ara sokaklar ile çevredeki pasaj ve dükkanlara kaçan göstericiler de, üzerlerindeki kırmızı renkli boya nedeniyle fark edilip gözaltına alındı. 
     Bazı göstericilerin gözaltına alınmamak için direndikleri ve kendilerini yere bırakınca sürüklendikleri görüldü. 
     Cadde üzerindeki bazı esnaf da olay sırasında kepenklerini kapattı. 
     




</TEXT>
</DOC>
