<DOC>
<DOCNO> 118118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sontur01.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk, yurt genelinde törenlerle anıldı... 
</HEADLINE>
<TEXT>

     Büyük Önder Mustafa Kemal Atatürk, ölümünün 64. yılında yurt genelinde törenlerle anıldı. 
     İstanbul'daki anma töreni Taksim Cumhuriyet Anıtı'nda yapıldı. İstanbul Valisi Erol Çakır, 1. Ordu Komutanı Orgeneral Çetin Doğan ve Büyükşehir Belediye Başkanı Ali Müfit Gürtuna'nın anıta çelenk bırakmasıyla başlayan törende, daha sonra saygı duruşunda bulunuldu ve İstiklal Marşı okundu. 
     Tören, Vali Çakır'ın anıt özel defterini imzalamasıyla sona erdi. 
     
     

     Adana'da, Atatürk Parkı'ndaki Atatürk Anıtı'nda düzenlenen anma töreninde, çelenkler konularak saygı duruşunda bulunuldu. Daha sonra İstiklal Marşı eşliğinde göndere çekilen bayrak, yarıya indirildi. Saat 09.05'de, Sivil Savunma Müdürlüğü sirenleri ile motorlu araçlar klaksonlarını çalarak anma törenine katıldılar. 
     Törene, Adana Valisi Oğuz Kağan Köksal, 6. Kolordu Komutanı Korgeneral Hayrettin Uzun, Adana Büyükşehir Belediye Başkanı Aytaç Durak, bazı milletvekilleri, öğrenciler, askeri ve mülki erkanın yanı sıra vatandaşlar katıldı. 
     
     BURSA 

     Bursa Cumhuriyet Meydanı'ndaki Atatürk Anıtı önünde düzenlenen tören, Ulu Önder'in ebediyete intikal ettiği saat olan 09.05'te çelenk bırakılmasıyla başladı. Anma töreni, saygı duruşunun ardından okunan İstiklal Marşı ile sona erdi. 
     Törene, Vali Ali Fuat Güven, Garnizon Komutanı Tuğgeneral Levent Ersöz, Emniyet Müdürü Reşat Altay, siyasi partilerin ve sivil toplum örgütlerinin temsilcileri ile çok sayıda vatandaş katıldı. 
     
     MERSİN 

     Mersin Cumhuriyet Meydanı'nda düzenlenen törende, Atatürk Anıtı'na çelenklerin sunulmasının ardından 2 dakikalık saygı duruşunda bulunuldu ve İstiklal Marşı eşliğinde bayraklar yarıya indirildi. 
     Mersin Valisi Akif Tığ, şeref defterini imzalamasının ardından yaptığı konuşmada, Türk Milleti'nin Ulu Önder'in ilke ve inkılaplarına bağlı kalarak, birlik ve beraberlik şuuru içinde çağdaş uygarlık yolundan sapmadan adım adım yürüdüğünü söyledi. 
     Törene, Akdeniz Bölge ve Garnizon Komutanı Tuğamiral Hasan Hoşgit, Büyükşehir Belediye Başkan Vekili Erol Ertan, askeri ve mülki erkanın yanı sıra çok sayıda öğrenci ve vatandaş katıldı. 
     Daha sonra Mersin Kültür Merkezi'nde devam eden törende, ressam Nazan Kundak tarafından hazırlanan ''Atatürk Resimleri ve Yağlı Boya Portreleri Sergisi'' açıldı, Fevzi Eryılmaz tarafından ''Atatürk'' konulu slayt gösterisi yapıldı. 
     Deniz Kurmay Albay Sedat Oduncu tarafından ''Atatürk'ün Askeri Kişiliği'', Doç.Dr.Nükhet Adıyeke tarafından da ''Atatürkçülük ve Çağdaşlaşma'' başlıklı sunum gerçekleştirildi. 
     
     KAYSERİ 

     Cumhuriyet Meydanı'nda düzenlenen törende, Kayseri Valisi Nihat Canpolat, Garnizon Komutanı Tümgeneral Hindal Çekiç, Büyükşehir Belediye Başkanı Mehmet Özhaseki'nin Atatürk Anıtı'na çelenk koymasının ardından, saygı duruşunda bulunulup İstiklal Marşı okundu. 
     Anma programı daha sonra Şehir Tiyatrosu'nda düzenlenen törenle devam etti. 
     Jandarma Kurmay Binbaşı Ertan Altınoluk, burada ''Atatürk'ün Askeri Kişiliği'' konulu konuşma yaptı. Atatürk'ün askeri alandaki dehasının tüm dünya ülkelerinin takdirini kazandığını belirten Altınoluk, Atatürk'ün bu alandaki tesbitlerinin günümüzde bile geçerli olduğunu ve Türk Ordusu'na ışık tuttuğunu söyledi. 
     Konuşmaların ardından, Sümer Lisesi öğrencileri tarafından hazırlanan ''Ölmez Atatürk'' isimli tiyatro gösterisi sunuldu. Mustafa Kemal Atatürk'ün sıkıntılı dönemlerde Türk milletinin umut kaynağı oluşunun anlatıldığı oyun sırasında zaman zaman duygulu anlar yaşandı. 
     
     İZMİT 

     İzmit'teki tören, Kocaeli Valisi Erdal Ata, İzmit Büyükşehir Belediye Başkan Vekili Kadri Veziroğlu, 15. Kolordu Komutanı Korgeneral Ayhan Taş ile çeşitli kurum ve kuruluşların temsilcilerinin katılımıyla vilayet önünde yapıldı. 
     Anıta çelenk koyan protokol, saat 09.05'te sirenlerin çalmasıyla birlikte 2 dakika saygı duruşunda bulundu. Tören, İstiklal Marşı'nın okunmasıyla sona erdi. 
     Bu arada, İzmit'te Süleyman Demirel Kültür Merkezi ve Adapazarı'nda ise Abasıyanık Sanat Merkezi'nde anma toplantıları yapılıyor. 
     
     SAMSUN 

     Samsun Valisi Muammer Güler, Garnizon Konutanı Tümgeneral Kerim Şahin ve Büyükşehir Belediye Başkanı Yusuf Ziya Yılmaz'ın Atatürk Anıtı'na çelenk bırakmasıyla başlayan törende, daha sonra saygı duruşunda bulunuldu ve İstiklal Marşı okundu. 
     Bu arada, Atatürk Kültür Merkezi'nde Samsun Valiliği'nce ''10 kasım ve Atatürk'' konulu konferans düzenledi. 
     
     ADAPAZARI 

     Adapazarı'ndaki tören Valilik önünde yapıldı. Sakarya Valisi M. Cahit Kıraç, Garnizon Komutanı Tuğgeneral Faruk Oktay Memioğlu, Adapazarı Büyükşehir Belediye Başkanı Aziz Duran, askeri ve sivil erkan, anıta çelenk koyup, sirenlerin çalmasıyla 2 dakika saygı duruşunda bulundu. Buradaki tören İstiklal Marşı okunmasıyla sona erdi. 
     
     EDİRNE 

     Edirne Valisi Fahri Yücel, 54. Mekanize Tümen Komutanı Tümgeneral Behzat Balta ve Edirne Belediye Bakanı Cengiz Varnatopu'nun anıta çelenk koymasıyla başlayan törende, daha sonra saygı duruşunda bulunuldu ve İstiklal Marşı okundu. 
     Atatürk Anıtı önündeki tören Vali Yücel'in anıt özel defterini imzalamasıyla sona erdi. 
     Törene katılan heyet Atatürk Anıtı önündeki törenin ardından Edirne Belediye Binası'ndaki Atatürk'ün Odası'nı ziyaret ettiler. Atatürk'ün Edirne'ye geldiğinde kaldığı odada, Atatürk'ün kullandığı çeşitli eşyalar bulunuyor. 
     Edirne'deki törenlere, Halk Eğitim Merkezi Salonu'nda Milli Eğitim Müdürlüğü'nce hazırlanan programla devam edildi. 
     
     ESKİŞEHİR 

     Eskişehir Valilik Meydanı'nda Vali Sami Sönmez, 1. Hava Taktik Komutanı Korgenarel Faruk Cömert ve Büyükşehir Belediye Başkanı Yılmaz Büyükerşen'in anıta çelenk bırakmasıyla başlayan törende, daha sonra saygı duruşunda bulunuldu ve İstiklal Marşı okundu. 
     Tören, Siyasi partiler ve sivil toplum kuruluşları temsilcilerinin anıta çelenk sunmasının ardından sona erdi. 
     
     ÇORUM 

     Çorum'da Vali Atıl Üzelgün, Garnizon Komutanı Jn. Alb. Şafak Karakoç ve Belediye Başkanı Ömer Abuhanoğlu Atatürk Anıtı'na çelenk sundu. 
     Anma törenleri, Atatürk Lisesi öğretmen ve öğrencileri tarafından hazırlanan programla devam etti. Devlet Tiyatrosu Salonu'nda gerçekleştirilen programda Jandarma Yüzbaşı Ahmet Kıraç, Atatürk'ün askeri kişiliğini anlattı. 
     Atatürk'ün yazdığı 'Hakikat Nerede' şiirinin sunulduğu program, öğrencilerin ''Mavi Gözlerin Işığında Türkiyem'' adlı oratoryo gösterisi ile sona erdi. 
     
     BOLU 

     Bolu'daki törenler, Anıtpark'ta bulunan Atatürk anıtına, çelenklerin konulması ile başladı. Törene katılanlar, saygı duruşunda bulunarak, İstiklal Marşı söylediler. Belediye Nikah Salonunda düzenlenen törende ise Bolu 2'inci Komando Tugayı Bandosu, Bolu Atatürk Lisesi öğrenci korosu ile birlikte, yanan mumlarla süslenmiş sahnede ''Atatürk Orotoryosu'' nu seslendirdi. 
     Törende, Atatürk'ün yaşamını anlatan bir sinevizyon gösterisi de yapıldı. Törenlere Bolu Valisi Mehmet Ali Türker, Belediye Başkanı Yüksel Ceylan, Bolu 2.Komando Tugay Komutanı Tuğgeneral Muzaffer Çarpan ve daire amirleri, siyasi partilerin temsilcileri ve vatandaşlar katıldılar. 
     





</TEXT>
</DOC>
