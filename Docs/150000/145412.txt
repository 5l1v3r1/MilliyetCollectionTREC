<DOC>
<DOCNO> 145412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/spor/spo03.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
HASAN'DAN 2. BARIŞ 
</HEADLINE>
<TEXT>

Fatih Terim ile arasındaki buzları eriten Hasan Şaş, şimdi de Başkan Canaydın’ın elini öpüp, gönlünü aldı. Yıldız oyuncunun bu tavrı, Sarı - Kırmızılılar’da memnunluk yarattı 
     ERHAN TELLİ 

     Gönüllerini aldı 
     "GİTTİ, gidiyor" denen Hasan Şaş, Galatasaray’daki büyüklerinin gönlünü birer birer alıyor. İmza atmadığı gerekçesiyle yönetimin hedef adamı haline gelen Sarı - Kırmızılı oyuncu, Elazığspor maçında attığı gol sonrasında Terim’in yanına gidip, aralarında birşey bulunmadığını gösterdi. Hasan, önceki akşam yapılan Zaman Gazetesi Yılın Sporcusu Ödül Töreni’nde de Başkan Özhan Canaydın’ın elini öptü. 
     
     Görüşme sezon sonu 
     HASAN’IN ılımlı tavırlarına aynı şekilde karşılık veren Galatasaray Başkanı, henüz sözleşme yenilemeyen yıldız oyuncuya yakın ilgi gösterdi. Yıldız futbolcunun bu sıcak yaklaşımı, Sarı - Kırmızılı camiada da memnunlukla karşılandı. Tüm bu iyi ilişkilere karşın, Şaş ile yine sezon sonuna kadar masaya oturulmayacağı belirtildi. Öte yandan ödül töreninde 2. Başkan Ali Dürüst’ün Lucescu ile samimiyeti de dikkat çekti. 
     
Ay - Yıldız özlemi      A Milli Takımımız’a 6 oyuncusunu vererek Türkiye’de Ay - Yıldızlı formaya en çok futbolcu veren takım olma özelliğini elinde tutan Galatasaray’da, milli takıma davet edilmeyen oyuncular büyük bir özlemle yeniden şans bekliyor. Son dönemin en golcü ismi Ümit Karan, en kısa sürede tekrar milli formaya kavuşacağına inandığını söylerken, Dünya Kupası kadrosunda bulunan genç yıldız Cihan Haspolatlı ise ayrılığın kısa süreceğini ifade etti. 
     
Toparlanma harekatıGalatasaray, 10 günlük arada eksiklerini giderecek. Terim, yeni isimlere şans verip, onları sınayacak 
     GALATASARAY Teknik Direktörü Fatih Terim, lige verilen arayı en iyi şekilde değerlendirebilmek için kolları sıvadı. 10 milli oyuncusundan yoksun olarak yaklaşık 10 günlük bir hazırlık dönemi geçirecek olan Sarı - Kırmızılılar, bu süre zarfında eksiklikleri gidererek zaaflarını giderecek. Trabzonspor ile oynanacak özel karşılaşmada yeni isimlere şans tanımayı planlayan teknik adamın, özellikle forvetiyle yakından ilgilenme olanağı bulacağı ifade edildi. 
     
Trabzon hazırlığı      ELAZIĞSPOR maçının ardından üç gün izin yapan Galatasaraylı futbolcular, cumartesi günü İsmail Gökçek’in jübilesi için karşılaşacakları Trabzonspor karşılaşmasının hazırlıklarına bugün başlıyor. Sarı - Kırmızılı ekipte milli oyuncular dışında eksik bulunmadığı ifade edildi. 
     
     


SPOR 
























</TEXT>
</DOC>
