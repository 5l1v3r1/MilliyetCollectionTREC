<DOC>
<DOCNO> 128544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko36.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı, Ersin Özince ile temerrüt faizlerini görüştü... 
</HEADLINE>
<TEXT>

     Ankara Ticaret Odası ATO Başkanı Sinan Aygün, tüketici kredi kartlarına uygulanan temerrüt gecikme faizlerinde yaşanan sorunlar konusunda, Türkiye Bankalar Birliği TBB Başkanı Ersin Özince ile görüştü. 
     Özince, Bankalar Birliği'nde gerçekleşen görüşme sonrası, A.A muhabirinin telefonda sorularını yanıtlarken, görüşmede ATO Başkanı Aygün'ün kredi kartı temerrüt faizlerinde yaşanan sorunun 2001'deki krizden kaynaklandığını dile getirip, şu anda kredi kartı temerrüt faizleriyle ilgili böyle bir sorunun söz konusu olmadığını bildirdiğini söyledi. 
     Özince, bankaların o dönemde uyguladıkları faizlerden para kazanmadığını, birçok bankanın Fon'a devredildiğini ve alınan yüksek faizlerin mevduat faizlerine yansıtıldığını hatırlattı. 
     
     ''BANKALARA TAVSİYE KARARINDA BULUNDUK'' 
     Özince, 2001 yılında yaşanan kriz sırasında, kredi kartlarına uygulanan temerrüt faizlerinin yüksek olduğunu kabul ettiğini belirtirken, bu konuda yaşanan sorunların olumlu çözümlenmesinde katkıda bulunmak amacıyla, Bankalar Birliği olarak daha önce bir tavsiye kararı aldıklarını bildirdi. 
     Söz konusu kararın kredi kartlarına uygulanacak temerrüt faizlerinin, ''cari faizlerin yüzde 50 fazlasından yüksek olamayacağı'' biçiminde olduğunu kaydeden Özince, Bankalar Birliği olarak toplumda bu konudaki yaraların iyileştirilmesi konusunda üyelerine soruna olumlu yaklaşmaları konusunda tavsiyelerde bulunduklarını anlattı. 
     Bu tavsiyeye ise olumsuz yaklaşan banka bulunmadığını ifade eden Özince, bankaların imkanları ölçüsünde borcunu ödeme niyetinde olan tüketicilere pozitif yaklaştığını dile getirdi. 
     Kredi kartı kullanımının yaygınlaşmasının iç ticarete olumlu etkide bulunduğuna dikkat çeken Ersin Özince, ''Bu konuda yapılabilecek en doğru şey, hepimizin ayağını yorganına göre uzatmasıdır. Yapılması gereken en doğru şey de vatandaşların ve kuruluşların borçlarını zamanında bankalara ödemesidir'' dedi. 
     Kredi kartlarına uygulanan temerrüt faizlerine ilişkin tüketici dernekleri ve kuruluşlarının gösterdiği tepkiyi ise olumlu karşıladıklarını vurgulayan Özince, bunun toplumun doğal bir refleksi olduğunu kaydetti. 
     
     ATO BAŞKANI AYGÜN 
     ATO Başkanı Sinan Aygün de, A.A muhabirine yaptığı açıklamada, söz konusu görüşmeden memnun ayrıldığını ve verimli bir görüşme yaptığı belirtti. 
     Aygün, kredi kartı temerrüt faizlerine ilişkin sorunun çözümlenmesiyle ilgili de, yeni bir görüş ortaya attı. 
     Sinan Aygün, kriz dönemi kredi kartı mağdurlarına da İstanbul Yaklaşımı'nın uygulanmasını beklediklerini bildirirken, görüşmeye ilişkin şu değerlendirmede bulundu 
     ''Bizim görüşümüz, temerrüt faizlerinin enflasyon oranlarına, kanuni faiz oranlarına uygun bir faiz olarak belirlenmesidir. Şu anda faizler yüzde 60-70 civarındaysa, bunun yüzde 50 fazlasının uygulanmasıyla temerrüt faizleri yaklaşık yüzde 90 ile yüzde 100'lere ulaşmış olacaktır. Bizim de ATO olarak zaten kredi kartlarına uygulanacak temerrüt faizine ilişkin istediğimiz oran budur. Sayın Özince de, kredi kartlarına uygulanacak temerrüt faizinin cari faizin yüzde 50'sinden yüksek olmamasına ilişkin aldıkları tavsiye kararıyla, zaten bizim temerrüt faizi için istediğimiz bu faiz oranına yaklaşıyor.'' Aygün, kredi kartları temerrüt faizlerinde şu anda yaşanan sorunun, 2001'deki kriz döneminden stok olarak gelen ve tüketicinin ödemekte güçlük çektiği biriken borçlar olduğuna dikkati çekti. 
     ATO Başkanı, ''Bu borç stokunun tasfiyesi için bankalardan beklentimiz, kriz döneminde uygulanan yüzde 375'leri bulan faiz oranlarını bir kenara bırakarak, bugün üzerinde birleştiğimiz yeni temerrüt faiz oranlarından bu borçların tasfiye edilmesidir'' dedi. 
     





</TEXT>
</DOC>
