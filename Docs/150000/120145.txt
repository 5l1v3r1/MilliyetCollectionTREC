<DOC>
<DOCNO> 120145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sondun03.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan ile De Soto, Kıbrıs için Lahey'de buluşuyor 
</HEADLINE>
<TEXT>

     BM Genel Sekreteri Kofi Annan, Kıbrıs Özel Temsilcisi Alvaro de Soto'yu, Kıbrıs konusunu görüşmek üzere Cuma günü yarın Lahey'e çağırdı. 
     BM sözcüsü tarafından yapılan açıklamaya göre, Annan ve de Soto bu görüşmede, Annan'ın sunduğu Kıbrıs planına işlerlik kazandırma olanaklarını tartışacaklar. 
     Sözcü, ''Genel Sekreter Annan'ın gecikme yüzünden doğmuş olan fırsatın kaçırılacağı konusunda çok kaygılı olduğunu, bu nedenle de Soto ile liderler arası müzakerelerin yeniden başlatılması sorununa nasıl bir çıkış yolu bulunacağı konusunu görüşmek istediğini'' ifade etti. 
     Annan, KKTC Cumhurbaşkanı Rauf Denktaş ve Rum yönetimi lideri Glafkos Klerides'e sunduğu plan konusunda liderlerden 18 Kasım'a kadar görüş istemiş, Klerides ve Rum tarafı Annan'a öngörülen zaman dilimi içinde cevap verirken, rahatsızlığı dolayısıyla New York'ta hastanede bulunan Denktaş, uzatma talebinde bulunmuştu. 
     Denktaş, Annan'a yolladığı mektupta, rahatsızlığı nedeniyle KKTC hükümeti, parti liderleri ve yeni kurulan Türk hükümeti ile temas yapma fırsatı bulamadığına dikkati çekmişti. 
     Annan, Kıbrıs Türk ve Rum taraflarının, 12 Aralık'taki AB Kopenhag zirvesine kadar bir noktada uzlaşmaya varmalarını sağlamaya çalışıyor. AB, aralarında Kıbrıs'ın da yer aldığı 10 ülkenin 2004 Mayıs'ında topluluğa üye olacaklarını açıklamış bulunuyor. 
     





</TEXT>
</DOC>
