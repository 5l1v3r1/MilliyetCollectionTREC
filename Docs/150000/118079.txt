<DOC>
<DOCNO> 118079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/yazar/altan.html </URL>
<DATE> 2002/11/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Davul tozları 
</HEADLINE>
<TEXT>

     Yaşı 30’dan küçük 40 milyona yakın genç, maalesef geleneklerimizden habersiz. Yüzlerce yıldan bu yana süregelmiş olan, kanalizasyonla bağlantısız ve rezervuarsız, siyah kuburlu alaturka apteshaneleri de, kuburun üstüne çömelmeden önce giyilen yüksek takunyaları da büyük aptestini yaptıktan sonra kıçını yıkamak için kullanılan apteshane ibriklerini de, sağ elinde ibrik, sol elinle yıkadığın yeri kurulamak için, ibriği bıraktıktan sonra, yan duvarda asılı duran kendine ait taharet mendilini nasıl kullanacağını da unutmuş görünüyorlar... 
     Oysa bunlar bizim yüz yıllarca sürmüş olan geleneklerimiz. Tarihsel kimliğimiz bu geleneklerimizde saklı. 
     
     Ünlü "ibrikçi başı" fıkraları da, bu geleneklerimizden çiçeklenerek yansıtıyor psiko - sosyolojik portremizi... 
     Yenicami’nin apteshaneleri gelene geçene de açıktı. Apteshanelerin yakınında, bir ibrikçi başı otururdu önünde sıra sıra küçük ibriklerin durduğu... 
     Büyük aptestini yapacaksan, ibrikçi başıya bir 5 kuruş vererek, bir ibrik alır öyle girerdin Yenicami helalarına... 
     
     İbrikçi başılardan biri, "emir veren üst düzey bir yönetici olma" özlemiyle, eğilip ibrik almaya kalkan her kişiye, sertçe 
     - Bırak onu, şu yandakini al, komutunu verirmiş. 
     - ... 
     - Onu bırak, ötekini al... 
     - ... 
     - Şu gösterdiğimi al, onu bırak... 
     
     Kamu görevlilerinin, siyasal nutuklarda "vatandaş" oldukları iddia edilen "kul yığınları"na 
     - Bugün git, yarın gel, otoritesi uyguladıkları dönemlerde, ak sakallı, bir eli bastonlu, bir eli tespihli bilge kişiler 
     - Bunların hepsi ibrikçi başı oldu, derlerdi. 
     
     Beş yıldızlı turistik otellerde de, geleneklerimize uygun alaturka apteshane düzenlerinin kurulması ola ki turistlerin daha çok ilgisini çeker. Böylece hem onlara tahareti öğretmiş oluruz hem kaybolmaya yüz tutmuş olan takunyacılık yeniden canlanır... 
     Otellerin lokantalarında da, ortaya bir sini tepeleme pilav konur. Turistler, önlerindeki tahta kaşıklarla aynı siniden yerler akşam yemeklerini... 
     Fena mı olur yani 
     Hele bir de turistik otellerin pencerelerine, geleneksel kafeslerimiz konursa... 
     
     Bütün bunlar yemekten sonra pop müziği dinlemeye de engel değildir yerel gelenekleri merak eden turist hanımlar için, 5 no.lu gaz lambaları ışığında, dantel örmeye de... 
     Eski dönemlere özlem duyan hanım vatandaşlar da, otellerdeki gaz lambaları dibinde, Güzide Sabri’nin "Ölmüş bir kadının evrakı - ı metrukesi"ni okuyabilirler... 
     
     Geleneklere sadakat böyle olur efendim. Öyle değil mi efendim Gayet tabii efendim. Yerden göğe haklısınız efendim... 
     Kusura bakmayın çocukluğumuzdan arta kalmış anıların gölgesinde, azıcılık şakalaşalım, dalgamızı geçelim azıcık dedik... 
     
     Kimbilir Bitlis köylerindeki evlere ne zaman girecek bilgisayar 
     Göztepe’ye elektrik 1934’te yarım yamalak gelebilmişti. Kars’a kadar gitmesi neredeyse 50 yıl aldı... 
     Oysa "çağdaş olma" insan hayatını kolaylaştıran, çağın tüm teknolojisinden hem alabildiğine yararlanma, hem de ona yeni katkılar yapma, demektir. 
     
     Bizim çağdaşlaşma edebiyatımız ise, ünlü bir güvercin öyküsüne benziyor. 
     Erkek bir güvercin, kendisini bir park havuzu dibinde bekleyecek olan dişi bir güvercinle buluşmaya söz vermiş. 
     Dişi güvercin, 10 dakika beklemiş, erkek güvercin yok. 20 dakika beklemiş, yok. Yarım saat beklemiş, yok. 1 saat beklemiş, 2 saat beklemiş, 10 saat beklemiş nihayet erkek güvercin görünmüş. 
     Dişi güvercin 
     - Nerde kaldın yahu, demiş, tam 10 saattir bekliyorum seni. 
     Erkek güvercin 
     - Uçarak gelmek yerine, demiş, yürüyerek gelmeyi yeğledim de... 
     
     Akagündüz’ün, İsmet Paşa dönemini ima eden çok sevdiği bir fıkrayla bitirelim yazıyı. 
     Bir konağa bir aşçı çırağı alınmış. Çırak, konağın kümesli arka bahçesinde, şimdiye dek hiç görmediği tepeli tavukları görünce şaşırıp, aşçıbaşıya sormuş 
     - Bunlar ne tavuğu 
     Aşçıbaşı da, tavukların cinsini bilmiyormuş 
     - Bunlar onlardır, demiş. 
     - Ya tepelerindeki ne öyle 
     Aşçıbaşı 
     - Bunlar, demiş, onsuz olamazlar... 
     
     







Davul tozları 


Ramazan öyküsü 


Baykal’ın Erdoğan formülü 


11 Eylül dünyasında Atatürk ve Türk modeli... 


3 ve 10 Kasım 


Yaşasa dinde reform yapacaktı’ 


Neşeli olmak için neden çok 


Mustafa Kemal’i doğru anlamak için... 


Atatürk’ü anmak Atatürk’ü bilmek... 


Çin’e genç politbüro 


Bir gecede şöhret olmak 10 yılını almış 


Ey siyaset Meşruiyet tezgahından geçtin mi 


Bu dönemde Cumhurbaşkanı da seçilecek 


Mayın tarlasında zafer şenliği 


Bir müteşebbis bir şehrin kaderini değiştirebiliyor 


Dünya halleri ya da Kara Kutu’ 


</TEXT>
</DOC>
