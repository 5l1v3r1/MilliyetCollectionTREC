<DOC>
<DOCNO> 123106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/spor/spo04.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK KAZANAN AYBABA 
</HEADLINE>
<TEXT>

Trabzonspor’da başkan adayları Samet Aybaba’nın devamı için görüş birliğine vardı. Buna tek muhalefet eden Günaydın oldu 
     "İstikrar için" 
     TRABZONSPOR’DA kongre yaklaşırken, adayların birçoğu Samet Aybaba ile "devam" diyeceklerini açıkladı. Mustafa Günaydın dışında kalan isimler, Aybaba’nın Bordo - Mavili takımda başarılı olduğunu, görevini sürdürmesinin istikrar açısından gerekli olduğunu vurguladılar. Başkan Özkan Sümer, "Biz her konuda ve her zaman devamlılıktan yanayız. Kazanmamız halinde Samet Aybaba’yla devam etmemiz kadar doğal bir şey olamaz" dedi. 
     
     "Sonuna kadar beraber" 
     SÜMER’İN rakibi şu anki yönetimin başkan yardımcısı Ahmet Ağaoğlu da, "Mevcut yönetimdeyim. Seçilirsem Samet Aybaba’dan vazgeçmemiz mümkün değil. Zaten onun uygulamalarını takdirle karşılıyoruz. Aybaba ile sonuna kadar beraber olacağız" diye konuştu. Asbaşkan Ömer Gürsoy da Aybaba’nın Trabzonspor’da en az 3 yıl kalması gerektiğini belirterek, bunun başarı için şart olduğunu vurguladı. 
     
     Önal çekildi 
     SÜMER, Ağaoğlu ve Günaydın ile birlikte başkan adayı olduğunu açıklayan İskender Önal ise dün yaptığı açıklamada adaylıktan çekildiğini ifade etti. Birlik ve beraberliği sağlamak için göreve talip olduğunu söyleyen Önal, "Ancak bunun sağlanmasının zor olduğunu anladım. Çekilmem ve diğer adayların önünü açmam daha doğru. Herşey Trabzonspor’un başarısı için" diye konuştu. 
     
"Trabzonspor Dünya markası"      Trabzonspor’un Mehmet Ali Yılmaz Tesisleri’ndeki yeni çim saha ve uluslararası standartlardaki sentetik çim sahanın açılışını Çevre Bakanı İmdat Sütlüoğlu yaptı. Sahada penaltı atışı da kullanan Sütlüoğlu, Trabzonspor’un bir dünya markası olduğunu söyledi. 
     
Devir hesap devri      DENİZLİSPOR ile zorlu bir lig mücadelesine girecek olan Trabzonspor’un Teknik Direktörü Samet Aybaba, bu karşılaşmayı kritik bir dönemeç olarak yorumluyor. Sezona ilk yarıda 30-33 puan hedefiyle başladıklarını belirten Aybaba, "Şu anda 26 puandayız. İki maçımızı kazanırsak, 1 puan eksiğiyle en üst hedefimize yaklaşmış olacağız" dedi. Bordo - Mavili takımda cezalı Gökdeniz’in yerine Ali Şen görev alacak. Bu arada Fatih Tekke, Gaziantepspor yöneticilerine Trabzon Havaalanı’nda yapılan saldırıdan sonra kendisini hedef alan açıklamalar nedeniyle mahkemeye başvuracağını söyledi. 
     



 SPOR 























</TEXT>
</DOC>
