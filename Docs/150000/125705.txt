<DOC>
<DOCNO> 125705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur20.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk edebiyatının önemli isimlerinden Mehmet Fuat öldü... 
</HEADLINE>
<TEXT>

     Nazım Hikmet'in şiirlerinde ''Oğlum Memet'' olarak tüm dünyaya tanıttığı, Türk edebiyatı ve Türk voleybolunun önemli isimlerinden Mehmet Fuat Bengü, akciğer yetmezliği nedeniyle bu sabaha karşı İstanbul'da vefat etti. 
     Mehmet Fuat Bengü'nün cenazesi, yarın Altunizade Camii'nde öğleyin kılınacak cenaze namazının ardından Karacaahmet Mezarlığı'nda toprağa verilecek. 
     Yabancı ülkelerde filmler çekmiş ilk Türk film rejisörü Vedat Örfi ve Piraye Hanım'ın çocuğu olan Memet Fuat Bengü, 1926 yılında İstanbul'da doğdu. 1946'da Haydarpaşa Lisesi'ni, 1951'de İstanbul Üniversitesi Edebiyat Fakültesi İngiliz Dili ve Edebiyatı Bölümü'nü bitiren Memet Fuat Bengü, öğretmenlik, çevirmenlik, muhabirlik, inşaatlarda mimar yardımcılığı gibi işlerde çalıştı. Bengü, 1960'da De Yayınevi'ni kurdu, 1964-75 arasında Yeni Dergi'yi çıkardı. Bengü, bir önceki yılda çıkmış yazı, öykü ve şiirlerden yaptığı seçmelerle Türk Edebiyatı adlı yıllıklar düzenledi 1963-72 . 
     Çocukluğundan beri süregelen spor tutkusunu, yaşadığı çevredeki çocukları sportmenliğe yönlendirme yolunda değerlendiren Mehmet Fuat Bengü, 1972-80 arasında voleybol erkek milli takımına antrenörlük yaptı. 
     Bengü, 1980'e doğru De Yayınevi'ndeki etkinlik nerdeyse bütünüyle durmuşken, üyesi olmadığı Yazarlar Kooperatifi, yayımlamayı düşündüğü ''Yazko Edebiyat'' dergisini yönetmesi için onu üyeleri arasına aldı. 1981'de Adam Yayınevi'nin yerli yayınlar yönetmeni oldu. 
     Türk kültürünün birçok yapıtını yeniden derli toplu yayımlamaya başlayan bu yayınevinde, birbirinden değerli kitapların yanı sıra Nazım Hikmet'in, Orhan Veli'nin yapıtlarının yanlışsız basımlarının yapılmasına öncülük eden Bengü, 1987'de emekli oldu ama yayıneviyle ilişkisini büsbütün kesmedi. Bengü, 1985'te yayımlanmaya başlayan ''Adam Sanat'' dergisinin genel yayın yönetmenliği görevini, solunum yetmezliğinden ikinci kez yoğun bakıma girip çıktığı 1999 yılına kadar sürdürdü. 
     
     ÖDÜLLERİ VE ESERLERİ 
     Memet Fuat Bengü, 1959'da dergilerde çıkan denemeleriyle Ataç Eleştiri Armağanı'nı, 1961'de Düşünceye Saygı adlı kitabının birinci basımıyla Türk Dil Kurumu Deneme-Eleştiri Ödülü'nü kazandı. 1992'de Çağdaşımız Makyavel adlı kitabıyla Sedat Simavi Ödülü'nü Gülten Akın'la paylaştı. 
     1995'te Kültür Bakanlığı ''Kültür ve Sanat Büyük Ödülü'' verilen Memet Fuat, 1996'da Edebiyatçılar Derneği Onur Ödülü Altın Madalyası aldı. 
     Türk edebiyatının önemli isimlerinden Mehmet Fuat'ın eserlerinden bazılarış öyle 
     Tiyatro Tarihi 1961 , Türk Edebiyatı 1963-72, yıllıklar, 10 kitap , Çağını Görebilmek 1982, denemeler , Voleybol 1983 Mehmet Bengü adıyla , Çağdaş Türk Şiiri Antolojisi 1985 , Sömürüsüz Bir Dünya 1998, deneme , Biçemden Biçeme 1998, deneme , Çoğunluğun Gücü 1998, deneme , Duyumsanmayan Karanlık 1998, deneme , Yaşlı Bir Şaire Mektuplar 1999, deneme , Tribünden Palavra Anılar 1999 , Namık Kemal 1999 , Aykırılıklar 2000 , Nazım Hikmet 2000, İnceleme , Aydınlar Sözlüğü 2001, inceleme 
     
     NAZIM HİKMET VE MEMET 
     Memet Fuat'ı birçok insan Nazım Hikmet'in şiirlerinden ya da mektuplarından tanıdı. Piraye Hanım ile 1930 yılında tanışan Nazım Hikmet 1935 yılında onunla evlendi. Ünlü şairin cezaevinde bulunması nedeniyle çoğu ayrılık içinde geçen yıllardan sonra bu evlilik 1951 yılında bitti. 
     Hasret yıllarında Nazım, ''oğlum'' diye hitap ettiği Memet Fuat'a yazdığı mektuplarda annesi Piraye ile ilgili düşüncelerini, şöyle dile getirdi 
     ''Anneni tanıyıncaya kadar muhteva meselesinde bir bakıma sekterdim. Mesela, insanlar arasındaki sevda münasebetlerini yazmadım. Anneni tanıdıktan sonra onun yaratıcı tesiriyle bundan da kurtuldum. Bir sevda şiirini, ama sahici bir sevda şiirini, bir kavga şiiri kadar seviyor ve sayıyorum... Anneni daha sık görmeni istiyorum. Bak, bir daha tekrar edeyim, şahsen benim üstümde, iyi kötü bazı eserler verebildimse onların üstünde annenin selim zevkinin, dürüst aklının, pırıl pırıl karekterinin çok ama pek çok tesiri olmuştur. Sanat eserinin halisini sahtesinden ayırdetmekte onun kadar becerikli ikinci bir insana daha rastlamadım dersem inan. Bundan dolayı yazdığın her şeyi mutlaka ona oku. Hatta hikaye, şiir vesair tarzlarda yazmayı düşündüğün yenilikler varsa bunları ilkönce onunla münakaşa et. Şunu bil ki, o her hususta, yalnız sanatta değil, her hususta sana en doğru, en iyi ve en soyluyu gösterebilecek biricik insandır.'' Nazım Hikmet'le yirmi yıl baba oğul gibi yaşayan Memet Fuat, 1980'de Nazım Hikmet'in Bilinmeyen İki şiir Defteri'ni yayımladı. 1988-1990 arasında Adam Yayınevi Memet Fuat'ın editörlüğünde, Nazım Hikmet'in bütün yapıtlarını 28 kitaplık bir dizide topladı. 
     





</TEXT>
</DOC>
