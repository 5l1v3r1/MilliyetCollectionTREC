<DOC>
<DOCNO> 148593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko15.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik Sorunları Değerlendirme Kurulu toplandı... 
</HEADLINE>
<TEXT>

     Sanayi ve Ticaret Bakanı Ali Coşkun, istihdamın SSK primleri ve vergilerde indirim yoluyla teşvikine ilişkin çalışmaların Çalışma ve Sosyal Güvenlik Bakanlığı'ndaki bölümünün tamamlandığını bildirdi. 
     Ekonomik Sorunları Değerlendirme Kurulu'nun ESDK 4. toplantısı bugün Maliye Bakanlığı'nın ev sahipliğinde gerçekleştirildi. 
     Maliye Bakanı Kemal Unakıtan ile Çalışma ve Sosyal Güvenlik Bakanı Murat Başesgioğlu'nun da katıldığı toplantının açılış konuşmasını yapan Sanayi ve Ticaret Bakanı Ali Coşkun, kurulun en acil ve en güncel ekonomik ve sosyal sorunları gündemine alarak tartıştığını bildirdi. 
     Sorunlara çözüm yollarının araştırıldığı ESDK toplantısında yapılan çalışmaların sevindirici boyutta olduğunu kaydeden Coşkun, bu çerçevede birçok düzenlemenin yasalaştığını ve Resmi Gazete'de yayımlandığını ifade etti. 
     Aynı şekilde çok sayıda yasa düzenlemesinin TBMM gündeminde bulunduğunu anlatan Bakan Coşkun, AK Parti'nin tek başına iktidarda olmasına rağmen ülkenin sorunlarını ilgili meslek kuruluşlarıyla çalışarak sonuçlandırmak istediğini vurguladı. 
     
     TOPLANTININ GÜNDEMİ 
     Sanayi ve Ticaret Bakanı Coşkun, daha sonra toplantının gündemi hakkında şunları söyledi 
     ''Bugünkü toplantıda enflasyon muhasebesini ele alacağız. Hem yerli yatırımcı, hem de doğrudan yabancı sermayenin önünde bu konu engel görülüyor. Vergi paketini de görüşeceğiz, istihdamın teşviki konusu var. Yeni istihdamın SSK primleri ve muhtasar vergilerde indirim yoluyla teşviki için Çalışma ve Sosyal Güvenlik Bakanlığı kendi çalışmasını tamamladı. Maliye Bakanlığı'nın vergi ile ilgili çalışmalarıyla bunları bütünleştireceğiz. 
     Bugün işletme rehinleri, KOBİ tanımı ve şirket kuruluşlarının basitleştirilmesi çalışmalarında da son durumu değerlendireceğiz.'' ESDK'nın bugünkü toplantısına Başbakanlık Müsteşarı Fikret Üçcan, Maliye Bakanlığı Müsteşarı Hasan Basri Aktan, Çalışma ve Sosyal Güvenlik Bakanlığı Müsteşarı Fikri Şahin, Gelirler Genel Müdür Vekili Osman Arıoğlu, TOBB Başkanı Rifat Hisarcıklıoğlu ile diğer bürokratlar ve işadamları katıldı. 
     





</TEXT>
</DOC>
