<DOC>
<DOCNO> 138478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/guncel/gun01.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı kalkanlar bugün görev yerlerine gidiyor 
</HEADLINE>
<TEXT>

Bize düşen yerler elektrik santralleri. Burası, 1991’deki savaşta ABD füzelerinin ilk vurduğu yerler arasında... 
     BÜLENT ÖZDEMİR Bağdat 

     Bugün hepimiz çok heyecanlıyız. Dünyanın değişik ülkelerinden gelen canlı kalkanlar görev yerlerine dağılıyor. Bize düşen de elektrik santralı. Burası 1991’deki Körfez Savaşı’nda ABD füzelerinin ilk vurduğu yerler arasındaydı... 
     Diğer arkadaşlar da su arıtma istasyonları, hastaneler, petrol rafinerileri, tarihi eserler ve Bağdat’taki köprülerde bulunacak. Son hazırlıklarını yapan kalkanlar, bugün saat 11.00’den itibaren önceden belirlenmiş yerlerinde olacaklar. 
     
     IRAK ORDUSU HAREKETLİ 
     Savaş çanlarının çaldığı şu günlerde, Irak’ta hayat olağan şekilde devam ediyor. Savaşla yaşamaya alışan Iraklılarda panik ya da tedirginlik gözlenmiyor. Iraklıları asıl korkutan savaş değil yoksulluk. 
     Halkın soğukkanlılığına rağmen Irak ordusu hareketli... Türk kalkanlar olarak önceki gün Babil kalıntılarını ve Kerbela’yı ziyaret ettik. Kerbela’da İmam Hüseyin’in kabrinde fotoğraf makinemi kaldırdığımda dört kol elime yapıştı. İri yarı iki kişi kendilerini takip etmemi istedi. Getirdikleri yer bir tür karakol. Canlı kalkan olarak geldiğimi anlattım. Bir iki telefon görüşmesinden sonra özür dileyerek beni bıraktılar, türbe içinde resim çekmemem uyarısıyla. 
     
     
     



 GÜNCEL 


















</TEXT>
</DOC>
