<DOC>
<DOCNO> 142113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/guncel/gun02.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklında yeni bir BM var 
</HEADLINE>
<TEXT>

BM’den Irak savaşı için karar çıkartmakta zorlanan Bush, eylemlerine meşruiyet kazandıracak yeni bir dünya örgütü kurmayı planlıyor... 
     SEMA EMİROĞLU New York 

     The New York Times gazetesindeki habere göre ABD Başkanı George W. Bush, uluslararası moral destek almak için gözünü BM’ye dikti. Ancak Güvenlik Konseyi’ndeki beş daimi üyeden Rusya ve Fransa’nın veto silahını kullanacaklarını açıklaması, Bush’un bu örgütten umudunu kesmesine neden oldu. 
     BM’nin hatalı kararlar alarak Kuzey Kore ve İran’ı nükleer silahlar edinmeleri yolunda cesaretlendirdiğine inanan Bush, şimdilik Irak’la ilgili olarak dünya ülkeleri arasından "ad hoc" denilen ve özel bir görev üstlenen heyet niteliğindeki bir gönüllüler koalisyonu kurmayı planlıyor. 
     
     OYLAMA BU HAFTA 
     Bush’un, bu oluşumu zaman içinde, BM’nin yerini alacak yeni bir uluslararası örgüte dönüştüreceğinden söz ediliyor. 
     Basın sözcüsü Ari Fleischer’in açıklamasına göre de Bush, "Eğer BM, Saddam’ı silahsızlandırma görevini yerine getirmiyorsa, bunu yeni bir uluslararası örgüt yapar" diye düşünüyor. 
     Bu arada ABD yönetimi, Irak’a karşı savaşın yolunu açacak karar tasarısının, BM Güvenlik Konseyi’nde bu hafta içinde oylamaya sunulacağını bildirdi. Beyaz Saray’dan yapılan açıklamada, Irak’a 17 Mart’a kadar tanınan sürenin uzatılması yönündeki öneri reddedildi. 
     



 GÜNCEL 






















</TEXT>
</DOC>
