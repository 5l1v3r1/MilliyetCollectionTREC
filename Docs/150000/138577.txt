<DOC>
<DOCNO> 138577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur01.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan, "Başbakan Erdoğan" sloganlarına cevap... 
</HEADLINE>
<TEXT>

     AKP Genel Başkanı Recep Tayyip Erdoğan, Siirtliler gecesinde "Başbakan Erdoğan" sloganları üzerine, "Niyetinizin kabulünü Rabbimden temenni ediyorum" dedi. 
     Erdoğan, Eresin Otel'de çeşitli sivil toplum kuruluşlarınca oluşturulan Siirt Sivil Dayanışma Platformu'nun düzenlediği "Dayanışma Gecesi"ne katıldı. 
     Otele gelişinde "Başbakan Erdoğan", "Siirt seninle gurur duyuyor" sloganları ve karanfillerle karşılanan Erdoğan, burada yaptığı konuşmada, anlamlı bir geceye katıldığını söyledi. 
     "Niyetinizin kabulünü Rabbimden temenni ediyorum" diyen Erdoğan, 9 Mart'taki Siirt seçimlerinin Türkiye'nin demokrasi tarihi için aydınlık yarınlara vesile olmasını diledi. 
     Erdoğan, 3 Kasım seçimlerinden sonra kucaklarında 4 önemli ateş yumağı bulduklarını, bunların AB süreci, Irak ve Kıbrıs sorunu ile ekonomik kriz olduğunu söyledi. 
     Seçim meydanlarında, "Bizden bir yıl süreyle bir şey beklemeyin. 3 yılın sonunda ceplerinizin rahatlamaya başlayacağını göreceksiniz" dediğini hatırlatan Erdoğan, "Cumhuriyet tarihinde Türkiye'nin dış politikasının bizimle şahsiyet bulduğu, onur bulduğu bir dönemdir. Bu böyle biline..." diye konuştu. 
     Erdoğan, Siirt seçimlerinde özellikle bir şeye vurgu yaptıklarını belirterek, şöyle devam etti 
     "Bunu, bütün bakan arkadaşlarımdan rica ediyorum. 'Ne olur' dedim, 'Sakın ha, Türkiye'de alışılmış bir şey var, popülizm... Yani seçim kampanyalarında, hele böyle ara seçimlerde devlet bütün imkanlarını seçim bölgesine gönderir. Aday bir genel başkanınız olarak böyle bir sevkıyatı istemiyorum. Bunu yanlış buluyorum, yanlış görüyorum.' Bizim politikamızda popülizm olmamalıdır. İş bittikten sonra zaten biz adaletimizin gereği olanı, ülkemizin kalkınmasını bütünüyle yapmamız gerektiğine inanarak yapacağız. Bunu, böyle bilmeniz lazım." Erdoğan, konuşmasında ABD'nin olası Irak operasyonuna da değinerek, şöyle devam etti 
     "Dua edelim, şu Irak sorunu süratle bitsin, biz de yolumuza hızla koşalım. Bizi fazla meşgul etmesin. Şunu bilmenizi istiyorum, asla bizler barışla ilgili umudumuzu yitirmedik. Hala bu umudumuz devam ediyor. 21'inci asra kan ve ölümle girelim istemiyoruz. Şu ana kadar diplomasi olarak, nasıl bir mücadele verdiğimizi, ben inanıyorum ki sizler anlıyorsunuz, hissediyorsunuz. 
     Şu ana kadar gerek hükümetimizi, gerekse bizim programımızı yakından takip ediyorsunuz. Ama şunu bilin ki bizler, gerek ülkemiz, gerek milletimiz, gerekse evrensel hukuk açısından en hayırlı olan adım neyse bu adımı atmanın gayreti içindeyiz." Erdoğan, 28 Şubat ve 1 Mart 2003 tarihlerinde Siirt'te olmayı hedeflediğini belirterek, "9 Mart'ta da hayırlısıyla Siirt seçimlerini bütün Siirtli hemşehrilerimle gerçekleştireceğiz ve Meclis'teki eksik 3 sandalye sahibini bulmuş olacak. Böylece ondan sonraki süreci hızlandırmış olacağız" diye konuştu. 
     





</TEXT>
</DOC>
