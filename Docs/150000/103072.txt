<DOC>
<DOCNO> 103072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/spor/spo03.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dani harek tı 
</HEADLINE>
<TEXT>

Galatasaray, Barcelona’lı forvet oyuncusu için İspanyol kulübüne resmi başvuruda bulundu. Cim - Bom’un yıldız futbolcuyu kiralamak istediği ve üç milyon doları gözden çıkardığı belirtildi 
     MEHMET ÇİFTÇİ 

     CİM - BOM Barcelona’nın forvet oyuncusu, Dani Garcia’yı transfer etmek için İspanyol Kulübü’ne resmi başvuruda bulundu. Galatasaray’ın Dani’yi bir yıllığına kiralamak istediği ve üç milyon doları gözden çıkardığı belirtildi. İspanyol Kulübü’nün temasta olduğu Deportivolu Tristan veya Sporting Lizbon’da forma giyen Jardel’den biri ile anlaşması halinde Dani’nin transferine onay vereceği, bu nedenle Galatasaray’dan iki gün süre istediği öğrenildi. 
     GALATASARAY’IN Şampiyonlar Ligi’nde yer alması nedeniyle bu kulübe seve seve geleceğini vurgulayan Dani Garcia ise Fatih Terim’in yönetimi altında çalışmaktan memnunluk duyacağını söyledi. Bu arada Hakan Ünsal’ı tekrar renklerine bağlamak isteyen Sarı - Kırmızılılar bonservis bedeli karşısında geri adım attı. Hakan Ünsal için 500 bin dolar ödeyen ancak şimdi iki milyon dolar isteyen Blackburn’e red cevabı verildi. 
     
Aslan ter attı      CÜNEYT KARAKAYA 

     BURSASPOR maçının hazırlıklarını sürdüren Galatasaray, dün sezonu açan İkinci Lig B Kategorisi ekibi Yıldırım Bosnaspor’u 4 - 0 mağlup etti. Bayrampaşa Çetin Emeç Stadı’nda oynanan karşılaşmada Vedat, Suat ve Mondragon sakatlıkları nedeniyle forma giymedi. Maçın ilk yarısını Berkant’ın golü ile 1 - 0 önde kapatan Cim - Bom, Pinto, Ümit Karan penaltıdan ve Baliç’in sayılarıyla farkı yakaladı. 
     
Olimpik trafik toplantısı      MURAT AĞCA 

     ATATÜRK Olimpiyat Stadı’nın kaderi, 23 Ağustos’ta belli olacak. İkitelli’de yapımı tamamlanmasına rağmen ulaşım sorunu nedeniyle bir türlü işletmeye alınamayan 80 bin kişilik stat için, Galatasaray - Olympiakos maçından sonra oluşturulan Teknik Komisyonu’nun raporu, cuma günü düzenlenecek Olimpiyat Hazırlık ve Düzenleme Komitesi toplantısında incelenecek. 
     SPOR Bakanı Fikret Ünlü’nün yanısıra Bayandırlık Bakanı Abdülkadir Akcan’ın da katılmasının beklendiği toplantıda, komisyonun stat çevresindeki dört alternatif yoldan ulaşımın sağlanmasına ilişkin teklifi görüşülecek. Bu arada Karayolları’nın, Mahmutbey gişelerinin yeri değiştirilmeden, TEM bağlantısı konusunda olumsuz görüşte olduğu da öğrenildi. 
     
Kallon sakatlandı      GALATASARAY’IN santrafor adayları arasında bulunan İnter’li Kallon önceki gün yapılan antrenmanda aşil tandonundan sakatlandı. Golcü oyuncunun durumunun ciddi olduğu belirtilirken, transferinden de vazgeçileceği öğrenildi. Ayrıca PSG’de oynayan Christian’ın da gündeme geldiği, ancak bu oyuncunun Galatasaray’a gelmek istemediği bildirildi. Hakan Şükür için ise Terim’i ikna çalışmaları devam ediyor. 
     



 SPOR 



























</TEXT>
</DOC>
