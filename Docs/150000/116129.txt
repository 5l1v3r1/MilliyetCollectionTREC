<DOC>
<DOCNO> 116129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sondun02.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD İslamiyete bakışını filmlerle anlatacak 
</HEADLINE>
<TEXT>

     ABD, İslamiyet'e bakış açısını daha iyi gösterebilmek için Müslüman ülkelerin televizyonlarında yayınlanmak üzere ikişer dakikalık 4 ayrı spot film hazırladı. 
     New York'ta bir reklam ajansının başındayken, ABD Dışişleri Bakanlığı'nın kamu diplomasisinden sorumlu müsteşarlığı görevine getirilen Charlotte Beers tarafından hazırlanan kampanyanın 15 milyon dolara malolduğu belirtiliyor. 
     Spot filmlerde, ABD'de yaşayan insanların nasıl bir toplum olduğu, insanlara nasıl davranıldığı anlatılıyor. 
     Amerikan Dışişleri Bakanlığı Sözcüsü Richard Boucher, bu filmlerin bir kısmının Endonezya'da gösterildiğini, ayrıca Asya ve Ortadoğu'daki başka Müslüman ülkelerin televizyonlarında da yayınlanmalarının amaçlandığını söyledi. 
     ABD'nin İslamiyet'e bakışını yansıtan spot filmlerin özellikle Ramazan süresince yayınlanması bekleniyor. Filmlerde Cezayir asıllı bir doktor olan Elias Zerhouni, Ohio'da yaşayan Libya asıllı fırıncı Abdul Hammuda, Lübnan asıllı öğretmen Rawia İsmal ve New York İtfaiyesi acil yardım görevlilerinden Faruk Muhammed yer alıyor. 
     Boucher, filmlerin hangi Müslüman ülkelerde yayınlanacağının listesini vermeye henüz hazır olmadığını belirterek, kampanyanın, Endonezya'daki başarısına bağlı olarak gözden geçirileceğini söyledi. 
     Ortadoğu'da yayın yapan, merkezi Katar'da bulunan El Cezire televizyonunda filmlerin yayınlanıp yayınlanmayacağı sorusuna karşılık Boucher, "El Cezire çok fazla para istedi" demekle yetindi. 
     ABD Dışişleri Bakanlığı Sözcüsü, ABD'nin İslamiyet'e karşı ne kadar ılımlı, hoşgörülü olduğunu sergileyen bu filmlerin ardından intihar saldırılarının duracağına ilişkin yanlış bir zanna kapılmadıklarını da sözlerine ekledi. 
     Boucher, dünyada pek çok insanın ABD'yi tanımaya ihtiyacı olduğunu ve ABD'ye ilişkin bildiklerinin, saptırılmış imaj ve dedikodulardan oluştuğunu belirterek, "Onlara hikayemizi bizim anlatmamız daha iyi" diye konuştu. 
     





</TEXT>
</DOC>
