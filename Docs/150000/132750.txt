<DOC>
<DOCNO> 132750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur25.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan açıkladı "Türkiye'de 1 milyon kaçak çalışan yabancı var" 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Türkiye'de yaklaşık 1 milyon kaçak çalışan yabancı bulunduğunu söyledi. 
     TBMM Sağlık, Aile, Çalışma ve Sosyal İşler Komisyonu, yabancıların çalışma izinlerinin yeniden düzenlenmesini öngören yasa tasarısını görüşmeye başladı. 
     Komisyon Başkanı Mahfuz Güler, toplantının 1 saat gecikmeyle başlaması nedeniyle komisyon üyelerinden özür dileyerek, ''Türkiye'deki demokrasinin küçük bir oyunu oldu. Biz de Genel Merkez'e giderek görevimizi yaptık'' dedi. 
     Türkiye'de, kaçak yabancı işçi çalıştırılmasının önemli bir sorun haline geldiğini ifade eden Güler, bu açıdan Türkiye'nin yabancılar için adeta cennet haline geldiğini söyledi. 
     Güler, Türkiye'de 10-12 milyon işsiz vatandaşın bulunduğu bir dönemde, özellik eski Doğu Bloku ve Türk cumhuriyetlerinden gelen ve sayıları 1 milyonu geçen yabancı kaçak işçi çalışmasının ciddi bir sorun olduğunu kaydetti. 
     Çalışma ve Sosyal Güvenlik Bakanı Murat Başesgioğlu da tasarıyı sunarken, 1980'li yıllardan sonra Türkiye'nin etrafındaki ülkelerde yaşanan rejim değişiklikleri ve çeşitli gelişmelerden sonra bu ülkelerden Türkiye'ye bir göç akını başladığını söyledi. Özellikle eski Doğu Bloku ülkelerinden gelenlerin Türkiye'yi çalışma ve ticaret açısından cazip bir ülke olarak gördüklerini kaydeden Başesgioğlu, çoğunluğu bu ülkelerden olmak üzere Türkiye'de 1 milyon civarında kaçak yabancı işçi çalıştığının tahmin edildiğini bildirdi. 
     Başesgioğlu, yabancıların çalışma izinlerini düzenleyen tasarının bir an önce yasalaşmasının Türkiye'nin yararına olduğunu ifade ederek, tasarı ile kaçak yabancı işçi çalıştırılmasının önlenmesinin ve yabancı işçilerin çalıştırılmasının sağlıklı bir düzenlemeye kavuşturulmasının amaçlandığını anlattı. 
     
     YABANCILAR 
     Komisyonda, TİSK, Türk-İş ve TMMOB temsilcileri de söz alarak görüşlerini dile getirirken, KKTC vatandaşlarının Türkiye'de çalışması ile ilgili bir soru bürokratlar arasında anlaşmazlığa yol açtı. 
     Hazine bürokratları KKTC vatandaşlarının çalışma izni alması gerektiği yolunda görüş bildirirken, İçişleri Bakanlığı uzmanları 2002 Haziran ayında Bakanlar Kurulu'nun aldığı bir kararla KKTC vatandaşlarından çalışma izni istenmediğini söylediler. 
     Bu arada İçişleri Bakanlığı rakamlarına göre, 1996-2002 yılları arasında Türkiye'ye 69 milyon yabancı giriş yaptı bunlardan 64 milyonu Türkiye'den ayrıldı. Kalan 5 milyon kişiden 2 milyonu AB vatandaşı. Türkiye'de kalan 5 milyon yabancıdan kaçının çifte uyruklu Türk vatandaşı olduğu belirlenemediği için kalan 5 milyon kişinin kaçak olup olmadığı kesin olarak tespit edilemiyor. 
     Aynı rakamlara göre, 1996-2002 yılları arasında 218 bin yabancı çeşitli suçlara karıştıkları için sınırdışı edildi. 
     Komisyon, 36 madden oluşan tasarının ilk 5 maddesini değişiklik önergeleri ile kabul etti. 
     Öte yandan TBMM Sanayi, Ticaret, Enerji, Tabii Kaynaklar, Bilgi ve Teknoloji Komisyonu, bugünkü toplantısını ileri bir tarihe erteledi. 
     





</TEXT>
</DOC>
