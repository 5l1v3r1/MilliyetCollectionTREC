<DOC>
<DOCNO> 108858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sonspo02.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Trabzonspor'un 120. randevusu 
</HEADLINE>
<TEXT>

     Beşiktaş ile Trabzonspor, yarın BJK İnönü Stadı'nda yapacakları maçla birlikte, 90. kez karşı karşıya gelecek. 
     11 Ekim 1973 tarihinde Trabzonspor'un 2-0 galibiyetiyle başlayan 29 yıllık rekabette, bugüne dek yapılan 89 karşılaşmanının 37'sini Beşiktaş, 33'ünü de Trabzonspor kazanırken, 19 maçta da taraflar birbirine üstünlük sağlayamadı. 
     Siyah-beyazlıların toplam 120 golüne, bordo-mavililer 99 golle karşılık verdi. 
     
     LİGDE EŞİTLİK VAR 
     Beşiktaş ile Trabzonspor arasında ligde yapılan maçlarda ise eşitlik var. 
     2 takım arasında yapılan 56 lig maçında bordo-mavililer ve siyah-beyazlılar 22'şer galibiyet alırken, 12 karşılaşma da berabere sonuçlandı. 
     Ligde, Beşiktaş'ın attığı 80 gole, Trabzonspor 64 golle karşılık verdi. 
     
     GEÇEN SEZON OLAYLI MAÇ 
     Geçen sezon iki takım arasında İstanbul'da yapılan sezonun ilk maçını Trabzonspor 2-1 kazanırken, Trabzon'daki rövanş karşılaşması ise 85. dakikada Beşiktaş 5-0 öndeyken, taraftarların sahaya yabancı maddeler atması nedeniyle, hakem tarafından tatil edildi. 
     Daha sonra Futbol Federasyonu karşılaşmayı 5-0 Beşiktaş'ın lehine tescil etti. 
     
     İSTANBUL'DAKİ MAÇLAR 
     Beşiktaş ile Trabzonspor arasında İstanbul'da yapılan maçlarda siyah-beyazlıların, rakibine karşı büyük üstünlüğü göze çarpıyor. 
     2 takım şimdiye dek İstanbul'da 44 kez karşı karşıya gelirken, siyah-beyazlılar 25, bordo-mavililer ise 8 kez sahadan galip ayrıldı. Taraflar 11 maçta ise eşitliği bozamadı. 
     İstanbul'da Beşiktaş 69, Trabzonspor ise 28 gol attı. 
     
     FARKLI SKORLAR 
     Beşiktaş, Trabzonspor karşısındaki en farklı skorlu galibiyetini 20 Kasım 1993'te İstanbul'da yapılan lig maçında 7-1'lik skorla aldı. 
     Siyah-beyazlılar ayrıca, geçen sezon 5-0, 19 Şubat 1995 tarihindeki lig maçında da rakibini 4-0 yenerek, sahadan farklı skorlu galibiyetle ayrıldı. 
     Trabzonspor ise Beşiktaş karşısındaki en farklı skorlu galibiyetini 7 Ağustos 1988'de Serdar'ın jübile maçında, 4-1'lik sonuçla aldı. 
     





</TEXT>
</DOC>
