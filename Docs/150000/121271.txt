<DOC>
<DOCNO> 121271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/spor/spo15.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Bizimkiler sahada      ŞAMPİYONLAR Ligi A Grubu’nda, Emre Belözoğlu ve Okan Buruk’un forma giydiği Inter, bu akşam Newcastle ile rakip sahada karşı karşıya gelecek. İki milli futbolcumuzun da kadroda olduğu Inter’de, Emre’nin ilk 11’de yer alması bekleniyor. 21.45’te başlayacak mücadele, Star’dan naklen yayınlanacak. Yine A Grubu’nda Yıldıray’ın takımı Bayer Leverkusen de, sahasında Barcelona’yı ağırlayacak. B Grubu’nun programı ise şöyle Roma - Arsenal, Valencia - Ajax. 
     
Bebeto kovuldu      1994 Dünya Kupası’nı kazanan Brezilya Milli Takımı’nın yıldızlarından Bebeto kovuldu. Kariyerini Suudi Arabistan’ın Al - İttahad takımında sürdüren Sambacı yıldızın son maçlarda ortaya koyduğu kötü performans üzerine takımla ilişkisi kesildi. Sezon öncesi Beşiktaş ve Fenerbahçe’nin transfer gündemine giren Paulo Sergio da Birleşik Arap Emirlikleri takımı Al - Wahda’dan ayrıldı. 
     
Kurtar’a tam yetki      KOCAELİSPOR Kulübü Başkanı Hikmet Erenkaya, devre arasında üç yabancı oyuncu alması için Teknik Direktör Güvenç Kurtar’a tam yetki verdi. Erenkaya, "Bazı mevkilerde eksiğimiz olduğunu biliyoruz. Bunun için de hocamızı görevlendirdik. Günahı da sevabı da onun olacak" dedi. 
     
Saha değişikliği      SÜPER Lig’de hafta sonunda oynanacak Altay - Bursaspor maçının sahası ve başlama saati değişti. Futbol Federasyonu’ndan yapılan açıklamaya göre, İzmir Alsancak Stadı’nın zemininin bozuk olması nedeniyle 30 Kasım Cumartesi günü saat 13.00’de başlayacağı bildirilen karşılaşma, aynı gün saat 19.00’da Atatürk Stadı’na alındı. 
     
Cafer krizi      BEŞİKTAŞ maçı öncesi Gençlerbirliği’nde Cafer krizi yaşanıyor. Kırmızı - Siyahlı takımın kaptanı menajer Cem Onuk ile görüşerek teknik direktör Ersun Yanal’la anlaşamadığını, bu yüzden oynayamadığını belirtti ve ayrılmak istediğini söyledi. Onuk, da "Kulüp bulursan sana yardımcı oluruz" dedi. Taraflar arasında ipler koparken, Cafer dünkü antrenmana da katılmadı. 
     



 SPOR 
























</TEXT>
</DOC>
