<DOC>
<DOCNO> 104680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo22.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilyalı Misso yarın geliyor, Trabzonspor yönetimi hala kararsız 
</HEADLINE>
<TEXT>

     Trabzonspor Kulübü Başkan Yardımcısı Mehmet Öksüzoğlu, Brezilyalı Misso'nun yarın Türkiye'ye geleceğini söyledi. 
     Mehmet Öksüzoğlu, Palmeiras takımı oyuncusu Misso'nun, menajer Miranda ile birlikte Türkiye'ye hareket ettiğini belirterek, ''Misso, yarın Türkiye'de olacak. Ancak anlaşma yapıp yapmama konusunda bir karar veremedik. Yönetim kurulu olarak yapacağımız görüşme sonrasında bir karar vereceğiz'' dedi. 
     Brezilya'nın Botafogo takımında forma giyen Ademilson ile yapılan görüşmelerin sürdüğünü ifade eden Öksüzoğlu, ''Bu futbolcunun Brezilya'da 5 maçta 4 golü var. İyi bir oyuncu, eğer anlaşma sağlarsak, transfer süresinin bitimine dek bu futbolcuyla sözleşme imzalamaya çalışacağız'' diye konuştu. 
     Öksüzoğlu, Palmeiras takımında forma giyen Misso'nun bonservisinin elinde bulunduğunu sözlerine ekledi. 
     





</TEXT>
</DOC>
