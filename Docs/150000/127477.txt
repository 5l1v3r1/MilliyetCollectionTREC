<DOC>
<DOCNO> 127477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur16.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlıktan açıklama "Nema için işyerinize başvurun" 
</HEADLINE>
<TEXT>

     Zorunlu Tasarruf Fonu'ndaki paraların ve nemaların ödenmesi amacıyla yapılacak başvuruları, SSK il müdürlüklerinin kabul etmelerinin ve bu konuyla ilgili olarak herhangi bir işlem yapmalarının yasal olarak söz konusu olmadığı bildirildi. 
     Çalışma ve Sosyal Güvenlik Bakanlığı'ndan yapılan yazılı açıklamada, bugün bir gazetede ''Aç Davayı, Al Nemayı'' başlığıyla yayımlanan haberde Anayasa Mahkemesi'nin ''Çalışanların Tasarrufa Teşvik Edilmesi ve Bu Tasarrufların Değerlendirilmesine Dair Yasanın''geri ödemelerini düzenleyen maddesinin iptali kararının yürürlüğe girdiği hatırlatılarak, bu ödemelerin alınabilmesi için dilekçe ile başvurulması gerektiğinin bildirildiği kaydedildi. 
     Gazete haberinde yayınlanan dilekçe örneğinde ''SSK İl Müdürlüğü''ne başlığının kullanılarak, bu ödemeler için herkesin SSK il müdürlüklerine başvurmaları gerektiği izleniminin yaratıldığı vurgulanan açıklamada, SSK il müdürlüklerinin böyle bir başvuruyu kabul etmeleri ve bu konuyla ilgili herhangi bir işlem yapmalarının yasal olarak söz konusu olmadığı belirtildi. 
     Bakanlık açıklamasında, bu tür başvuruların herkesin kendi çalıştıkları kurumlarına yapabileceği anımsatılarak, SSK il müdürlüklerinin ancak kendi çalışanlarının dilekçesini alabileceği belirtildi. 
     





</TEXT>
</DOC>
