<DOC>
<DOCNO> 130508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun21.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Federal savcılık bir PKK'lı hakkında dava açtı 
</HEADLINE>
<TEXT>

     Almanya Federal Başsavcısı Kay Nehm, terör örgütü PKK üyesi Bozan A. hakkında, suç olaylarına karıştığı, kundaklama eyleminde bulunduğu gerekçesiyle Koblenz Eyalet Yüksek Mahkemesi'nde dava açtı. 
     İddianamede, terör örgütünün gençlik kolları sorumlusu olan 30 yaşındaki Bozan A'nın, Mayıs 1997'de Bad Kreuznach kentindeki Türk-Alman Dostluk Derneği'nin kundaklanmasını organize ettiği, ayrıca Giessen, Rüsselsheim ve Offenbach kentlerinde kundaklama eylemleri planladığı kaydedildi. 
     Başsavcılık açıklamasında, Bozan A'nın, ''Türk Silahlı Kuvvetleri'nin Kuzey Irak'ta harekat düzenlemesini protesto etmek amacıyla 14 Mayıs 1997 tarihinde diğer bölge sorumlusu Dilek K. ile birlikte Türk kuruluşlarına karşı saldırılar düzenlemeyi planladığı'' belirtildi. 
     Bozan A. ile Dilek K'nın, Bad Kreuznach'daki Türk-Alman Dostluk Derneği'nin 21 Mayıs 1997'de kundaklanması olayı ile ilgili olarak PKK'ya üye 2 gence derneğe molotofkokteyli atma talimatı verdikleri kaydedildi. 
     Dilek K'nın bu olaydan dolayı Aralık 1998'de Celle Yüksek Eyalet Mahkemesi tarafından yargılandığı, Bozan A'nın ise 18 Ağustos 2002 tarihinden bu yana tutuklu bulunduğu bildirildi. 
     





</TEXT>
</DOC>
