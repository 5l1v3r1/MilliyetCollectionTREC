<DOC>
<DOCNO> 144049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur45.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'ın açıklaması 
</HEADLINE>
<TEXT>

     Başbakan Recep Tayyip Erdoğan, Başbakanlık Tezkeresi'nin TBMM'de kabul edildiğini hatırlatarak, ''Çıkan karar, her zaman ve her zeminde barışın teminatı olan TSK'nın sınırlarımızın güvenliğini koruması için gerekli olduğu gibi, ABD ile olan müttefiklik ilişkimizin de bir gereğiydi'' dedi. 
     Başbakan Erdoğan, tezkerenin kabul edilmesinden sonra TBMM'den Başbakanlık Merkez Binası'na geçti. 
     Erdoğan, burada gazetecilere yaptığı açıklamada, bugün, Türk Silahlı Kuvvetleri'nin TSK Irak'a gönderilmesine ve yabancı askeri unsurların Türk hava sahasını kullanmasına izin veren hükümet tezkeresinin TBMM'de kabul edildiğini anımsattı. 
     Türkiye'nin bütün samimi ve güçlü barış girişimlerine rağmen Türkiye sınırlarının hemen dibinde bir savaş başladığını belirten Erdoğan, şöyle konuştu 
     ''Türkiye savaş istememiştir. Fakat savaşın engellenmesi de ne yazık ki mümkün olmamıştır. Bu nedenle, Türkiye'nin kendi güvenliği için alması gereken tedbirleri en hızlı ve en etkili biçimde alması yönünde bir hükümet kararı ortaya çıkmıştır. Hükümetimiz, ülkemizin güvenliği için alınması gereken tedbirleri bir hükümet tezkeresi olarak Meclis'e sunmuştur, Yüce Meclisimiz de kabul etmiştir. 
     Çıkan karar, her zaman ve her zeminde barışın teminatı olan TSK'nın sınırlarımızın güvenliğini koruması için gerekli olduğu gibi ABD ile olan müttefiklik ilişkimizin de bir gereğiydi. 
     Buradan milletime açıkça söylemek isterim ki, aziz milletimiz esenlik ve güven içinde olsun, hiçbir şeyden kaygı duymasın. Hükümetimiz, Türkiye'nin tüm iç ve dış gündemlerine tam anlamıyla hakimdir. Hükümetimiz, yüce milletin emrinde her türlü tedbiri almaya muktedirdir. Dünyanın ateş çemberinden geçtiği bir dönemde, Türkiye'mizi huzur ve güven içinde tutmak için milli birlik ve beraberlik içinde ülkemizin tüm kurumları tam bir mutabakat halinde gereken kararları almaktadır.'' 
     
     TEZKERENİN HEMEN KULLANILMASI 
     Erdoğan, bir gazetecinin, ''Tezkerenin Meclis'ten geçmesinden sonra ABD'nin tezkerenin hemen kullanılması yönünde hükümetle bir görüşmesi oldu mu'' sorusuna, ''Şu anda Dışişleri yetkililerimizle belki görüşmeler olmuş olabilir. Fakat tabii henüz tezkere Meclis'ten yeni çıkmış durumdadır. Böyle bir talep geldiğinde bunu görüşürüz. Zaten bizimle ilgili sınırlar bellidir. Hazırlanmış olan mutabakat metni içerisinde ne varsa bu istikamette bu izin verilir'' dedi. 
     ''Türk askeri ne zaman bölgeye gidecek'' sorusunu ise Erdoğan, ''Az önce ifade ettiğim gibi bunun tabii bir yol haritası var. Dediğim gibi bu yol haritası, şu izinle beraber çalışmaya başlamıştır'' diye yanıtladı. 
     





</TEXT>
</DOC>
