<DOC>
<DOCNO> 104712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/dunya/dun02.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’u ateşe vereceklerdi 
</HEADLINE>
<TEXT>

FBI ajanlarının, Türkiye’de eylem planlayan Araplardan oluşan 5 kişilik bir İslamcı terör hücresini uykudayken’ ele geçirdiği ortaya çıktı 
     DIŞ HABERLER SERVİSİ 

     ABD hükümeti, bir süredir gözaltında tuttuğu Türkiye, ABD ve Ürdün’de terör eylemlerine yardım ve destek sağlamayı planlayan 5 Arap kökenli hakkında dava açtı. Detroit’te gözaltına alınan 5 kişinin Türkiye, Ürdün ve ABD’de eylemler planlamak ve bu eylemlere destek olma suçlamalarıyla haklarında dava açıldığını belirtildi. 
     İddianamede, Kerim Kubriti, Ahmed Hannan, Yusuf Hmimsa, Faruk Ali Haymud ile ilk ismi Abdullah olan 5 Arap kökenlinin evlerine yapılan baskında, denizaşırı bir ülkede ABD’ye ait bir askeri üsse ve eski Savunma Bakanı William Cohen’e yönelik saldırı planlarının ele geçtiği ifade edildi. Ele geçirilenler arasında İncirlik hava üssü ile İstanbul’daki Amerikan temsilciliklerinin krokileriyle, bunlara yönelik saldırılara ilişkin planların bulunduğu kaydediliyor. Aramalarda ayrıca, sanıklara ait çok sayıda sahte pasaport ve seyahat belgesinin de bulunduğu belirtildi. 
     
     Selefiye üyesi 
     Amerikalı yetkililer, 5 kişinin, El Kaide bağlantılı Selefiye adlı bir radikal İslamcı örgütün elemanı olduklarını açıkladı. 
     İddianameye göre 5 Arap kökenli, normal zamanlarda El Kaide’nin terör birimlerine silah, lojistik ve istihbarat desteği sağlamakla görevliydi. Diğer zamanlarda ise "savaş hücresi" olarak görev yapması planlanan grup, yakalandıkları sırada "uykudaydı". Radikal İslamcı gruplar tarafından kullanılan "uyku" terimi, bir terörist grubunun herhangi bir nedenden dolayı "eylem yapmadan" beklemeye geçmesi anlamına geliyor. 
     
     2000’den beri ABD’deler 
     11 Eylül’ün hemen ardından başlatılan operasyonlarda ele geçirilen bu kişilerin aslen Fas ve Cezayir kökenli olduğu ve 2000 yılından beri ABD’de yaşadıkları da iddianamede dile getirilenler arasında. 
     Öte yandan, Amerikan FBI da, Seattle’da Earnest James Ujaama isimli bir kişi hakkında El Kaide örgütüne yardım ettiği suçlamasıyla dava açtı. Amerikalı yetkililer, Ujaama’nın Afganistan’daki El Kaide kampına bilgisayar teçhizatı götürdüğünü ve burada eğitim aldığını düşünüyor. 
     



 DÜNYA 











</TEXT>
</DOC>
