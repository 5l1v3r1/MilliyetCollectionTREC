<DOC>
<DOCNO> 138597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur21.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye - ABD görüşmelerinde sona yaklaşıldı... 
</HEADLINE>
<TEXT>

     Türkiye ile ABD arasında olası Irak operasyonuna ilişkin görüşmeler siyasi, askeri ve ekonomik alanlarda sürerken, siyasi görüşmelerde sona yaklaşıldığı belirtildi. 
     Diplomatik kaynaklardan edinilen bilgilere göre, bugün Washington'dan aldığı yanıtla Dışişleri Bakanlığı'na gelen ABD'nin Ankara Büyükelçisi Robert Pearson'a Türkiye'nin bu üç alandaki yanıtları iletildi. 
     Kaynaklar, yürütülen müzakereler çerçevesinde siyasi konuların pek çoğunda uzlaşmaya varıldığını ve bu konuda sona yaklaşıldığını belirttiler. 
     Bu arada, Türkiye ile ABD'nin Kuzey Irak'taki Kürt gruplara silah dağıtım konusunda uzlaşmaya vardığı ve bu çerçevede bu gruplara silahların iki ülkenin ortak çalışması ile dağıtılacağı, silahların sonradan toplanacağı kaydedildi. 
     Irak'ta Saddam Hüseyin sonrasında oluşturulacak geçici yönetimin uluslararası bir niteliği olması durumunda, Ankara bu yönetime Türk uzmanların da katılmasına sıcak bakıyor. 
     Türk tarafı ayrıca, Irak'ta oluşturulacak yeni yönetime de Ankara'nın göstereceği ve Irak toplumunun saygısını kazanmış Iraklıların da dahil olabileceğini belirtiyor. 
     Bu arada, Dışişleri Bakanlığı'nda Büyükelçi Deniz Bölükbaşı ve Marisa Lilo başkanlığında devam eden askeri görüşmelere ara verildi. 

     
</TEXT>
</DOC>
