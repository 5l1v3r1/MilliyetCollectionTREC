<DOC>
<DOCNO> 137906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun05.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Müslüman ülkeler ABD'yi uyardı" 
</HEADLINE>
<TEXT>

     New York Times gazetesi, ''aralarında ABD'nin en yakın iki müttefikinden biri olan Türkiye'nin de bulunduğu Müslüman ülkelerin, savaşın bölgede karışıklığa yol açacağı uyarısında bulunduklarını'' yazdı. 
     Türkiye'nin BM nezdindeki Daimi Temsilcisi Ümit Pamir'in Güvenlik Konseyi'nde yaptığı konuşmaya yer veren gazetenin haberinde, aralarında, ABD'nin en yakın iki müttefiki ve Irak'ın en yakın komşularının da bulunduğu Müslüman ülkelerin, Irak lideri Saddam Hüseyin'e karşı ABD önderliğinde savaş halinde, Ortadoğu'nun siyasi, insani ve ekonomik karışıklıklarla karşılaşabileceği uyarısında bulundukları belirtildi. 
     Günlük tirajı 1 milyon 300 bin olan gazete, ABD ile yakın bağı olan, Irak'ın komşuları Ürdün ve Türkiye büyükelçilerinin Güvenlik Konseyi'ndeki konuşmalarında, Körfez Savaşı'nın yarattığı ekonomik ve insani bozulmaların hala sıkıntısını çektiklerini söylediklerini okuyucularına aktardı. 
     Büyükelçi Pamir'in göçmen akımından, yatırımcının ürkekliğine kadar her konuda şikayette bulunduğunu yazan gazete, Pamir'in Türkiye'nin, ''güneyindeki istikrarsızlığın açık etkisine maruz kaldığını'' söylediğini bildirdi. 
     Türkiye'nin, topraklarında Amerikan askerlerinin konuşlanmasıyla ilgili şartlar konusunda ABD ile gergin görüşmeler yapmakta olduğu kaydedilen haberde, Güvenlik Konseyi'nde söz alan konuşmacıların çoğunun, Irak'ta denetimlerin devam etmesinden yana olduklarını bildirdiklerine dikkat çekildi. 
     





</TEXT>
</DOC>
