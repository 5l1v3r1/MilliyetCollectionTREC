<DOC>
<DOCNO> 126312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/spor/yozer.html </URL>
<DATE> 2002/12/23/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Zor maç 
</HEADLINE>
<TEXT>

     Galatasaray karşısında dün ligin belki de en kötü takımı vardı. İki pas yapamayan, kendi alanından çıkamayan, hücumda sefilleri oynayan ve orta sahası bulunmayan takım önünde mücadele etti, bu maçı bile zora sokmakla koca bir aferini sonuna kadar haketti. 
     Yaratıcılığı olmayan takımda, ağır Samsunspor önünde, Arif ile Ümit Karan gibi etkisiz golcüler hem kulübeyi, hem de stadda bulunmayan seyirciyi fıtık ettiler. Son vuruş noksanlığı yüzünden gol pozisyonlarında istenilen etkiyi gösteremeyen Galatasaray’ın hücum blokunu Ayhan kurtardı. Ayhan sahanın her yerinde, her şeyi yaptı. Bir gol atmadığı kalmıştı, onu da attı. Dünkü üç puanın hak sahibi aranıyorsa, bu oyuncu Ayhan ile savunmada oynayan Vedat’tır. Hele Vedat’ı altı yıl aradan sonra ilk kez bu kadar formasının hakkını verirken gördük. En son Karabük’te böyle oynamıştı. 
     Antrenman havasında geçen maçta Galatasaray, hele attığı golden sonra bir panik içine girdi ki, nedenini kimse anlayamadı. Bu etkisiz Samsunspor bile hiçbir şey yapamadığı, maçın son 15 dakikasında gol pozisyonları buldu. Eğer şu maçtan Galatasaray puan kaybederek dönseydi, bu ayıp unutulmaz olurdu. 
     Ümit Karan oyundan çıkıncaya kadar Hakkı ile didişti. Birbirlerine vurdular, birbirlerine tükürdüler, birbirlerini tokatladılar. Herkes de bunu seyretti. Ne hakem müdahale etti, ne de kulübeler. Ümit Karan gol atmayı kovalayacağına Hakkı’yı takip etti. Ama ne gariptir ki, bu didişmeden Galatasaray’ın golü geldi. Golün ilginç bir yanı var. Fatih Terim kendi alanına giden Hasan Şaş’tan, elleriyle uyararak rakip alanın önüne gelmesini ve orada durmasını istedi. Hasan geldi ve hocasının dediğini yapmanın ödülünü aldı. Topu kaptı, pası attı, gol oldu. İlginç rastlantılarla ve kulübe uyanıklığı ile kazanılan Galatasaray golü, maçın da en güzel hareketiydi. 
     Metin Tokat bu sezonun en rahat maçlarından birini yönetti. Onu zorlayacak fazla pozisyon yoktu. Ümit Karan ile Sinan’ın pozisyonu tartışma yaratsa da, Tokat penaltı düdüğü çalsa eleştiri almazdı. 
     Galatasaray kolay maçı kazandı, ama kolayı bile kazanırken zorlandı. Bu üç puanla, ligi de onca hengameye rağmen ikinci sırada bitirmeyi başardı. 
     



 SPOR 
































</TEXT>
</DOC>
