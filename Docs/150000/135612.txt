<DOC>
<DOCNO> 135612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/guncel/gun20.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lodos yine yıktı geçti 
</HEADLINE>
<TEXT>

Marmara ve Ege’de etkili olan şiddetli lodos, minarelerle evlerin çatılarını uçurdu. Fırtına yüzünden iki kişi öldü, 106 kişi yaralandı 
     DOĞAN HABER AJANSI 

     Marmara ve Ege Bölgesi’nde son iki gündür etkili olan şiddetli lodos deprem felaketlerini aratmadı. İzmir’de başına kiremit düşen polis memuru Mehmet Akif Kabakçı ile Adapazarı’nda onardığı çatıdan düşen Hilmi Saka öldü. Minarelerin yıkıldığı Bursa’da 106 kişi yaralandı, 77 kişi de sobadan zehirlendi. Ege sahillerinde tekneler batarken, İzmir’e çamur yağdı. Çanakkale - İzmir Karayolu’nda da aşırı yağıştan iki köprü çöktü. 
     İstanbul’da şiddetli yağışla birlikte etkisini gösteren lodos yüzünden bazı evlerin çatısı uçtu, trafik levhaları söküldü, devrilen ağaçlar trafiği engelledi. Boğaz’ın Karadeniz girişi bir süre için transit geçişe kapatılırken, şehir içinde de birçok maddi hasarlı ve yaralamalı trafik kazası meydana geldi. 
     
     Cemaat mahsur kaldı 
     Bursa’da Hacılar, Vatan, Karlıdağ ve Ortabağlar Merkez camilerinin minareleri uçtu. Vatan Camii’nde yatsı namazı kılan ve mahsur kalan cemaat, polisin yardımıyla kurtarıldı. Hacılar Camii’nin minaresi de imam Nüsret Çınar ve bir süre önce ameliyat olan Mevlüt Silan’ın evlerinin üzerine düştü. Akrabasına misafirliğe giden Çınar ve ailesi şans eseri kurtuldu. Minare enkazı boş olan yatak odasına isabet eden Silan ailesinin 10 ferdi de ölümden dündü. 
     
     İzmir’e çamur yağdı 
     Minarelerin yıkılması sonucu dokuz işyeri ile 16 ev de hasar gördü. 
     Setbaşı Vergi Dairesi, Yüksek İhtisas Hastanesi ve yedi sağlık ocağının çatısı uçtu. Ana cadde ve sokaklar araç ve yaya trafiğine kapatıldı. İzmir’de yedi evin çatısı uçtu. Afrika çöllerinde oluşan hortum ve fırtınanın atmosfere yükselttiği toz İzmir’e çamur olarak yağdı. Afyon’da üç evin çatısı uçarken kentin yüzde 40’lık bölümüne elektrik verilemedi. Konya’da Çağlar İş Merkezi’nin çatısının uçması sonucu Fatih Avcı ve Zülfü Aflı yaralandı. Bir iş merkezinin de balkon duvarları düştü. 
     Kuşadası’nda da çok sayıda ağaç devrildi, Marmaris’te "Amedeus" adlı tur teknesi battı. Bodrum’da sekiz restoranın çatısı uçtu ve tekneler battı. 
     



 GÜNCEL 
























</TEXT>
</DOC>
