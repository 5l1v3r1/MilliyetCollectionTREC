<DOC>
<DOCNO> 102494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/spor/ytan.html </URL>
<DATE> 2002/08/18/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Pes doğrusu 
</HEADLINE>
<TEXT>

     Ya tüp patladı, ya deprem oldu... Ya da küçük kıyamet koptu. Yoksa, gücüne, sistemine, dar alan presine, disiplinine, iş bilgisine, iş yeterliliğine onay verilen ve de bir camianın kahır ekseriyetinin güven duyduğu bir takım sekiz günde bu denli çökmez... Çökemez eşyanın tabiatına aykırıdır. 
     Ne tüp patladı ve ne de deprem oldu. 
     Çöküşün bize göre iki sebebi var 
     Bir... Trabzonspor’un uygulamak istediği yeni sistem, kolay deforme oluyor, çabuk çözülüyor... Öyle de oldu. 
     İki... Türk futbolcusunun kronik hastalığı, kendine aşırı güvenin getirdiği kısmi şımarıklık ve kısa süreli övgü ile gelen gıda zehirlenmesi. 
     Tabi, eksik olmasın, bir de teknik fantazi. 
     Trabzonspor, Güney Koreli ile oyuna başladı. Lee’nin oyuna girişi, Trabzonspor’da sistem ve oyuncu kullanımında kısmi değişiklikleri beraberinde getirdi. Gökdeniz, tek santrfor Mehmet Yılmaz’a daha bir yakın, Hakkı orta alanın sağ, Lee de sol kulvarını kullanmaya çalıştı. 
     Bu düzen, top kazandırmayı, orta alanda adam eksilmeyi, hücumda çoğalmayı sağlayamadı. Trabzonspor, pas yüzdesi de son derece düşük olunca, kolay teslim oldu... Sekiz dakika içinde üst üste yediği iki kontraatakta kalesinde iki gol gördü... Birinci golde top Erhan Namlı’yı çok sevdi, ikinci golde ise Trabzonspor defans güvenliğini unutmuştu. 
     İkinci yarıya Elazığspor skor avantajını koruyacak bir düzende çıktı. kalabalık bir defans ve onların önünde de bir o kadar adam. Trabzonspor’a oyunu organize edecek alan ve zaman bırakmadı. Trabzonspor, topa hakim olma ile oyuna hakim olmayı ayırt edemedi, keçiboynuzu gibiydi. 
     SON NOT... Trabzonspor sadece Elazığ’da yenilmedi, üç puan yitirmedi... Süratle oyuncu kaybediyor, güveni ve düzeni sarsılıyor. 
     



 SPOR 






























</TEXT>
</DOC>
