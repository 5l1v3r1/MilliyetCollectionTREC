<DOC>
<DOCNO> 143621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun33.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
WSJ'den Barzani'ye "Mini Saddam" benzetmesi.. 
</HEADLINE>
<TEXT>

     Amerikan finans çevrelerinin gazetesi Wall Street Journal, ''Kuzey Irak'taki Kürtlerin niyetinin sanılandan çok farklı olduğunu'' yazdı. 
     Melik Kaylan tarafından yazılan makalede, Irak Kürdistan Demokrat Partisi IKDP lideri Mesud Barzani'den ''mini Saddam'' diye söz edildi ve Barzani'nin bölgede geniş çaplı örgütlenmeye gittiği belirtildi. 
     ''Türkler, başlaması beklenen savaşta bir rol üstlenmek için çaba harcarken, Kürtler onlar olmadan işleri bağlamak niyetindeler'' görüşü savunulan makalede, ''mevcut bilgilerin, ABD'nin de peşmergeleri Irak lideri Saddam Hüseyin'e karşı, Kuzey İttifak'ı benzeri bir uygulamayla kullanmak niyetinde olduğu'' kaydedildi. 
     ''Peşmergelerin bir bölümünün petrol bölgelerinde Kürt ayaklanması başlatmak isterken Saddam güçlerince yakalandığı'' ifade edilen makalede, ''bu bölgelerde konuşlanan Saddam'ın 5. ordusunun moralsiz ve açlık içinde olduğu, dolayısıyla Kürtlere karşı fazla direnmesinin beklenmemesi gerektiği'' görüşü dile getirildi. 
     ''Kürtlerin başarılı olmaları halinde bölgelerindeki Türkmen ve Asurileri de kendi kontrolleri altına alacakları'' belirtilen makalede, ''Ancak bunların sayısı Kürtlerin sayısıyla eşitlenirse o zaman iç savaş başlayabilir'' ifadesi kullanıldı. 
     ''Bir süre önce IKDP güçlerinin Türkmenlere ait devlet dairelerini bastıkları, kalaşnikoflu muhafızların Türkmen yöneticilerini tutukladıkları'' kaydedilen makalede, ''Bu kişilerin evlerinin de yağmalandığı, Barzani'nin bu kişileri Türklerin casusu olarak gördüğü, Barzani'nin de yerel TV kanallarında azınlık dillerinin kullanılmasına karşı çıktığı'' görüşü savunuldu. 
     
     ANKARA'NIN KARARSIZLIĞI 
     ''Türkmenlerin hayalinin Kerkük ve Musul'a geri dönebilmek olduğu'' ifade edilen makalede, ''Bunun için kuzenleri olan Türklerden destek bekliyorlar, ancak on yıllardır gelmeyen bu yardım bu kez de Ankara'nın kararsızlığı yüzünden gelemeyecek. Bunun Türkiye ve Türkmenler açısından sonucu ise tam bir kabus olabilir. Petrol parasıyla zenginleşecek olan Kürtler bölgelerinde bir güç haline gelebilirler'' ifadeleri kullanıldı. 
     -Barzani'nin perde arkasında Saddam'la da işbirliği yaptığı savunulan makalede, ''1996 yılında Barzani'nin, Kürt bölgesindeki Türkmen ve Asuri liderleri toplayıp Saddam'ın casuslarına teslim ettiği, bunlardan hiçbirinin geri dönmediği'' belirtildi. 
     Makalede, ''Türkiye birkaç hafta önce sınırı kapatana kadar Barzani petrol geçiş hakkı olarak ayda bir milyon dolar para kazanıyordu. Barzani ailesi ayrıca tütün, tekstil, çay, alkol ve ilaç satışlarından da yüzde alıyor'' görüşü savunuldu. 
     ''Barzani'nin, bu paralarla aç ve moralsiz olan Saddam'ın 5. ordusunu satın almasının mümkün olduğu'' kaydedilen makalede, ''Barzani'nin bölgesinde yabancı asker görmek istememesinin nedeni anlaşılıyor'' ifadesi kullanıldı. 
     Makalede Melik Kaylan daha sonra şu görüşlere yer verdi 
     ''Kuzey Irak'ta bulunduğum süre içerisinde yerel liderlerin en son istedikleri şeyin demokrasi ve hukuk olduğuna tanık oldum. Batılı müttefikler ve Türkiye bunun sonuçlarını şimdiden düşünmeye başlasalar iyi olur.'' 
     





</TEXT>
</DOC>
