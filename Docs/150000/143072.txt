<DOC>
<DOCNO> 143072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/ekonomi/aeko.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşe Teyze tanıştırayım IMF’den Rıza Bey 
</HEADLINE>
<TEXT>

Türkiye’nin isimlerini ve resimlerini ezberlediği IMF temsilcileri arasına bir yenisi daha ekleniyor. İran asıllı İngiliz vatandaşı Rıza Moghadam, bir ay içinde göreve başlıyor 
     EVRİM ERGİN 

     Halen Uluslararası Para Fonu IMF Birinci Başkan Yardımcısı Anne Krueger’in danışmanlığını yürüten Rıza Moghadam, Fon’un Türkiye masası şefi olmaya hazırlanıyor. 
     Mayıs ayında yeni görevine başlamaya hazırlanan Moghadam, Fon’da, öncelikle Endonezya üzerinde çalışan ekibin başkanlığını yürüttü. 
     
     Asya krizinden deneyimli 
     Moghadam, daha sonra Tayland üzerine çalıştı. 1997 - 1999 yılları arasında Tayland Masası Şefliğine getirilen Moghadam, aynı zamanda Asya krizi döneminde IMF adına bu bölgede önemli görevler yürüttü. 
     Bir süre önce de Fon’un Avrupa Bölgesi departmanına atanan Moghadam, doğu ve batı Avrupa’daki değişik ülkelerde çeşitli görevler üstlendi. 
     Warwick Üniversitesi’ni bitiren Moghadam’ın Ekonomi Bölümü’nden PhD derecesi bulunuyor. Ayrıca Oxford Üniversitesi Matematik Bölümü’nden de BA alan Moghadam, İran asıllı bir İngiliz vatandaşı. Moghadam’ın, Türkiye’de IMF ile devam ettirilen programı savaş gölgesinde sürdürmesi bekleniyor. 
     Öte yandan Fon’un Moghadam’ı Türkiye Masası’na atayarak Asya krizindeki tecrübelerinden faydalanmak isteyebileceği düşünülüyor. 
     
Kriz iki temsilci eskitti      IMF tarafından 1998 yılında yakın izlemeye alınan Türkiye, 2000 yılında imzalanan stand - by anlaşmasıyla birlikte IMF’li günlerle yaşamaya başladı. O günlerden bu yana iki deprem ve iki ekonomik kriz geçiren ekonomik programa ise IMF’nin iki ayrı temsilcisi Carlo Cottarelli ve Juha Kahkonen damga vurdu. 
     
     CARLO COTTARELLI 
     Rakı içip, kebap yedi 
     Sıcak kanlı bir İtalyan olan Carlo Cottarelli, sempatik tavırlarıyla farklı bir görüntü çizdi. Fanatik bir Galatasaray taraftarı olan Cottarelli, çiğ köfte, kebap, hamsi buğulama ve baklavayı tercih etti. Yemek sofrasında içecek olarak tercihi ise rakıydı. Az çok Türkçe de öğrenen Cottarelli Kasım 2000 ve Şubat 2001 krizlerinin ardından görevi Mayıs 2001 tarihinde Juha Kahkonen’e bıraktı. Cottarelli Türkiye hakkında bir kitap yazacağını da açıklamıştı. 
     
     JUHA KAHKONEN 
     Gülümsemedi bile... 
     Görevi 2001 yılında Carlo Cottarelli’den devralan Kahkonen, 2001 Mayıs’ında Kemal Derviş’in Güçlü Ekonomiye Geçiş Programı’nı açıkladığı günlerde göreve başladı. Finlandiyalı Kahkonen, basına çok az demeç verdi, toplantılarda gülümsemedi bile. Cottarelli’nin sıcak’ tavırlarına alışanlar için Kahkonen farklı bir iz bıraktı. Dördüncü gözden geçirmeyi tamamlayan Kahkonen’in görevi bırakmasının ardından IMF’de terfi etmesi bekleniyor. 
     



 EKONOMİ 














</TEXT>
</DOC>
