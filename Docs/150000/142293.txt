<DOC>
<DOCNO> 142293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sontur09.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş hastanede sağlık kontrolü yaptırdı... 
</HEADLINE>
<TEXT>

     KKTC Cumhurbaşkanı Rauf Denktaş, İstanbul Üniversitesi İ.Ü Cerrahpaşa Tıp Fakültesi'nde sağlık kontrolü yaptırdı. 
     Hastanede görev yapan KKTC'li bazı doktorları ziyaret etmek ve muayene olmak için sabah saatlerinde İ.Ü Cerrahpaşa Tıp Fakültesi Kulak Burun Boğaz Anabilim Dalı Başkanlığı'na gelen KKTC Cumhurbaşkanı Denktaş'ı, burada görevli Öğretim Üyesi Prof. Dr. Ferhat Erişir kapıda karşıladı. 
     Ardından içeri giren Denktaş, Kıbrıslı olan Prof. Dr. Erişir tarafından yaklaşık 20 dakika muayene edildi. Denktaş, daha sonra Kulak Burun Boğaz Anabilim Dalı Başkanı Prof. Dr. Ahmet Gökçel'in odasına çıktı. 
     Burada Prof. Dr. Gökçel ile hemşerileri Prof. Dr. Erişir, aynı fakültenin Genel Cerrahi Servisi'nde görev yapan Doç. Dr. Varol Çelik ve bazı doktorlarla bir süre görüşen Denktaş, ardından fakülteden ayrıldı. 
     Denktaş, çıkışta basın mensuplarının ''rahatsızlığının sebebini'' sorması üzerine, ''Genel bir kontrol için geldim. Boğazımda bir şey vardı. Kaç gündür atlatamıyordum. Onun için geldim. Allah'a çok şükür başka bir şeyim yok'' dedi. 
     Prof. Dr. Erişir de, KKTC Cumhurbaşkanı Denktaş'ın Lahey'e gitmeden önce İstanbul'a geldiğini ve Polat Otel'de kaldığını hatırlatarak, şunları söyledi 
     ''Lahey'e gitmeden önce beni çağırdılar. Sayın Cumhurbaşkanı, ses tellerindeki kısıklığın farkında. Ben de gittim baktım. 1-2 ilaç verdim ve kendisini Lahey'den dönüşünde buraya davet ettim. Kendisi de hem muayene olmak, hem de burada görev yapan hemşerilerini ziyaret etmek için fakülteye geldi.'' Kendisinin de Denktaş'ı muayene ettiğini anlatan Prof. Dr. Erişir, ''Sayın Denktaş'ın sesi biraz kısıktı. Üşütmeye bağlı olarak ses tellerinde hafif ödem vardı. Başka hiçbir şeyi yok. Şimdi tamamen düzelmek üzere. Önemli bir şeyi yok'' diye konuştu. 
     





</TEXT>
</DOC>
