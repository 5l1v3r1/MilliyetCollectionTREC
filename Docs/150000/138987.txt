<DOC>
<DOCNO> 138987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo28.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe de Beşiktaş için kolları sıvadı... 
</HEADLINE>
<TEXT>

     Göztepe Teknik Direktörü Mustafa Fedai, ''Stratejimizi, Beşiktaş'ın UEFA Kupası maçı sonrasında belirleyeceğiz'' dedi. 
     Fedai, düzenlediği basın toplantısında, Beşiktaş'ın Gençlerbirliği'ne kıyasla ''daha az risk alan ve gerektiğinde hücuma kalkan bir ekip'' olduğunu söyledi. 
     Beşiktaş'ın bu hafta içinde çok önemli bir UEFA Kupası maçı olduğunu kaydeden Mustafa Fedai, şöyle konuştu 
     ''Rakibimizin birçok yıldız oyuncusu, bizimle yapacakları maçta sakatlıkları ve kart cezaları nedeniyle forma giyemeyecek. İsimler önemli değil. Sonuçta Beşiktaş takımı ile oynayacağız. Beşiktaş'ın hafta içinde zor bir maçı olması, bizim için avantaj. Stratejimizi, teknik ve taktik anlayışımızı, Beşiktaş'ın UEFA Kupası maçı sonrasında belirleyeceğiz. Öncelikli hedefimiz, 1 puan.'' Fedai, ayrıca, UEFA Kupası 4. tur rövanş maçında Beşiktaş'ın Slavia Prag'ı eleyeceğine inandığını belirtti. 
     
     ERTELEME MAÇLARI 
     Olumsuz hava koşulları nedeniyle ligde çok sayıda maçın ertelendiğini kaydeden Mustafa Fedai, puan cetvelinin alt sıralarında yer alan takımların sıralamalarının ''belirgin bir şekilde görülmesi'' açısından bu maçların biran önce yapılmasını istedi. Fedai, ''Erteleme maçlarının geç oynanması bizi etkiler'' dedi. 
     Öte yandan Gürsel Aksel Stadı'nda elektriklerin kesik olması nedeniyle basın toplantısı TV kameralarının spotları yardımıyla yapıldı. 
     





</TEXT>
</DOC>
