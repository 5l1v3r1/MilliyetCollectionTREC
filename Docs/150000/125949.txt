<DOC>
<DOCNO> 125949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur41.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de rüzgarın hızı saatte 80 kilometreye ulaştı... 
</HEADLINE>
<TEXT>

     Balkanlardan gelen soğuk ve yağışlı hava bütün Türkiye'de etkili olurken, İzmir'de hızı zaman zaman 80 kilometreye ulaşan rüzgar, ağaçların devrilmesine yol açtı. 
     İzmir Meteoroloji Bölge Müdürlüğü yetkililerinden alınan bilgiye göre, ortalama 45 kilometre hızla esen rüzgar, zaman zaman şiddetlenerek 80 kilometreye ulaştı. 
     Rüzgar nedeniyle, Bornova Zafer Caddesi 161 Sokak'ta çam ağacı devrildi. Devrilen ağaç, belediye görevlileri tarafından kaldırıldı. Olayda yaralanma ya da maddi hasar meydana gelmedi. 
     İzmir ve Ege Bölgesi'nde hava sıcaklıkları mevsim normallerinin altında seyrederken, İzmir'de 13.9 derece olan mevsim normalleri Aralık ayı sıcaklık ortalaması, bugün 4 derecede gerçekleşiyor. Gece kıyı Ege'de hafif, iç kesimlerde orta ve kuvvetli şekilde don beklentisi olurken, sürücüler ve üreticiler, don tehlikesine karşı uyarıldı. İç kesimlerdeki kar yağışının devam edeceği, kıyıda kuvvetli rüzgarın etkili olacağı bildirilirken, hava sıcaklıklarının Pazar gününden itibaren yükseleceği, gelecek haftadan itibaren de mevsim normallerine yaklaşacağı kaydedildi. 
     Öte yandan, Muğla'nın Fethiye İlçesi'ndeki yüksek kesimlerde sis ve buzlanma beklendiği belirtilerek, sürücülerin dikkatli olması istendi. 
     Fethiye Kaymakamı Cengizhan Aksoy, vatandaşların zor durumda kalmaması için her türlü önlemin alındığını belirtirken, belediye hoparlöründen yapılan anonsla, üreticiler don tehlikesine, balıkçılar da fırtınaya karşı uyarıldı. 
     





</TEXT>
</DOC>
