<DOC>
<DOCNO> 100796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo17.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Trabzonspor karşısındaki kadro kafamda hazır" 
</HEADLINE>
<TEXT>

     Fenerbahçe Teknik Direktörü Werner Lorant, lige hazır olduklarını söyledi. 
     Werner Lorant, kamp yaptıkları Maçka Büyük Sümela Otel'de düzenlediği basın toplantısında, ligde oynamaktan dolayı mutluluk duyduklarını belirterek, ''Tüm oyuncularım lige hazır duruma geldiler. Trabzonspor maçını çok ciddiye alıyoruz. Amacımız bu karşılaşmadan 3 puanla ayrılarak lige galibiyetle başlamak'' dedi. 
     Bir gazetecinin, ''Fenerbahçe'nin sağ kanadında herhangi bir sorun var mı '' biçimindeki sorusuna Lorant, ''Hayır hiçbir sorunumuz yok. Bunu da yarınki maçta göreceksiniz. Bugüne dek yapılan eleştirilere katılmıyorum. Çünkü yapılan eleştiriler hazırlık maçlarında şu oyuncu neden şurada oynatılıyor biçimindeydi. Bunları ciddiye almıyorum. Yarınki Trabzonspor maçını kazanamazsak, yarından itibaren eleştirilerde bulunabilirsiniz'' yanıtını verdi. 
     Lorant, yarınki karşılaşmanın kadrosunu kafasında hazırladığını da belirterek, ''Eğer kadro kafamda olmasaydı bu üzücü olurdu. Futbolcularım zaten hazır duruma geldiler. Yalnızca Simao, Tuncay ve Ali Akdeniz'in sakatlıkları beni üzüyor'' diye konuştu. 
     Alman teknik adam, basın toplantısında transferlerle ilgili sorulara ise yanıt vermeyeceğini bildirdi. Trabzonspor ile yapacakları karşılaşmanın centilmence geçeceğine inandığını da ifade eden Lorant, şunları söyledi 
     ''Bana buraya gelmeden önce, Trabzonspor ile Fenerbahçe arasında rekabetten ve gerginlikten sözedildi. Ancak şu ana kadar burada güzel bir ortam var. 2 takım arasında rekabet olsun ancak bu dostluk dışına çıkmasın. Trabzonspor'a da saha jestinden dolayı teşekkür ediyoruz. Trabzonspor antrenörlerinin idmanlarımızı izlemesi onlar için bir avantaj olamaz.'' Lorant, bazı basın organlarında kendi ağzından antrenör Oğuz Çetin ile ilgili Oğuz'dan memnun değilim biçimindeki sözlerinin gerçeği yansıtmadığını ve böyle bir beyanatta bulunmadığını da kaydederek, şöyle devam etti 
     ''Oğuz hoca hakkında olumsuz söz söylemedim. Bir yardımcı antrenörün hakkında böyle bir söz söyleyemem ancak, Oğuz'un her işe yetişemeyeceğini ve bunun için bir yardımcı antrenör alınabileceğini başkana ilettim. Oğuz, mükemmel çalışma yaptığım bir kişidir.'' Lorant, ligde yabancı antrenörlerin sayısının azalmasıyla ilgili bir soruya da, ''Şu anda kendi takımımı, çalışmamı, başarımı düşünüyorum. Alman teknik adamlar gittiler. Ancak bunun nedenini bilmiyorum'' diyerek sözlerini tamamladı. 
     





</TEXT>
</DOC>
