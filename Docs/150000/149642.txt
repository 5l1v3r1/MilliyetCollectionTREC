<DOC>
<DOCNO> 149642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/spor/aspo.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne geceydi ama 
</HEADLINE>
<TEXT>

Kadıköy dün futbola doydu. Fenerbahçe sahaya onurunu, Gençlerbirliği kalitesini koydu. Nefesler tutuldu, fileler golle doldu, Sarı - Lacivertli takım son dakikada galibiyetten oldu 
     MEHMET DEMİRKOL 

     Maçın 36. dakikasında Semih'in bulduğu golden. 43. dakikada Gençler'in Veysel ile öne geçişine kadar geçen süre muhteşemdi. Adeta bir tufanın etkisi altındaki, ayakta durmanın mucizevi olduğu zeminde oynanan futbolda nefes alacak vakit yoktu. Fenerbahçe tribünlerinin "mesihi selamlar gibi" sevgi gösterilerinde bulundukları gol sonrası bocalayan Gençler savunması, bir dakika içinde iki büyük açık verdi. Boş pozisyondaki Tuncay'a atılan bir topa kalkan yanlış ofsayt bayrağı bunların ilkiydi. 30 saniye sonra Hakan'ın kaptığı bir topla kaleye inip Semih'i görüşü ve onun yan ağlarda kalan şutu ise ikincisi. Sonra Gençler kendine geldi. Maç öncesi tribünlerin büyük bir ittifakla tezahüratta bulunduğu Ersun Yanal, erken değişiklikle Uğur'un yerine Bülent'i sahaya sürdü. Ve genç oyuncu 39'da sahaya adımını atmasının üzerinden on saniye geçmeden beraberliği sağladı. Bu kuşkusuz maç öncesi belki de ilk kez bir rakip takım teknik direktörünü dakikalarca alkışlayan Fenerbahçe tribünleri için "Bak, gördün mü adamı" vesilesi oldu "Aldı topçuyu, anında oyunu değiştirdi". Beraberlik sonrası Gençler'in oyun hakimiyeti bitmedi. Maça çok tempolu başlayan Fenerbahçe orta sahasının oyundan düşüşüyle bu alanda özgürlük kazanmışlardı. Ve Veysel'de noktalanan bir akın, bu oyuncunun sert şutunda Ümit Özat'a çarpıp, Rüştü'yü tek ayakta bırakan bir füze ve 2 - 1'i getiren gol oldu. Gençler'in sert, çok adamla presli ve erken faullü oyunu istekli ve isyankar Fenerbahçeliler'i maç başında çok yormuştu. Bu dakikalarda yakaladıkları pozisyonları da değerlendirememişlerdi. 13'te Semih'in Gökhan'la karşı karşıya vuramadığı, 19'da Ümit'in direği sıyıran serbest vuruşu iki örnek. Bu umut verici ve haysiyetli oyundu. Ama Gençler daha diri, şanslıydı. 
     Ev sahibi oyuncular ikinci yarıya alkışlarla başladılar. Hızlı çıkmak istiyorlar, ama Gençler'in erken taktik faullerine takılıyorlardı. Mecburen futbol duruldu. Tansiyonu yükselten 54'te yan hakem Muhittin Gürses'in Tuncay'ın ayağından filelere giden topa kaldırdığı ofsayt bayrağı oldu. Ve tribünlerin tepkisiyle birlikte Fenerbahçeliler oyuna ısınmaya başladı. 4 - 4 - 2'leri hücumu daha çok düşünür, Gençler'in 3 - 5 - 2'si ise boşluk arar oldu. Ama belki sahanın bozukluğundan, belki bireysel gösteri çabasından bu boşlukları dolduramadılar. Savunmada yine piranhalar gibiydiler. Ama hücum yönünde öyle değil. Gençler'in yapamadığını 64'te Tuncay yaptı. Deniz'den söktüğü topu sürükleyip Semih'in önüne yuvarladı, o da boş kaleye vurdu. Beklenmedik, umulmadık şekilde 2 - 2 geliverdi. Ve futbolun kralı oynanmaya başlandı. Karşılıklı akınlar ve gol pozisyonlarıyla heyecan dolu bir futbol. 70'te Hakan'ın 50 metreden boş kaleye vurduğu topa Ümit yetişti, dönüşünde Rüştü, Veysel'in ayağından bomboş pozisyonda topu kaptı. Ve bunun dönüşünde 73'te Ali Güneş ile Fenerbahçe 3 - 2 öne geçti. Tribünlerin iştahı artmış, Fenerbahçe'nin direnci yükselmişti. Ama Gençler topun olduğu her yerde kalabalık olma inadından vazgeçmiyordu. 79'da altı pas içinde beş kişi ile topu filelere itemediler. 80'de Bülent'in şutu üst direkte patladı. 83'te Rüştü, Veysel'in ayağından bir top daha söktü. Fenerbahçe'nin yarattığı pozisyonları da unutmayalım. Fenerbahçe iki yıl aradan sonra yine bir Kırmızı - Siyahlı Anadolu aslanını şampiyonluk yolunda yaralıyordu. Ama uzatma dakikalarında Deniz, bulduğu golle bu yaraya biraz olsun pansuman yaptı. 
     
Güney'den tam not      Fenerbahçe'nin genel koordinatörü, futbolcularının uzun süredir yaşanmayan bir mücadele ortaya koyduğunu söyledi 
     YUSUF KOBAL 

     'Abartmamak lazım' 
     OĞUZ Çetin'in ayrılmasından sonra geçici olarak genel koordinatörlük görevine getirilen Tamer Güney, "Fenerbahçe adına uzun süredir yaşanmayan bir mücadele oldu. Ancak bunu da fazla abartmamak lazım" dedi. Güney, "Futbolculara kaybedecek birşeylerinin olmadığını söyledim. Demek ki, rahat olunca futbol oynayabiliyorlar. Tebrik etmek lazım" diye konuştu. 
     
     'Devam edecek' 
     GÜNEY, "Bu maçın en önemli noktası, genç futbolcuların kendilerini tribünlere kabul ettirmiş olmalarıdır" yorumunu yaptı. Tecrübeli hoca sözlerini şöyle noktaladı "Fenerbahçe, kaynağından beslenen çağdaş kulüp haline gelecektir. Çalışmak ve kazanmak futbolun bir numaralı meyvesidir. Sezon sonuna kadar da bu mücadeleyi Fenerbahçe gösterecek." 
     
     Maçın hakemi 
Mükemmel yönetim      HAKEM Serdar Tatlı dünkü futbol şölenine mükemmel yönetimiyle eşlik etti. İlk yarıda bir - iki faul dışında hatası bulunmayan Tatlı, kartlarını da yerinde kullandı. Fenerbahçe'nin sayılmayan golünde, yardımcı hakeminin doğru ofsayt kararını doğru düdükle onayladı. Ayrıca Rüştü'nün harika kurtarışında penaltı tuzağına düşmedi. Yardımcıları da olumlu not aldı. 
     
Kartal ve Aslan'a yaradı      FENERBAHÇE'NİN Gençlerbirliği ile berabere kalması, Başkent ekibinin şampiyonluktaki iki rakibi Beşiktaş ile Galatasaray'ın yüzünü güldürdü. Ankara takımının kaybettiği iki altın puan, belki de ligin kaderini etkiledi. 
     
     BEŞİKTAŞ 
     Diyarbakırspor D 
     Fenerbahçe 
     Elazığspor D 
     Altay 
     Adanaspor D 
     Gençlerbirliği D 
     Galatasaray 
     Samsunspor D 
     
     GALATASARAY 
     Göztepe D 
     Adanaspor 
     Trabzonspor D 
     Gençlerbirliği 
     Ankaragücü 
     Beşiktaş D 
     Gaziantep 
     
     GENÇLERBİRLİĞİ 
     Elazığspor 
     Altay D 
     Adanaspor 
     Galatasaray D 
     Beşiktaş 
     Samsunspor 
     Bursaspor D 
     


SPOR 

































</TEXT>
</DOC>
