<DOC>
<DOCNO> 112461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur01.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Küskünlerden son girişim 
</HEADLINE>
<TEXT>

     Türkiye Büyük Millet Meclisi'nin tatile girme kararının iptali ve yürürlüğünün durdurulması istemiyle 110 milletvekili Anayasa Mahkemesi'nde dava açtı. 
     Başvuru dilekçesi Afyon Milletvekili Gaffar Yakın tarafından bugün Anayasa Mahkemesi'ne verildi. 
     TBMM'nin 1 Ekim 2002 tarihinde aldığı kararın "yeni bir içtüzük ihdası olduğu" ileri sürülen dava dilekçesinde, Anayasa'nın 96. maddesine göre, alınan kararda "salt çoğunluk bulunması gerektiği, oysa TBMM'nin bu kararında bu oranın aranmadığı" ileri sürüldü. 
     Dava dilekçesinde, ayrıca, TBMM'nin tatile girmesine ilişkin kararda "kabul, ret ve çekimser oyların belirsiz ve çelişkili olarak tespit edildiği, bu durumun Anayasa'ya aykırı olduğu" savunuldu. 
     Öncelikle yürürlüğün durdurulması istenen dava dilekçesinde, kararın iptali talep edildi. 
     TBMM Genel Kurulu, TBMM'nin, 3 Kasım 2002 Pazar günü yapılması kararlaştırılan milletvekili genel seçiminin kesin sonuçları Yüksek Seçim Kurulu'nca TRT'de ilanını takip eden beşinci gün saat 15.00'de toplanmak üzere tatile girmesini kararlaştırmıştı. 
     





</TEXT>
</DOC>
