<DOC>
<DOCNO> 135284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo19.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
FC Interli Emre ve Okan Inter ile bir masalı yaşıyoruz... 
</HEADLINE>
<TEXT>

     FC Inter'de oynayan milli futbolcular Emre Belözoğlu ve Okan Buruk, ''Inter ile bir masalı yaşıyoruz ama başkan Moratti'ye somut bir hediye vermek istiyoruz'' dediler. 
     La Gazzetta dello Sport Gazetesi'nde bugün yer alan demeçlerinde Türk futbolcular, FC Inter'de oynamayı ve bulundukları durumu çok sevdiklerini söylediler. Kulüp başkanı Massimo Moratti hakkında, ''Çok özel biri. Çok daha büyük memnuniyetlere layık'' diyen Emre ve Okan, bu sezon herşeyden önce kulüp başkanı Massimo Moratti'ye bir kupa vererek vefa borçlarını ödemek istediklerini kaydetti. 
     ''Sahada fanteziler yapan bir futbolcuydum, 2 yıla yakın süren sakatlığımdan sonra zor işler yapan görev adamı oldum'' diyen Okan, sahada hücuma yönelik oynamıyormuş gibi gözüktüğünü, ancak rakiplerinin onu unuttuğu anda her zamanki gibi sahneye çıkıp onların canlarını yakmayı başardığını bildirdi. Emre ise, ''Ben bulunduğum yerden memnunum. Taraftarlardan, takım arkadaşlarımdan, teknik direktörden takdir alıyorum. Geçen yılki sakatlıklarla yaşanan uzun beklemeden sonra çok olumlu bir sezon. Kavgacı bir huyum var bu doğru. Ama sahaya ruhumuzu vermeye artık alıştık. Bazen kavga etmek de bize kalıyor'' diye konuştu. 
     Türk futbolcular, İtalyanca'larının halen düşük düzeyde olduğunu ve televizyon karşısında bir film izlemekte zorlandıklarını söylediler. Milano'daki yaşamlarının çok sakin olduğunu ve gece dışarı çıkmadıkları söyleyen Emre ve Okan, ''4 çeşit peynirli makarna yemeyi seviyoruz. Kent merkezine indiğimizde genelde ayakkabı alıyoruz. Gece hayatını ve diskotekleri sevmiyoruz, bunun yerine evde DVD izlemeyi tercih ediyoruz'' dediler. 

     
</TEXT>
</DOC>
