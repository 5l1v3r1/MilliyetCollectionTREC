<DOC>
<DOCNO> 133430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/soneko16.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'in yeni gözdesi Kokulu üzüm 
</HEADLINE>
<TEXT>

     Giresun Ticaret ve Sanayi Odası GTSO Başkan Vekili Hasan Kahyaoğlu, Karadeniz Bölgesi'nde, yöre insanına yüksek gelir getirecek en karlı tarım ürününün kokulu üzüm olduğunu söyledi. 
     Kahyaoğlu, Karadeniz Bölgesi'nin toprak ve iklim yapısı dolayısıyla birçok ürün için ideal bir alan olduğunu kaydederek, ''Ne yazık ki Karadeniz'in bu potansiyeli, uzun yıllardır fındık ve çay tarımı ile çok verimsiz bir şekilde değerlendirilmiş'' dedi. 
     Şarap sektörü için aranılan bir üzüm çeşidi olan kokulu üzümün isebella vitis labrusca Türkiye'de sadece Karadeniz Bölgesi'nde yetiştirildiğini anlatan Kahyaoğlu, ''Bugüne kadar ekonomik olarak değerlendirilmeyen kokulu üzümü, şarapçılık sektörüyle birlikte bölge ekonomisine kazandırmayı amaçlıyoruz'' diye konuştu. 
     Diğer üzüm çeşitlerinin aksine, sadece nemli bölgelerde yetişen kokulu üzümde, kanser ve kolesterole karşı tedavi amacı ile kullanılan respevetral maddesinin bolca bulunduğunu kaydeden Kahyaoğlu, şöyle devam etti 
     ''Birçok alanda önemli özellikleri bulunan kokulu üzüm, Karadeniz Bölgesi ekonomisini ayağa kaldıracak yüksek gelirli bir tarım ürünüdür. Türkiye'de şarap sanayinin öncü isimlerinden olan ve isimlerinin açıklanmasını istemeyen iki firmanın, bölgede kokulu üzüm tarımının geliştirilmesi için bizlerden istekleri oldu. Bizler, bu amaçla Giresun merkez ilçe, Keşap, Espiye ve Tirebolu ilçelerinde bağ tarzında bahçeler oluşturmaya başladık.'' Karadeniz Bölgesi'nin 800 metre yüksekliğine kadar, boydan boya tüm sahil şeridinde yetişme imkanı olan kokulu üzümün en kısa zamanda şarap sektörünün gözdesi haline geleceğine inandıklarını ifade eden Kahyaoğlu, ''Bu üzümden elde edilen kükürdümsü bir madde bekletilmeye alınan şaraplara katıldığı takdirde, şarabın doğallığını bozmadan kalitesini artırıyor'' dedi. 
     





</TEXT>
</DOC>
