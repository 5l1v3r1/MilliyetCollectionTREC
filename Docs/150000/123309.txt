<DOC>
<DOCNO> 123309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun11.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Basını, Dünya Güzeli Azra'ya geniş yer ayırdı... 
</HEADLINE>
<TEXT>

     Türkiye güzeli Azra Akın'ın İngiltere'nin başkenti Londra'da yapılan yarışmada ''2002 Dünya Güzeli'' seçilerek elde ettiği başarı, İngiliz basınında da yer buldu. 
     The Daily Telegraph gazetesi, sıkıntılı bir sürecin ardından güçlükle yapılabilen yarışmayı Azra Akın'ın kazandığını belirterek, ''Türkiye güzeli, dünyanın en güzel kadını olarak anılmayı hak etti' ifadesini kullandı. 
     Nijerya'daki olaylardan başlayarak yarışma sürecini anlatan gazete, 92 yarışmacıyı geride bırakan Azra Akın'ın elinde Türk bayrağıyla kameralara gülümserken çekilmiş fotoğrafına yer verdi. 
     The Observer gazetesinde de aynı fotoğrafla yayınlanan haberde, Azra Akın'ın birinci olduğu yarışmanın politik ve dini pek çok tartışmanın sonucunda yapılabildiğini hatırlattı ve ''Akın 92 yarışmacının arasından sıyrıldı'' denildi. 
     Gazete, Akın ile ilgili haberin son satırında, bir başka sayfada Türkiye'ye ilişkin yer alan bir haberin başlığını kullanarak, Azra Akın'ın başarısını ''Türkiye Avrupa'da'' diyerek yorumladı. 
     The Independet gazetesi ise yarışmaya katılan güzellerin gülümserken çekilmiş fotoğraflarına yer verdi ve Nijerya'da yaşanan olaylar nedeniyle ''gülüyorlar ama ayaklarına kan bulaşmış olmasına aldırmıyorlar'' yorumunda bulundu. 
     Haberde ayrıca, Azra Akın'ın çok sayıda kişinin favorisi olduğu belirtildi. Bunu salondaki pek çok izleyiciden duymanın mümkün olduğu ifade edilen haberde, ''Azra podyumda yürürken işte şampiyon bu diyen izleyici yarışmanın sonucunu doğru tahmin etmişti'' denildi. 

     
</TEXT>
</DOC>
