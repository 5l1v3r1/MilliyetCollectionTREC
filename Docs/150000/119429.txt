<DOC>
<DOCNO> 119429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/ekonomi/eko06.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İcra ve İflas Kanunu AB’ye uyumlandırılıyor 
</HEADLINE>
<TEXT>

57. hükümetin son icraatlerinden, İcra ve İflas Kanunu’nda değişiklik öngören tasarı taslağı AB mevzuatına göre hazırlandı 
     İcra ve İflas Kanunu’nda, ekonominin etkin ve verimli işleyebilmesi için değişiklik yapılması öngörülüyor. Söz konusu değişikliklere ilişkin kanun tasarısı taslağı, Adalet Bakanlığı tarafından ilgili bakanlık ve kuruluşların görüşüne açıldı. Devlet Bakanılığı görevi sona eren Masum Türker, İcra ve İflas Kanunu’nda değişiklik yapılmasına ilişkin tasarı taslağının, IMF ile yapılan stand - by anlaşması gereği beşinci gözden geçirme toplantıları öncesinde ocak ayına kadar Meclis’e sunulması gerektiğini bildirdi. Türker, değişikliklerin, bankaların alacaklarının tahsili açısından büyük önem taşıdığını vurguladı. 
     Taslağın, kanundaki bazı boşlukları doldurmak, kötü niyetli kişilerin bu boşluklardan yararlanmalarını önlemek ve uygulamadaki bazı sorunları çözmek için, AB ülkeleri mevzuatı ile diğer karşılaştırmalı hukuk metinleri de dikkate alınarak hazırlandığı belirtildi. 
     
     İcra süreci hızlanacak 
     Taslağa göre, borçlu işletmelerin malvarlığı değerinin artırılmasına olanak sağlanıyor. Tasfiye ve yeniden yapılandırma arasındaki hassas dengenin oluşturulmasına yönelik düzenlemeler getiriliyor. Borçlunun malvarlığının münferit alacaklılar tarafından zamanından önce tasfiyesinin önlenmesi öngörülüyor. 
     Taslak, yasal hakların suiistimaline, kötü niyetli itirazların ve davaların önlenmesine yönelik tedbirler alınmasını, günün gereklerine uymayan icra sürecini yavaşlatan yöntemlerin değiştirilmesini öngörüyor. 
     



 EKONOMİ 














</TEXT>
</DOC>
