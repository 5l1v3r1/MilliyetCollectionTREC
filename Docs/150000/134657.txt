<DOC>
<DOCNO> 134657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur21.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Burdur Valisi'nden şiir gibi veda mesajı... 
</HEADLINE>
<TEXT>

     Valiler Kararnamesi ile Mahalli İdareler Genel Müdür Yardımcılığı görevine atanan Burdur Valisi Kadir Koçdemir, valiliğin resmi internet sitesinde veda mesajı yayınladı. 
     Mesajına, ''İşte geldik gidiyoruz... Ak toprakların ak alınlı insanları, en güzel hatırları paylaştığım sizlerden ayrılma vakti'' diye başlayan Vali Koçdemir, şiirimsi bir dille ele aldığı mesajında, şunları kaydetti 
     ''İşte geldik gidiyoruz. 
     Ak toprakların ak alınlı insanları, en güzel hatıraları paylaştığım sizlerden ayrılma vakti. Hepimiz farklı mecralardan, farklı serencamlar içinden geldik. Yaşadıklarımız hesapsız ömrümüz içinde bir şimşek çakımı mesafesindeydi. Küçücük bir kesişim kümesi. 
     Yunus'un ''Ölürse ten ölür Canlar ölesi değil'' dediği ölümsüz tarafımız içinde, ete kemiğe bürünüp insan diye göründüğümüz bu dünyada kısacık bir kesişim kümesiydi birlikteliğimiz. Akıp giden zamana, suya yazılan yazılar gibi küçücük şerhler düştük. Nasıl mı Yılmadan, içimiz titreyerek, tutkuyla, yürekle, severek... Olaylarda, insanlarda ve eşyada görüntülerinin ötesinde bir şeyler bulma endişesiyle... İradeye hakim, vicdana tutsak vaziyette... Devlet denen dergaha post, gördüğümüz garibe dost olmaya çalışarak... Gönülden ve hiçlikten gayrisini sermaye bilmeyerek... Aşık olduğumuz için, yara minnet etmeyerek... 
     İşte geldik, gidiyoruz. Her ayrılıştaki hüzün ve sevinci yaşayarak ''Bir gün akşam olur biz de gideriz Kalır dudaklarda şarkımız bizim'' dedik, şimdi Burdur'un türküsü dudaklarımızda 
     ''Ben gidiyorum mamur olsun viranlar'' İşte geldik gidiyoruz. Bütün Burdurlulara, mesai arkadaşlarıma ve herkese gönül dolusu teşekkürler... 
     Esası bu olup, gerisi teferruattır. 
     Yapılacak bütün laf cambazlıkları bu berraklığı bulandırmaktan gayri bir fonksiyon icra edemez. Hoşçakalın 
     Hakkınızı helal edin. 
     Selam ve sevgi ile...'' 
     





</TEXT>
</DOC>
