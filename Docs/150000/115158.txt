<DOC>
<DOCNO> 115158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/guncel/gun03.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Kanal D deydi 
</HEADLINE>
<TEXT>

     Türkiye, CHP Genel Başkanı Deniz Baykal ile AKP Genel Başkanı Recep Tayyip Erdoğan’ın karşı karşıya geldiği Uğur Dündar’ın "Seçim Arenası" programı için ekranlara kilitlenirken, Kanal D binası önünde de adeta bir medya ordusu bekliyordu. İki liderin de Kanal D’ye saat 20.00’den itibaren gelmeleri, basın mensuplarıyla bir süre görüşmeleri planlanıyordu. Ancak gelişlerinin gecikmesi nedeniyle program değişti. 
     
     AKP’LİLERDEN SLOGAN 
     AKP’liler saat 21.00’den itibaren Kanal D önünde toplanırken, "Başbakan Erdoğan" sloganları attı. Yaklaşık 20 dakika sonra dört araçlık bir konvoyla gelen Erdoğan, milletvekili adayları Erkan Mumcu, Ömer Çelik ve Hüseyin Besli ile birlikte, tezahürat ve alkışlar arasında kapıya doğru ilerledi. Partilileri daha sakin olmaya çağıran Erdoğan, kapıda Dündar tarafından karşılandı. 
     
     SORULARA YANIT YOK 
     Baykal da saat 21.30 sıralarında geldiği bina önünde kendisini bekleyen gazetecilerin sorularını yanıtlamadı. Dündar tarafından karşılanan Baykal’a binaya girişine milletvekili adayları Bülent Tanla ve Mehmet Sevigen eşlik etti. Erdoğan ve Baykal, program öncesinde makyaj yapılırken görüntülenmek istemedi. Liderler saat 21.45’te stüdyodaki yerlerini alırken, basın mensuplarının da kısa bir süre görüntü almasına izin verildi. Baykal ve Erdoğan tokalaşarak objektiflere poz verdi. 
     
     DOSYALAR HAZIR .. 
     Baykal’ın masasında gözlük, kalem, kağıt mendil, kalın kırmızı bir dosya, Erdoğan’ın önünde ise dört-beş klasör dosya dikkat çekti. Erdoğan’ın yardımcılarından kağıt mendil istediği görüldü. Erdoğan, Dündar’ın sağına, Baykal ise soluna otururken, Mumcu, "Başkan nasıl hazırlandı " sorusuna, "Tek başına iktidar olan bir partinin liderinin rahatlığı nasılsa, öyleydi" yanıtını verdi. 
     



 GÜNCEL 


















</TEXT>
</DOC>
