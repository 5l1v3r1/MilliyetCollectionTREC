<DOC>
<DOCNO> 133762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/guncel/agun.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçuş doktoru olsa kaza önlenebilirdi 
</HEADLINE>
<TEXT>

Diyarbakır’daki uçak kazasının pilotun bilincini kaybetmesinden kaynaklandığını ileri süren Havacılık Tıbbı Derneği, "Pilotaj hatası, uçuş doktorunun son muayenesi ile engellenebilirdi" dedi 
     ŞÜKRAN ÖZÇAKMAK İstanbul 

     Diyarbakır’da 75 kişinin ölümüyle sonuçlanan THY uçağının düşüşüyle ilgili sis, pilot hatası, ILS cihazı olmaması gibi nedenler gösterilirken, merkezi Eskişehir’de olan Havacılık Tıbbı Derneği, kazanın pilotaj hatasından kaynaklandığını iddia etti. Çoğunluğu Hava Kuvvetleri Komutanlığı’ndan emekli 57 doktorun üye olduğu derneğe göre, pilot büyük bir olasılıkla içine düştüğü illüzyonlar nedeniyle muhakeme kaybına uğradı ve uçağa yanlış kumanda verdi. 
     
     Uçuş doktoru şart 
     Dernek, pilotun bu hatasının havacılık konusundaki uzman doktorun vereceği eğitim ve son muayeneyle önlenebileceğini iddia etti. Ancak THY’de bunu sağlayacak uçuş doktoru bulunmuyor. Pilotaj raporlarının onay makamı olan Ulaştırma Bakanlığı Sivil Havacılık Genel Müdürlüğu’nde de uçuş doktoru yok. Oysa Uluslararası Sivil Havacılık Birliği’nin 1985 tarihli Pilot Lisansı Yönergesi ile Avrupa Birleşik Havacılık Otoritesi’nin JAA 1997 tarihli yönergesi, pilotaj muayenelerinin en az 60 120 saatlik bir havacılık tıbbı kursundan geçmiş doktorlar authorised medical examiner tarafından yapılmasını şart koşuyor. 
     
     Uzmanlık dalı olmalı 
     Pilotların bu gibi yanılgılarının oldukça fazla olduğunu anlatan Dernek Başkanı ve emekli hava albay Doç. Dr. Muzaffer Çetingüç, uçuş doktoru tarafından verilen eğitim ve muayenelerle bu riskin asgariye indirilebileceğini ileri sürdü. Pilotun depresyon ilaçları kullandığı yönündeki iddialara da dikkat çeken Çetingüç, şöyle konuştu 
     "Pilot Alaattin Yunak’ın son ve en önemli olan psikiyatri muayenesi, Cerrahpaşa Tıp Fakültesi’nde profesör titri olan, ancak konu üzerinde eğitim almayan hekimlerce yapılmış. Bir uçuş doktoru, depresyon ilacına gerek duyan bir pilotun uçuşuna asla izin vermezdi. Pilot, gerçekten depresyon ilacı kullanıyorsa bu muhakeme kabiliyetini azaltır. Ulaştırma Bakanlığı’nın yetki verdiği 24 tıp fakültesi, 6 devlet ve 3 özel hastanedeki muayeneler, maalesef havacılık tıbbı eğitimi olmayan doktorların sorumluluğuna bırakılmıştır." 
     

</TEXT>
</DOC>
