<DOC>
<DOCNO> 139382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun04.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD, Kürt Devleti kurulmaması şartıyla Türkiye ile anlaştı" 
</HEADLINE>
<TEXT>

     Amerikan The Washington Post gazetesi, Amerikan askerlerinin Türkiye'den geçiş izni anlaşmasının bir parçası olarak ABD'nin, Irak'ta savaş sonrası Kürtlerin tek yanlı bir kararla bağımsız veya federe devlet kurmayacaklarına dair Türkiye'ye söz verdiğini yazdı. 
     Gazetenin Ankara çıkışlı ve Türk yetkililere dayandırılan haberinde, Iraklı Kürtlerin Irak'ta savaş sonrası federasyon benzeri bir hükümet kurmalarının engelleneceği savunuldu. Haberde, ayrıca Türk askerinin Kuzey Irak'a müdahalesinde ABD'nin sorun çıkarmayacağı ve savaş bittikten sonra Kürtlerin silahsızlandırılacağı konusunda da anlaşmaya varıldığı kaydedildi. 
     Washington Post, anlaşmanın, Türkiye'deki üslerin Amerikan askerleri tarafından kullanılması karşılığında yapıldığını ve Türk askerlerinin, Amerikan askerleriyle birlikte, mülteci akınını önlemek için Kuzey Irak'ın 20 kilometre kadar içlerine gireceğini yazdı. 
     Gazete, Türk yetkililerinin, bağımsız bir Kürt devleti kurulmamasını, Türk topraklarının ABD'ye açılması için şart koştuğunu kaydetti. 
     ABD ve Türkiye'nin müzakerelerde neredeyse bütün detaylar üzerinde anlaştığını yazan gazete, son aşamanın TBMM'deki oylamaya kaldığını belirtti. 
     





</TEXT>
</DOC>
