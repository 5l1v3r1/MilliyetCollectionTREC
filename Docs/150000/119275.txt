<DOC>
<DOCNO> 119275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur10.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
8 yaşındaki ilköğretim okulu öğrencisini öğretmeni mi dövdü 
</HEADLINE>
<TEXT>

     Bolu'da, 8 yaşındaki ilköğretim okulu öğrencisinin ailesi, çocuklarının, öğretmeni tarafından dövüldüğünü iddia ederek karakola başvurdu. 
     Sağlık Mahallesi'nde bir ilköğretim okulunun 2. sınıf öğrencisi 8 yaşındaki E.E'nin babası Abdullah E, oğlunun, ders dinlemediği için öğretmeni tarafından dövüldüğünü iddia etti. 
     Baba Abdullah E, oğlunun okuldan eve sol gözünün altı morarmış şekilde geldiğini belirterek, şunları söyledi 
     ''Öğretmeni tarafından dövülen oğlumu SSK Hastanesi'ne götürdüm. Durumu bildirmek için gittiğim okulda müdür yardımcısı tarafından okuldan kovuldum. Bu gelişme üzerine karakola giderek, oğlumun öğretmeni ve okul müdür yardımcısı hakkında şikayetçi oldum.'' E.E de, olayı ''Öğretmen ders anlatırken defterime yazı yazıyordum. Öğretmen bana kızarak dersi dinle diye bağırarak, kalemini fırlattı. Kalem yüzüme değmedi. Bunun üzerine yanıma gelerek yüzüme vurdu'' diye anlattı. 
     Polis, iddia üzerine okul yöneticilerini Sanayi Karakolu'na çağırarak ifadelerine başvurdu. 
     
     ''OYUN OYNARKEN DÜŞMÜŞ'' 
     Bolu İl Milli Eğitim Müdürü Galip Özcan da olayı doğrulayarak, ''Dün akşam saatlerinde böyle bir şikayet polise intikal etmiş. Dayak attığı iddia edilen öğretmen R.S. ile görüşemedim, okul yöneticileri ise öğrencinin gözünün parkta oynarken düşmesi neticesi morardığını söylediler, olayı soruşturuyorum'' dedi. 
     





</TEXT>
</DOC>
