<DOC>
<DOCNO> 133977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/guncel/agun.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ABD ikna edilebilir’ diyor 
</HEADLINE>
<TEXT>
Türkiye olmazsa Amerika savaşmaz 
Türkiye işbirliği yapmazsa ABD için operasyonun zorlaşacağını söyleyen İran’ın Ankara Büyükelçisi, "Bu konumunuzun değerini bilin" diyor 
     UTKU ÇAKIRÖZER Ankara 

Silah sorunu halledilir’Fikret Bila ve Utku Çakırözer’le görüşen İran’ın Ankara Büyükelçisi Devletabadi, 
"ABD K. Irak’ta uzun süre kalırsa tavrınız ne olur " sorusuna, "Bize göre savaş çıkmayacak. Silah sorunu bir şekilde çözülecek" diye yanıt verdi. 

     İran’ın Ankara Büyükelçisi Firuz Devletabadi, ABD’nin olası Irak operasyonu, barış girişimleri ve Türkiye-İran ilişkileri konusunda Milliyet’e önemli açıklamalarda bulundu. Devletabadi soruları şöyle yanıtladı 
     
Türkiye, İran ve bölge ülkelerinin barış arayışı sonuç verir mi 
     Bu zirve, bölge ülkelerinin kendi sorunlarını çözmek için bağımsız bir çaba gösterdikleri ilk girişimdir. Hem Irak hem de ABD’ye bu çıkmazdan dönüş için bir fırsat oluşturdu. İleride çok yararlı etkilerini göreceğiz. İkinci aşaması da çok yakında gelecek. Bölge ülkeleri aynı yönde isteklerini devam ettirirlerse bu süreçte ve ileride Irak tehdit oluşturamaz. Yeni toplantılara Kuveyt’i de davet etmeliyiz. 
     
Bu işbirliği operasyon sonrasına yönelik de aynı zamanda. 
     Evet tabii. 
     
Türkiye ile İran uzlaşırsa liderlik yapabilirler yani 
     Kesinlikle öyle. 
     
     KOMŞU AKILLI OLMALI’ 
O zaman ABD gibi bir ülkeyi üçüncü komşu istemiyorlar 
     Her komşuya açık olmamız lazım. Ama gelen komşu da akıllı olmalı ve meşruiyetle gelmeli. Meşru olmayan komşuya açık olmayız. 
     
Türkiye’nin önemli rolü var mı 
     ABD ikna edilebilir. Türkiye’nin katılmadığı bir savaşı ABD yapamayacaktır. Türkiye’nin uluslararası alanda ve bölgede güçlülüğünün kanıtı olabilir, istediği zaman ağırlığını koyduğunu gösterir. Türkiye bu konumunun değerini bilmelidir. 
     
     İKİ CESET ÇIKAR 
ABD uzun süre Kuzey Irak’ta kalırsa tavrınız ne olur 
     Bize göre savaş çıkmayacak. Hedef Irak’ın silahsızlanması ise bu çok yakında temin edilecektir. Ne ABD, ne Türkiye, ne de başka bir ülke müdahalenin maliyetini karşılayamaz. 24 dolara satılan petrol 34 dolara yükseldi. ABD’ye günde 150 milyon dolar zarar yazdırıyor. Eğer müdahale yapıp Irak’ta uzun süreli kalmak isterse de ABD’nin elinde iki ceset kalacak. Zaten İsrail son 20 yılda güvenlik, siyasi ve ekonomik açıdan bir yüktü omuzlarında. Şimdi de Irak yük olacak. Kendisi de batabilir orada. 
     
ABD’nin bundan sonraki hedefi İran mı 
     İran böyle bir kaygı taşımıyor. Çünkü İran ile ABD arasındaki sorun askeri değil siyasidir. İkinci olarak da, ABD’nin dış siyasetiyle İran’ın bu konudaki dış siyaseti paraleldir. Her iki ülke de bölgede istikrarı sağlamayı düşünüyor. özellikle silahsızlandırma konusundaki amaç müşterektir. Biz mantıklı davranacaklarını varsayıyoruz. Aksi halde dünya düzeni etkilenir. 
     
     TÜRKİYE’YE KARIŞMAYIZ 
Türk ordusunun güvenlik için Kuzey Irak’a konuşlanmasına İran’ın itirazı var mı 
     Bazı çevrelerden bu yönde duyum alıyoruz. Kesin bir görüşmemiz olmadı. Devletler, yapacakları işlerin sonuçlarını analiz etmek zorundadır. Biz tavsiye etmeyiz ama Türkiye işin maliyetini hesapladıysa bizim komşu ülke olarak bunu önleyecek bir şeyimiz yoktur. Kendi bileceği iştir. 
     
Askerlerle ilişkileriniz nazıl Şah döneminde olduğu gibi CENTO ve ECO benzeri bir işbirliği kurulabilir mi 
     Askerler birbirlerine pozitif yaklaşıyorlar. Eskiden yanlış anlaşılmalar vardı. Hepsi bitti. CENTO, ECO altyapısını kullanarak yeni ortam ve yeni koşulları göz önünde bulundurarak İran - Türkiye işbirliğini siyasi, askeri ve ekonomik alanda geliştirmemiz lazım. Askerlerarası irtibatı da sağlamamız gerekiyor. Orduların birbirleriyle konuşmaları bölge emniyeti ve istikrarı için çok önemlidir. Kara Kuvvetleri Komutanı Orgeneral Aytaç Yalman ile görüştüm. Tahran’a resmi ziyareti için davet hazırlıyoruz. 
     
Gönlümde hep Türkiye vardı’      Yıllarca kendisine önerilen Fransa, Kanada, Avustralya gibi ülkeleri reddeden Devletabadi, tercihini aktarırken, "Gönlümde iki ülke vardı. Gezip görmek için Hindistan, çalışmak için Türkiye’yi istedim" dedi. Türkiye’nin kendisi için gerçek bir sınav olacağını kaydeden Devletabadi, en önemli amacının şu anda 1.4 milyar dolar olan ticaret hacmini daha da artırmak olduğunu belirtti. Devletabadi, AB ve Kuzey Amerika’dakine benzer bir işbirliğinin bölge ülkeleri arasında da kurulmasını istedi. 
     



 GÜNCEL 















</TEXT>
</DOC>
