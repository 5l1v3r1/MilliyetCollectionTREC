<DOC>
<DOCNO> 122743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/dunya/adun.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İkili’ye sert mesaj 
</HEADLINE>
<TEXT>

Başbakan Gül, Türkiye’ye Kopenhag’da tarih verilmesinin önünde en büyük iki engel olan Fransa ve Almanya’nın büyükelçilerini çağırdı ve Ülkeleriniz küçük hesaplar peşinde koşmasın’ dedi 
     ELÇİN ERGÜN Ankara 

     Başbakan Abdullah Gül, Türkiye’ye Kopenhag Zirvesi’nde tarih verilmesine sıcak bakmayan Almanya ve Fransa’yı ikna edebilmek için harekete geçti. Yunanistan Dışişleri Bakanı Yorgo Papandreu aracılığıyla Almanya ve Fransa’ya, "Küçük hesaplar peşinde koşmayın" mesajı veren Gül, ardından bu iki ülkeye, büyükelçileri aracılığıyla, "Bize Kriterleri yerine getirmiyorsunuz’ diye bahane bulamazsınız" mesajını gönderdi. 
     Önceki gece Papandreu ile ABD Dışişleri Bakan Yardımcısı Marc Grossman arasında gerçekleşen görüşmede, Yunan Dışişleri Bakanı, Türkiye’nin AB üyeliği konusunda engeller çıkaran Almanya ve Fransa’ya ABD’nin de baskı yapmasını istedi. 
     
     Tarih yoksa ilgi de yok 
     Bu konu dün Papandreu ile Gül arasında gerçekleşen görüşmenin de önemli bir bölümünü oluşturdu. Edinilen bilgilere göre, Gül, Türkiye’nin AB üyeliği konusunda Papandreu’ya şunları söyledi 
     "Almanya ve Fransa’ya, Türkiye’nin AB üyeliği ile ilgili küçük hesaplar peşinde koşmamalarını söyleyin. Bu işe siz m ni olabilirdiniz ama siz bile olmadınız. Siz de büyük hedefler için uğraşıyorsunuz. Bunu onlara anlatın." Gül, Papandreu’ya bu mesajları verdikten sonra Almanya ve Fransa’nın büyükelçilerini acil olarak görüşmek için Başbakanlığa davet etti. 
     Gül, Fransa’nın Ankara Büyükelçisi Bernard Garcia’ya, Storkow’da Alman Başbakanı Gerhard Schröder’le buluşan Cumhurbaşkanı Jacqeus Chirac’a iletilmek üzere şu mesajı verdi "Tarih vermezseniz bizi sük tu hayale uğratırsınız. Şunu da bilin ki 15 ülkeyle bize tarih vermeyen AB, 25 ülkeyle hiç yapmaz. Biz de AB’ye duyduğumuz heyecan ve ilgiyi kaybederiz. Artık Kopenhag kriterleriyle ilgili bize söyleyecek sözünüz kalmadı." 
     
     Sinyal açıklaması 
     Eski Doğu Almanya’nın Storkow kentinde dün bir araya gelen Almanya Başbakanı Schröder ile Fransa Cumhurbaşkanı Chirac, Kopenhag’da Türkiye konusunda ortak tavır benimseme kararı aldılar. Toplantı sonrası bu eğilimi açıklayan iki lider detaylar konusunda diğer liderlerle görüşmeden açıklama yapmak istemediler. Ancak toplantıda iki liderin, Türkiye’nin beklentisini tam anlamıyla karşılamasa da olumlu bir sinyal verilmesi konusunda anlaştıkları edinilen bilgiler arasında. Tarih konusunda ise, ibre giderek, Milliyet’in ekim ayından bu yana verdiği haberlerde olduğu gibi, 2004’ü gösteriyor. 
     
Schröder’den sabır tavsiyesi      TÜSİAD heyetini Berlin’de kabul eden Almanya Başbakanı Gerhard Schröder, sabır tavsiyesinde bulundu. Schröder, "Hemen üyelik değil müzakere tarihi istiyoruz" talebinde bulunan TÜSİAD heyetine, "Sabırsız olmayın. Kopenhag önemli bir adım olacak. Artık geri dönüş yok" yanıtı verdi. 
     Öger Tours Yönetim Kurulu Başkanı Vural Öger’in de içinde bulunduğu Tuncay Özilhan’ın başkanlığındaki Türk heyeti, "Türkiye’nin AB’ye bugün üye olacakmış gibi algılanması tartışmayı mantıksız kılıyor. Müzakere süreci eksiklerin tamamlanması için şart" dedi. Schröder’in ise, "Almanya Türkiye’nin AB üyeliğine samimi destek veriyor. Türkiye müzakerelerde hızlı gidip ikinci dalgayı yakalayabilir. Kopenhag’da yüzde 100 istediği sonuç çıkmayabilir. Ama moralinizi bozmayın" dediği kaydedildi. 
     



 DÜNYA 












</TEXT>
</DOC>
