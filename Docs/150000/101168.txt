<DOC>
<DOCNO> 101168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sonspo03.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin yeni transferleri kayıp 
</HEADLINE>
<TEXT>

     - 2002-2003 futbol sezonuna deplasmanda Trabzonspor'la 0-0 berabere kalarak, 2 puan kaybıyla başlayan Fenerbahçe'de, yeni transferlerden hiçbiri bu maçta 90 dakika oynama şansı bulamadı. 
     Yeni sezona kadrosuna 7 futbolcu transfer ederek başlayan sarı-lacivertli takımda yeni geldiği için Stevic ile sakatlıkları süren İsmail ve Tuncay maç kadrosunda bulunmazken, Trabzonspor maçının kadrosunda yer alan Ortega, Washington ve Cem de 90 dakika oynama şansı elde edemedi. Kaleci Volkan da Rüştü'nün yedeği olarak kadroda yer aldı. 
     Maça, yıldız transferleri Ortega ve Washington'un da yer aldığı 11 ile başlayan Fenerbahçe'de, ilk yarı sonunda teknik direktör Werner Lorant, Ortega'yı oyundan aldı. 
     İkinci yarıda 63. dakikaya kadar yeni transferlerden sadece Washington sahada yer alırken, bu dakikada Abdullah'ın yerine Cem oyuna dahil oldu. 74. dakikada Washington'un oyundan alınmasıyla birlikte sarı-lacivertliler karşılaşmayı yeni transferlerden sadece bir futbolcu sahada yer alarak tamamladılar. 
     
</TEXT>
</DOC>
