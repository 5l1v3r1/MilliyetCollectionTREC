<DOC>
<DOCNO> 129576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo31.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay Hiçbir futbolcumu başka kulüplere vermeye niyetim yok 
</HEADLINE>
<TEXT>

     Denizlispor Teknik Direktörü Rıza Çalımbay, ara transferde hiçbir futbolcusunu başka kulüplere vermeye niyetinin olmadığını söyledi. 
     Rıza Çalımbay, yaptığı açıklamada, Ali Tandoğan ile Fenerbahçeli Ali Akdeniz'in takasının gündeme geldiğine değinerek, ''Ben, takasla da olsa hiçbir futbolcumu vermeyi düşünmüyorum. Böyle bir takas sözkonusu olamaz'' dedi. 
     Denizlispor'un futbolcuya ihtiyacı varken, başka takımlara oyuncu vermesinin mümkün olamayacağını belirten Çalımbay, ''Biz Fenerbahçe'den Ali Akdeniz'i istiyorduk. Ancak bizden istenen şartlarda bu futbolcuyu transfer etmemiz çok zor'' diye konuştu. 
     İkinci yarı hazırlıklarını Belek'teki Attelia Oteli'nde yaptıkları kampla sürdürdüklerini ifade eden Çalımbay, ''Güzel bir ortamda hazırlıklarımıza devam ediyoruz. İkinci yarıda bizi zorlu maçlar bekliyor. En iyi şekilde hazırlanarak, ikinci yarıya gireceğiz'' dedi. 

     
</TEXT>
</DOC>
