<DOC>
<DOCNO> 105627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/spor/spo05.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçmişi unutun 
</HEADLINE>
<TEXT>

Futbolcularıyla yaptığı toplantıda Slovakya’nın gücüne dikkat çeken Şenol Güneş, "Dünya Kupası geçmişte kaldı. Bizden daha büyük başarılar bekleniyor" dedi 
     İyi başlamalıyız’ 
     MİLLİ Takım Teknik Direktörü Şenol Güneş, Avrupa Şampiyonası Grup Elemeleri’nde ilk sınavını Slovakya karşısında verecek olan Ay - Yıldızlı futbolcuları uyardı. Güneş, Slovakya maçının önemine değindi ve, "Dünya Kupası’nı unutun, şimdi önümüzde zorlu bir sınav bizi bekliyor. Elemelere iyi bir başlangıç yapmak zorundayız, buna da hepimiz mecburuz" diye konuştu. 
     
     Yükümüz arttı’ 
     POLAT Oteli’nde devam eden kampın ilk gününde Ay - Yyıldızlı futbolcularla bir toplantı yapan Güneş, "Birlik ve beraberlik içinde Dünya Kupası’nda büyük başarılar kazandık. Şimdi yükümüz bir kat daha arttı. Ülke bizden yine büyük başarılar bekliyor. Elemelerdeki üç maçtan da dokuz puan çıkaracağız. Slovakya asla küçümsenecek bir rakip değil. Maçtan firesiz çıkmak zorundayız" dedi. 
     
     Taviz vermem’ 
     DİSİPLİN konusunda da Ay - Yıldızlı futbolcuların dikkatini çeken Güneş, "Başarının temelinde birlik ve beraberlik ve disiplin yatar. Özellikle disiplin konusunda herkesin duyarlı olmasını istiyorum. Herkes kendine iyi bakacak, disipline uyacak. Bu konuda taviz vermemiz mümkün değil. Herkes işini en iyi şekilde yapacak. Bu konuda da sizlere güvenim tam" ifadelerini kullandı. 
     
Hayalet Hakan      HAKAN Şükür, Turizm Hizmet Madalyası töreni öncesinde özel aracıyla Polat Otel çevresinde görüldü. Teknik Direktör Şenol Güneş’in önceki gün kendisiyle ilgili açıklamalarından sonra rotayı otele çeviren Hakan Şükür fark edildiğini anlayınca bir anda ortadan kayboldu. Medya ordusu uzun süre Hakan Şükür’ü otel önünde beklediler, ancak tecrübeli futbolcu bir daha ortalarda gözükmedi. 
     
Transfer şansı az      AVRUPA’DA birçok ülkenin birinci transfer aralığını 31 Ağustos’da sona erdirdiği hatırlatılırken, Hakan Şükür’ün, İngiltere, Rusya, İtalya veya İskandinav ülkelerine gidebileceğini ifade edildi. Hakan’ın, bu ülkelerden herhangi birine gitse bile, Avrupa kupalarında forma giymesinin mümkün olmadığını belirtildi. UEFA’nın futbolcu listeleri için belirlediği 31 Ağustos tarihinin tüm Avrupa ülkeleri için geçerli olduğuna dikkat çekildi. 
     
İlk madalyalar takıldı      DÜNYA Kupası’nda üçüncü olan A Milli Takım, Turizm Bakanlığı tarafından verilen "Turizm Hizmet Madalyaları"nı dün törenle aldı. Polat Otel’deki törene Başbakan Yardımcısı Mesut Yılmaz, Turizm Bakanı Mustafa Taşar, İstanbul Valisi Erol Çakır, İstanbul Emniyet Müdürü Hasan Özdemir, Futbol Federasyonu Başkanı Haluk Ulusoy, yöneticiler, teknik kadro ve futbolcular katıldı. Törende bir konuşma yapan Başbakan Yardımcısı Mesut Yılmaz, "Şimdi sizden Avrupa Şampiyonluğunu istiyoruz. Göreviniz burada bitmedi. Bizi başarıya alıştırdınız. Arkasını da getirmek zorundasınız" diye konuştu. 
     
Medyaya yemek      MİLLİ Takım Teknik Direktörü Şenol Güneş, Slovakya maçı öncesinde Dünya Kupası’nda Ay - Yıldızlı ekibi takip eden medya mensuplarına yemek verdi. Kaşıbeyaz’da yapılan yemeğe Spordan Sorumlu Devlet Bakanı Erdoğan Toprak, Futbol Federasyonu Başkanı Haluk Ulusoy, Yönetim Kurulu üyelerinden Hüsnü Hayali, Selami Özdemir ve Şeref Has’ın yanı sıra Milli futbolcular da katıldı. Bakan Toprak, "Federasyonun yanındayız" diye konuştu. 
     
Bakan Taşar’dan yeni teklif      TURİZM Bakanı Mustafa Taşar, Polat Otel’deki "Turizm Hizmet Madalyası" töreninde yaptığı konuşmada, Haluk Ulusoy, Selami Özdemir, Şeref Has ve Can Çobanoğlu’na Üstün Hizmet Madalyası’ verilmesi konusunda Bakanlar Kurulu’na teklif götüreceğini açıkladı. Taşar, "Bu karar alınırken, federasyon başkanımızın ve bazı değerli arkadaşların isimlerinin olup olmadığını bilmeden imzaladım. Bilsem imzalamazdım. Bu bir ekip olayıdır" ifadelerini kullandı. 
     



 SPOR 






























</TEXT>
</DOC>
