<DOC>
<DOCNO> 108409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/spor/spo01.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCE ÇARE ARIYOR 
</HEADLINE>
<TEXT>

Beşiktaş Teknik Direktörü Lucescu, Sarajevo karşısında ilk maçı en az 2-0 kazanmalarının gerektiğini belirtti, "Dörtlü savunma denedim ama olmadı. Geride hızlı adamım yok" dedi 
     Hafife almıyoruz’ 
     BEŞİKTAŞ Teknik Direktörü Mircea Lucescu, Sarajevo maçı öncesinde düzenlediği basın toplantısında ilginç açıklamalar yaptı. Rumen teknik adam, Sarajevo’yu dikkate almalarının gerektiğini dile getirip, "Teknikleri çok iyi. Koşuyorlar ve genç bir kadroları var. Futbolcularımla toplantı yapıp, daha agresif oynamalarını istedim. Yıldız oyuncularımızın ferdi hataları, beni çok şaşırtıyor. Sarajevo önünde gol yemeden, en az 2-0 kazanmalıyız" dedi. 
     
     Aptal olmak lazım’ 
     SAĞ kanatta her hafta değişik bir oyuncuyu deneyen Lucescu, bu konuyla ilgili olarak şunları söyledi "Bu bölgede, en iyi oynayacak ismi arıyorum. Kadrodaki iyi oyuncuları oynatmamak için aptal olmak lazım. Hazırlık döneminde, dörtlü savunmayı denedim, olmadı. Dörtlü savunmada, geride hızlı adamlara ihtiyacınız vardır. Bu da bizde yok. Bu nedende yine üçlü savunmayla oynayacağız. Belki ilerde uygulatamadığım sistemi yeniden deneyebilirim." 
     
     Hakemlere dört puan 
     RUMEN çalıştırıcı, ligde hakem hataları nedeniyle dört puan yitirdiklerini, bu yüzden zirve şansını kaybettiklerini iddia etti. Lucescu, "Biz herkese eşit şekilde davranılmasını istiyoruz. Bizim penaltımız çalınmıyor ama bize karşı bir çok hatalı karar kolayca veriliyor. Her maç 10 kişi kalmaya razıyız. Yeter ki, düdükler eşit çalınsın. Eşitlik olmazsa, ligde dengeler alt üst oluyor. Hakemlere gerek yok. Bizim hatalarımız zaten bize yeter" diye konuştu. 
     
     Kartal boğacak 
     ÜMRANİYE Tesisleri’nde son çalışmasını dün akşam gerçekleştiren Beşiktaş, Sarajevo’yu orta alanda presle durdurup, çok adamla yıkmayı planlıyor. Teknik Direktör Lucescu, yaklaşık iki saat süren taktik ağırlıklı çalışmada, futbolcularını özellikle savunmada dikkatli olmaları konusunda uyardı. Beşiktaş’ın rakibi Sarajevo dün İstanbul’a geldi ve İnönü Stadı’nda hazırlıklarını tamamladı. 
     O. LYON ile oynanan hazırlık maçında, rakibine kasti tekme attığı gerekçesiyle iki maç ceza alan Ali Eren’in bugün Sarajevo karşılaşmasında ilk onbirde forma giyeceği öğrenildi. Lucescu’nun, iki hafta sahalardan uzak kalacak olan Tolga’nın yerine, tecrübeli futbolcuyu görevlendireceği bildirildi. Öte yandan Bayındırlık ve İskan Bakanı Abdülkadir Akcan dün Başkan Serdar Bilgili’yi ziyaret etti. 
     



 SPOR 




























</TEXT>
</DOC>
