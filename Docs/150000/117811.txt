<DOC>
<DOCNO> 117811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo03.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'da galibiyet sevinci... 
</HEADLINE>
<TEXT>

     Avrupa Basketbol Ligleri Birliği ULEB tarafından organize edilen Erkekler Avrupa Ligi'nde C Grubu'nda yer alan Ülkerspor'da, İtalyan takımı Virtus Bologna karşısında alınan farklı skorlu galibiyetin sevinci yaşanıyor. 
     Turuncu-yeşilliler, İtalya Ligi'nde geçen sezon şampiyon olan Virtus Bologna'yı 105-78 yenerek, grupta da ilk sıralar için iddiasını sürdürdü. 
     Ülkerspor Antrenörü Tolga Öngören, Virtus Bologna karşısında son periyotta iyi savunma yaptıklarını belirterek, ''Bu şekilde rakibimize üstünlük kurduk ve maçtan galip ayrıldık'' dedi. 
     Öngören, sezon öncesinde katıldıkları Siena Turnuvası'ndan sonraki en iyi oyunlarını Virtus Bologna karşısında ortaya koyduklarını vurgulayarak, ''İkinci yarıdaki defansif direncimiz, bana göre galibiyeti getirdi. Bir diğer önemli istatistik de ribauntlardaki üstünlüğümüzdü. Bütün oyuncularım iyi oynadı. Booker'ın kalitesi konusunda eleştiri yapanlar var, ama bu oyuncumuz kalitesini ortaya koydu'' diye konuştu. 
     Amaçlarının bundan sonraki maçlarda da aynı performansı ortaya koymak olduğunu kaydeden Öngören, şöyle konuştu 
     ''Virtus Bologna'nın dış oyuncularının çabukluğunu, Tutku, Serkan ve Booker ile engellemeye çalıştık. Bu oyuncularımız hem defansta başarılı oldu, hem de skora katkıda bulundular. Skorun farklı olmasının en önemli nedeni yaptığımız savunmadır. Amacımız Avrupa basketbol kamuoyunun saygınlığını kazanmaktır. Bunun için de hedefimiz grubu ilk 3 sıra içinde tamamlamaktır.'' 
     
     HARUN ''ÇOK MUTLUYUM'' 

     Ülkerspor formasıyla Virtus Bologna karşısında ilk saniyelerde attığı 3 sayılık basketle kariyerinde 7001. sayıya ulaşan kaptan Harun Erdenay ise çok mutlu olduğunu dile getirdi. 
     Harun, Virtus Bologna maçının kendileri için çok önemli olduğunu vurgulayarak, ''Rakibimize yenilseydik, alt sıralara düşecektik. Galip geldik ve üst sıralarda tutunmayı başardık. Önümüzdeki 2 maçı kazanıp, CSKA Moskova ile liderlik maçına çıkmak istiyoruz'' diye konuştu. 
     Milli takımı bırakması konusuna da değinen Harun, sözlerini şöyle tamamladı 
     ''18 yaşından beri çeşitli milli takımlarda görev yaptım. Dünya Şampiyonası da kariyerimin doruk noktası oldu. Milli takımı bırakmanın zamanı geldiğine inanıyorum. Artık genç oyunculara yer açmak lazım.'' 
     
     İTALYAN TAKIMLARINA GEÇİT YOK 

     Avrupa Ligi'nde mücadele eden Türk takımları, bu sezon İtalyan takımlarına geçit vermiyor. 
     Ligde yer alan Efes Pilsen ve Ülkerspor, gruplarında İtalyan takımlarıyla yaptıkları 3 maçı da kazanarak bu ülke ekiplerine büyük üstünlük sağladı. 
     A Grubu'nda mücadele eden Efes Pilsen, kendi sahasında grubun güçlü takımlarından UC Benetton Basket Treviso'yu 84-83 mağlup ederken, deplasmanda da yine bir İtalyan takımı Skipper Bologna'yı çekişmeli geçen maçın ardından 73-72 yendi. 
     C Grubu'nda ise Ülkerspor, kendi sahasında İtalyan ekibi Virtus Bologna'ya 27 sayı farkla, 105-78'lik skorla üstünlük sağlayarak, Türk takımlarının İtalyan ekipleri karşısındaki üstünlüğünü sürdürdü. 
     





</TEXT>
</DOC>
