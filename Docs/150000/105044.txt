<DOC>
<DOCNO> 105044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/guncel/gun00.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CASA’lar için devlete dava 
</HEADLINE>
<TEXT>

7 şehit ailesi, tazminat davalarında uçağın teknik yetersizlik nedeniyle düştüğü iddiasında bulunacak.. 
     UTKU ÇAKIRÖZER Ankara 

     Diyarbakır - Ankara uçuşu sırasında 16 Mayıs 2001 günü Malatya yakınlarında düşen CN - 235 CASA tipi askeri uçakta hayatını kaybeden 34 şehitten 7’sinin ailesi, Milli Savunma Bakanlığı hakkında dava açıyor. Uçağın pilot hatasından düştüğüne karşı çıkan Özel Kuvvvetler mensubu 7 şehidin yakınları, Askeri Yüksek İdare Mahkemesi’nde açacakları tazminat davalarında, uçağın "teknik yetersizlik" nedeniyle düştüğü iddiasında bulunacak. 
     
     Bağımsız yargı incelesin 
     Yedi ailenin vekilliğini üstlenen emekli yarbay, Avukat Kemal Karabulut, "uçağın düşmesinin gerçek nedenlerinin bağımsız yargı organlarının inceleme ve kararlarıyla ortaya çıkarılmasını" amaçladıklarını söyledi. Karabulut, MSB’ye karşı yargı yoluna başvurma gerekçelerini şöyle anlattı 
     "Ülkemizin bütünlüğü uğruna şehit olan askerlerimizin yakınlarının maddi manevi kayıplarının giderilmesi için yargı sürecini başlatıyoruz. Birinci önceliğimiz, uçağın düşmesinin gerçek nedenlerinin bağımsız yargı organlarının inceleme ve kararlarıyla ortaya çıkarılmasıdır. Bununla beraber bu çok üzücü olayda kusurları bulunanların yasal sorumluluklarının belirlenmesini ve gereğinin tam olarak yerine getirilmesini de amaçlıyoruz." Emekli Yarbay Kemal Karabulut, dava dilekçelerinin bu hafta verileceğini söyledi. 
     
     34 asker şehit oldu 
     Özel Kuvvetler Komutanlığı’nın Güneydoğu ve Kuzey Irak’taki terörle mücadele operasyonlarına katılan timleri Ankara’ya taşıyan CN - 235 tipi uçak 16 Mayıs 2001’de Malatya yakınlarında düşmüş, uçaktaki 34 asker şehit olmuştu. Kazadan sonra "uçağın pilotaj hatası ve kötü hava koşulları nedeniyle düştüğü" iddiaları gündeme gelmişti. 
     



 GÜNCEL 
























</TEXT>
</DOC>
