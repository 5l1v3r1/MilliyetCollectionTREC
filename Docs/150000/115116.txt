<DOC>
<DOCNO> 115116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur10.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 8 aylık kaza bilançosu 63.6 trilyon lira 
</HEADLINE>
<TEXT>

     İstanbul'da Ocak-Ağustos ayları arasında meydana gelen 89 bin 212 trafik kazasının maddi zararı, 63 trilyon 651 milyar 354 bin lirayı buldu. 
     İstanbul Trafik Denetleme Şube Müdürlüğü'nce hazırlanan kitapçıktan derlediği bilgilere göre, İstanbul'da 1 milyon 804 bin 460 motorlu taşıt bulunuyor. 
     655 bin 444'ü bayan olmak üzere 3 milyon 132 bin 165 sürücü belgeli kişi olan kentte, günde ortalama 341 kişi sürücü belgesi alıyor. 
     İstanbul'da her gün ortalama, özel otomobillerle 2 milyon, minibüslerle 1.5 milyon, İETT ve özel halk otobüsleriyle 2 milyon 750 bin, servis otobüsleriyle 1.5 milyon, metro-hafif metro ve tramvayla 400 bin, taksi ve dolmuş taksilerle 400 bin, demiryollarıyla 250 bin, denizyolları ile 400 bin ve diğer yollarla 600 bin yolcu taşınıyor. 
     Bu yıl kentte, 350'si maddi hasarlı olmak üzere günde ortalama 367 trafik kazası meydana gelirken, ayda ortalama 23 kişi, trafik kazasında hayatını kaybetti. 
     
     186 ÖLÜ, 5 BİN YARALI 
     İstanbul genelinde 8 ayda toplam 89 bin 212 trafik kazası meydana geldi. Bu kazaların maddi hasar miktarı 63 trilyon 651 milyar 354 milyon lira oldu. 
     Geçen yıl meydana gelen 95 bin 175 kazasına karşılık bu miktar, 48 trilyon 207 milyar 620 milyon liraydı. Maddi hasar miktarında geçen yıla oranla yüzde 32'lik bir artış yaşandı. 
     Trafik kazalarında bu yıl 186 kişi hayatını kaybederken, 5 bin 979 kişi yaralandı. Geçen yıl ise 182 kişi yaşamını yitirmişti. 
     İstanbul'da trafik polislerince yapılan denetimlerde de 1 milyon 321 bin 288 sürücüye, toplam 32 trilyon 935 milyar 496 milyon lira para cezası kesildi. 
     Bu cezaların sadece 3 trilyon 279 milyar lirası peşin olarak alındı. 2001 yılında ise sürücülere 26 trilyon 991 milyar 782 milyon lira ceza kesilirken, para cezası miktarında yüzde 22'lik artış oldu. 
     





</TEXT>
</DOC>
