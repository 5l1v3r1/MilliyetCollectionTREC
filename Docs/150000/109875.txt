<DOC>
<DOCNO> 109875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sondun13.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Türk imamların uyum kursları başlıyor... 
</HEADLINE>
<TEXT>

     Hollanda'da, imamlar için öngörülen ''vatandaşlık uyum kursları'' çerçevesinde Türk imamlar için düzenlenen kurslar, 30 Eylül Pazartesi günü başlayacak. 
     Soesterberg kasabasında bir eğitim merkezinde başlayacak kursların ilkine 7 imam katılacak. 
     Yabancılar politikası ve entegrasyondan sorumlu Devlet Bakanı Hilbrand Nawijn'in de katılması beklenen törenle başlatılacak kursta, Türk imamlara, Hollanda toplumunun genel yapısı, yönetim sistemi, toplumsal değer ve normları anlatılacak. İmamlar, kurs sırasında Hollandaca da öğrenecek. 
     Türk imamlar için düzenlenen bu kurslar, haftada iki gün üzerinden yapılacak ve yılbaşına kadar tamamlanacak. 
     Türk imamların yanı sıra Fas ve diğer ülkelerden gelen din görevlileri için de bu kurslar düzenlenecek. 
     Hollanda'da, 1997 yılından bu yana ülkeye sürekli yerleşmek üzere gelen yabancıların toplumla daha çabuk kaynaşabilmeleri amacıyla uygulamaya konulan bu kursların, hükümet içinde uzun tartışmalardan sonra 1 Ocak 2002 tarihinden itibaren imamlara da düzenlenmesi kararlaştırılmıştı. 
     





</TEXT>
</DOC>
