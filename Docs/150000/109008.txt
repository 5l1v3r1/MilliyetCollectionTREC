<DOC>
<DOCNO> 109008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sontur06.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Bütün gençleri kurtuluş savaşına davet ediyorum" 
</HEADLINE>
<TEXT>

     DYP Genel Başkanı Tansu Çiller, Türkiye'nin sorunlarının ''milli seferberlikle'' aşılabileceğini belirterek, bütün gençleri milli takım ruhuyla ''Kurtuluş Savaşı''na katılmaya çağırdı. Çiller, ''Ama bu savaş dışarıdan getirilen ordularla, kumandanlarla olmaz. Bu kurtuluş savaşını hep birlikte yapacağız. Bütün gençlerimizi bir milli takım ruhuyla kurtuluş savaşına davet ediyorum'' dedi. 
     Çiller, Selim Sırrı Tarcan Spor Salonu'nda yapılan Gençlik Kolları Temsilciler Meclisi toplantısına katıldı. Salona, partisinin milletvekili adayı DTP eski genel başkanı Mehmet Ali Bayar ile birlikte geldi. Başbakan Çiller sloganlarıyla karşılanan Tansu Çiller, gençleri, Bayar ile birlikte selamladı. 
     ''Gençler bu davada hepimiz birer Menderes olacağız'', ''AB mimarı Tansu Çiller'', ''Kırat Şahlanacak Türkiye canlanacak'', ''Şahlanacaksın Türkiyem'' dövizlerinin dikkat çektiği toplantıda, gençlik kollarının çalışmalarına ilişkin bir de sinevizyon gösterisi yapıldı. ''İşte Başbakan İşte Çiller'' anonsuyla kürsüye gelen DYP Genel Başkanı Çiller, sözlerine DYP'li gençleri ''kurşun asker olarak değil gerçek birer dava arkadaşı olarak gördüğünü'' söyleyerek başladı. 
     DYP'li gençlerin ''destansı'' bir büyük davanın gençleri olduğunu belirten Çiller, şöyle devam etti 
     ''Bu destansı davanın geçmişinde Atatürk Cumhuriyeti vardır. O cumhuriyeti demokrasiyle taçlandıran bir büyük inanç vardır. Bu davanın geçmişinde demokrasi mücahitleri, demokrasi şehitleri vardır. Bu davanın tek yolu millet yolu olmuştur. Bu yolda hiçbir zaman eğilinmemiş, bükülünmemiştir. Millet egemenliği hep en üst hedef tutulmuştur.'' Demokrasi ve bu davanın, korkakların ve korkutulmuşların işi olmadığını vurgulayan Çiller, ''Ama bu dava gençleri hep sevmiştir. Gençlerimiz nerede olursa olsun bu dava gençleri sevmiştir. Aşırı sağda olanları da, islamcı olanları da, aşırı solda olanları da sevmiştir. Yanlış yapanları da doğru yolda olanları da sevmiştir. Ama hiçbir dönemde bu davanın içinde gençliğimizi cinayetlere karıştıranların yeri olmamıştır'' diye konuştu. 
     Çiller, davalarının, eğitimiyle, milli manevi değerleriyle her zaman gençlerin yanında olduğunu da söyledi. 
     Bugün Aydın Menderes, Yıldırım Akbulut, Tuğrul Türkeş ve Mehmet Ali Bayar'ın DYP içinde yer aldığını hatırlatan Çiller, ''Çünkü bu büyük dava her zaman yeniliğin, değişimin, gençliğin kalesi olmuştur'' dedi. 
     Ülkenin içinde bulunduğu sıkıntıların milli takım ruhuyla aşılabileceğini vurgulayan Çiller, ''Biz birleştik şimdi sıra Türk gençliğindedir. Artık bir milli ruhla birleşme zamanıdır. Bugün bir kurtuluş savaşı veriyoruz. Hazır mısınız bu birlikteliğe ''diye sordu. 
     Gençlerden ''Evet'' karşılığını alan Çiller, ''O zaman siz bir büyük Türkiye'ye hazırsınız. Türkiye'yi şaha kaldırmaya hazırsınız'' karşılığını verdi. 
     Herkesin özgür, demokrat olduğu, kardeşçe birlikte yaşadığı, herkesin işinin, aşının ve sağlık kartının olduğu bir Türkiye vaadinde bulunan Çiller, şöyle konuştu 
     ''Bir büyük Türkiye seferberliğine var mısınız Sizi bir kurtuluş savaşına davet ediyorum. Ama bu savaş dışarıdan getirilen ordularla, kumandanlarla olmaz. Bu kurtuluş savaşını hep birlikte yapacağız. Bütün gençlerimizi bir milli takım ruhuyla kurtuluş savaşına davet ediyorum.'' Çiller, DYP olarak ''yasaksız Türkiye'' istediklerini, ancak maceraya zaman bulunmadığını ifade ederek ''Çünkü kurtuluş savaşının ortasındayız'' dedi. 
     Kemal Derviş'in bir sol partiden diğerine geçtiğine işaret eden Çiller, CHP'nin de sorunlara çare olamayacağını savundu. Çiller, sorunların çözümü için kırattan, DYP'den başka yol bulunmadığını iddia etti. 
     





</TEXT>
</DOC>
