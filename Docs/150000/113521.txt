<DOC>
<DOCNO> 113521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur18.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı'nda savaş hazırlığı 
</HEADLINE>
<TEXT>

     Irak'a olası ABD harekatına karşı yapılan hazırlıklar çerçevesinde Sağlık Bakanlığı da bölgede bazı önlemler almaya başladı. 
     Bakanlık, Güneydoğu Anadolu Bölgesi'ndeki bütün hastaneleri tek tek incelerken, kaç kişinin buralarda tedavi edilebileceğini hesaplarken, tüm birimlerine yazı göndererek olağanüstü durumda görevde olacak personeli belirledi. Bakanlık, hızır acil'de çalışan 5 kişiden birini de olağanüstü durumlarda çalışmak üzere görevlendirdi. Sağlık Bakanlığı, il sağlık müdürlüklerine de bir yazı göndererek, her ihtimala karşı sağlık personelinin teyakkuz halinde olmasını istedi. 
     Türk Tabipleri Birliği yetkilileri, iklimin soğuması ile birlikte olası bir harekatta sağlıkla ilgili bir çok sorunun yaşanacağını belirtiyor. Mültecilerin tuvalet, banyo gibi temizlik ihtiyacının giderilmesi, beslenme ile ilgili ortamın sağlanması, tedavi edici sağlık ekibinin hazırlanması gerektiğini kaydeden yetkililer, buna yönelik önlemlerin alınması gerektiğine dikkat çekiyor. 
     TTB'nin olası bir savaş için 200 sağlık personelini eğittiğini bildiren yetkililer, Sağlık Bakanlığı'nın seçim derdinde olduğunu, bu nedenle bürokrasinin yeterli hazırlık yapma şansının olmadığını öne sürüyor. 
     
     SEFER GÖREV EMRİ 
     Sağlık Emekçileri Sendikası Genel Başkanı İsmail Tombul, olası bır Irak savaşına Türkiye'nin Sağlık Bakanlığı olarak hazır olmadığını bildirdi. Tombul, "Sağlık Müdürlüklerine Görev Sefer Emirleri' çıkarıldı, ancak Sağlık Bakanlığı göç dalgasını karşılayacak bir önlem almadı. Körfez Savaşı'nda yaşanan olumsuzluklar bu dönemde de yaşanabilir" dedi. 
     





</TEXT>
</DOC>
