<DOC>
<DOCNO> 122529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur19.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan CHP'ye üstü örtülü yanıt... 
</HEADLINE>
<TEXT>

     AK Parti Genel Başkanı Tayyip Erdoğan, Türkiye'nin 12 Aralık'ta tarih alıp almayacağı konusunda kesin birşey söylemenin mümkün olmadığını belirtirken, ''Ancak, biz 12 Aralık'ta kesin bir tarih almamız gerektiğine inanıyoruz'' dedi. 
     Erdoğan, 12 Aralık'ın Türkiye için tarihsel bir dönemeç olduğu kadar AB için de bir sınanma tarihi olacağını söyledi. 
     Tayyip Erdoğan, AK Parti TBMM Grup toplantısına gelişinde milletvekillerinin ayakta alkışlarıyla karşılandı ve uzun süre ayakta alkışlandı. 
     Erdoğan, hükümetin güvenoyu almasından sonraki ilk toplantıda yaptığı konuşmada, Türkiye'nin, biri güçlü bir iktidar diğeri de Ramazan Bayramı olmak üzere iki sevinci birden yaşadığını bildirdi. 
     Seçimlerin ardından hiç zaman kaybetmeden harekete geçtiklerini kaydeden Erdoğan, Türkiye'nin itibarını artırma ve yarınların Türkiye'sinin inşası için diplomatik süreçte eşi görülmemiş bir süratle, önemli ve kalıcı adımlar attıklarını anlattı. 
     Erdoğan, şöyle konuştu 
     ''Seçimlerden hemen sonra milli hedeflerimiz için Avrupa Birliği'ne üye 14 üye başkentlerinde en üst düzeyde temaslarda bulunduk. Bu temaslarımızda ülkemizin yakın geçmişte ne kadar zaman kaybettiğini ve kararlılıktan ne kadar uzak olduğunu gördük. 
     Gördük ki, 3 Kasım seçimlerinin sonuçları sadece yurt içinde değil yurt dışında da büyük yankılar uyandırmıştır. 
     2 hafta içinde, gece-gündüz demeden 35 bin kilometre yol kat ettik. 14 ülkenin devlet başkanları meclis başkanları, başbakanları ana muhalefet liderleriyle görüşmeler yaptık. İnanıyorum ki, görüşmelerimiz sadece ülkemiz için değil AB'nin geleceği için de yararlı sonuçlar doğuracaktır.'' 
     12 Aralıkta AB'den kesin bir tarih alınıp alınmayacağı konusunda kesin bir şey söylemenin güç olduğunu belirten Erdoğan, şunları kaydetti 
     ''Biz kesin tarih almamız gerektiğine kesinlikle inanıyoruz. Türkiye, kimi üye ülkelerin Birliğe üye oldukları şartlardan, hem de 12 Aralık'ta Birlik kapsamına alınacak bazı ülkelerden daha hazırlıklı ve daha iyi konumdadır. Şüphesiz eksikliklerimiz vardır. Ancak güçlü iktidarıyla, muhalefetiyle sağlam bir irade sergilemiş ve en kısa zamanda eksikliklerini ortadan kaldıracağını göstermiştir. 
     Şimdi sıra Avrupa Birliği'ndedir. 12 Aralık Türkiye için tarihsel bir dönemeç olduğu kadar Avrupa Birliği için de bir sınanma tarihidir. Samimiyetleri sınanacaktır, çifte standartlı davranıp davranmayacakları sınanacaktır. Asıl olarak da Avrupa Birliği'nin gerçek bir medeniyet perspektifine sahip olup olmadığı sınanacaktır.'' AK Parti Genel Başkanı Tayyip Erdoğan, AB ülkelerine yaptığı ziyaretler sırasında devlet başkanlarına uygulanan en üst düzeyde protokolle karşılandıklarını belirterek, ''Bu da şahsımız ve partimizden çok ülkemizin itibarı açısından önemlidir'' dedi. 
     Tayyip Erdoğan, partisinin Meclis Grup toplantısında yaptığı konuşmada, AB ülkelerine yaptığı ziyaretlerle ilgili bilgi verdi. 
     Bu geziler sırasında birkaç hususu özellikle vurguladıklarını belirten Erdoğan, şunları söyledi 
     ''Öncelikle, Türkiye'nin AB'ye girmek için hazır olduğunu tüm yönleriyle açıkladık. Türkiye'nin AB üyeliğini, Cumhuriyetimizin ilanından sonra, en büyük çağdaşlaşma ve demokratikleşme projesi olarak ele aldığımızı söyledik. Bütün bunların yanı sıra, AB üyeliğini, sadece AB ile sınırlı bir mesele olarak ele almadığımızı, esas olarak, insanımızın bu standartlarda yaşamasını hem insani, hem de stratejik bir sorunluluk olarak gördüğümüz için istediğimizi belirttik. 
     En önemlisi de AB üyeliğini, ülkemizin AB'ye üye olmasına indirgemediğimizi, bunu medeniyetlerarası uzlaşma ve hatta kaynaşmanın stratejik bir dönemeci olarak ele aldığımızı tüm açıklığıyla belirttik. Böylece, Türkiye'nin AB üyeliği belki ilk defa tarafımızdan bir 'medeniyet perspektifi' temelinde anlatılmış oldu. 
     İşte bu nedenlerle 12 Aralık günü Türkiye için olumlu bir karar çıkacağına inanmak istiyorum, inanmak istiyoruz.'' Tayyip Erdoğan, AB üyesi ülkelere yaptığı ziyaretlerin çok yararlı olduğunu bir kez daha yinelerken, ''Ziyaretlerimizde Türkiye'nin tezlerini birinci elden anlattığımızda, bütün liderler Türkiye'nin Avrupa'nın zaten içinde olduğunu teyit ettiler'' dedi. 
     
     DEVLET BAŞKANLARINA UYGULANAN PROTOKOL 

     AK Parti lideri, ''Ziyaret ettiğimiz bütün ülkelerde devlet başkanlarına uygulanan en üst düzeyde protokolle karşılanmamız, şahsımız ve partimizden çok ülkemizin itibarı açısından önemlidir'' dedi. ''Bunu kıskananlar olduğunu'', kimi zaman, ''hangi kimlikle bu ziyaretleri gerçekleştirdiğini'' soranların bulunduğunu kaydeden Tayyip Erdoğan, ''Onlara buradan cevap veriyorum Devlet başkanları, meclis başkanları, başbakanlar, anamuhalefet liderleri bizi hangi kimlikle karşıladıysa o kimlikle gittik. Ve her zaman söylediğim bir söz var, AK Parti artık bir Türkiye markası değildir, AK Parti bir dünya markası olacaktır diyorum. Daha doğrusu bu ziyaretlerde AK Parti'nin artık bir dünya markası olduğunu gördüm'' dedi. 
     Erdoğan, konuşmasında ayrıca AB ülkelerine yaptığı ziyaretlerde kendisine eşlik eden sivil toplum kuruluşları temsilcilerine teşekkür etti. 
     





</TEXT>
</DOC>
