<DOC>
<DOCNO> 146181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sondun35.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix İttifak güçleri Irak'ta henüz dumanı tüten silah bulamadı... 
</HEADLINE>
<TEXT>

     BM silah denetçilerinin şefi İsveçli diplomat Hans Blix, Irak'la savaşa girişen ittifak güçlerinin henüz dumanı tüten kitle imha silahı bulamadıklarını söyledi. 
     İsveç'te bir radyoya konuşan Blix, ittifak güçleri karşısında geri çekilen Iraklı askerlerin geride gaz maskeleri ve kimyasal silahlardan koruyan elbiseler bırakmalarıyla ilgili olarak da ''öncelikle elbiselerin kaç yıllık olduğu sorulmalı. Onlar uzun süredir orada olabilir. Bu durumda, ittifak güçlerinin orada henüz herhangi bir silah bulamadığını söyleyebiliriz'' dedi. 
     Blix, ittifak güçlerinin Irak'ta kitle imha silahı olduğunu kanıtlamak için en azından bir tane aktif silah bulmaları gerektiğini de ifade etti. 
     74 yaşındaki diplomat, Amerikan ve İngiliz askerlerinin düşman olarak niteledikleri ''Irak'ın'' gücünü küçümsediklerini belirterek, ittifak güçlerinin hesap ettiklerinden daha fazla direnişle karşılaşmaları durumunda, savaşın umulandan daha uzun süreceğinin görüldüğünü kaydetti. 
     Blix, BM'nin Irak'taki kitle imha silahlarını denetleyen komisyonun UNMOVIC başkanlığından, araştırma ve yazılarına dönebilmek için haziran ayında istifa etmeyi planladığını da bildirdi. 
     





</TEXT>
</DOC>
