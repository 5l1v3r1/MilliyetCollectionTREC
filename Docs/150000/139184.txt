<DOC>
<DOCNO> 139184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko32.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FABEX Fuarı açıldı... 
</HEADLINE>
<TEXT>

     Akdeniz ve Avrasya bölgesinin en büyük turizm ve profesyonel yiyecek içecek fuarı FABEX, törenle ziyarete açıldı. 
     Antalya Vali Yardımcısı Tahsin Çiftçioğlu, fuarın açılışında yaptığı konuşmada, Antalya'nın, turizm açısından ülkenin merkezi konumunda olmasının tartışılmaz hale geldiğini söyledi. 
     Antalya'nın kültür, sanat ve spor etkinlikleri bakımından da dünyanın en büyük organizasyonlarına başarılı imzalar attığını belirten Çiftçioğlu, şöyle konuştu 
     ''Antalya, artık fuarlar kenti de olmaya başladı kültürü, sanatı ve ekonomisiyle birlikte bir dünya kenti olma yolunda rayına oturdu. Antalya, özellikleri itibariyle uluslararası organizasyonları yapabilecek kapasitede olduğunu gösterdi. Bu fuar da Akdeniz bölgesindeki ülkelere ve ülke içine büyük hizmet sunuyor. Ülkemizin bulunduğu bölgede sıcak kriz ortamı varken, Antalya'ya gelen turist sayısı da artıyor.'' Antalya Büyükşehir Belediye Başkanı Bekir Kumbul ise dünyada yaşanan sıkıntılara rağmen Antalya'nın, barış ve huzur kenti olduğunu vurguladı. 
     Antalya'nın, Türkiye'nin bir vitrini olduğunu belirten Kumbul, ''Antalya, Türkiye'nin dünyaya açılan ve pazarlanmasını sağlayan bir penceredir. Birçok fuarın düzenlendiği Antalya Expo Center da Antalya'nın bir vitrini olmuştur. Antalya Expo Center, Antalya'ya yepyeni bir vizyon sunmuştur'' dedi. 
     Antalya Ticaret ve Sanayi Odası ATSO Başkanı Menderes Türel, turizmin başkenti Antalya'da, turizmi 12 aya yaymak için tüm kurumların işbirliği yapması gerektiğini söyledi. 
     Turizm sektöründe yaşanan tüm olumsuzluklara ve savaş rüzgarlarına karşı fiyatların düşürülmemesi gerektiğinin altını çizen Türel, şöyle devam etti 
     ''Antalya, Türk turizminde çok önemli bir bölge. Yakında Berlin'de düzenlenecek uluslararası fuara, turizm borsasına katılacağız. Uluslararası Turizm Borsası'nda oda fiyatları 340 dolara kadar çıkabiliyor, ancak dışarıda bu, yarı yarıya, hatta üçte bir oranına kadar iniyor. Türkiye'de oda fiyatları aşağıya çekilmemeli. Bu yılbaşından itibaren Antalya'ya gelen turist sayısı, geçen yılın aynı dönemine göre yüzde 68 oranında arttı. Panik ortamı söz konusu değil. Her türlü tedbiri de aldık.'' Antalya Fuarcılık İşletme ve Yatırım A.Ş. Yönetim Kurulu Başkanı Sadık Badak, 10. Uluslararası Yiyecek İçecek Fuarı'nın geçen yıla göre yüzde 50 oranında büyüdüğünü ve katılımcı firma sayısının arttığını bildirdi. 
     Yunanistan, İspanya, İsrail, Tunus, İran ve KKTC'den de katılımların olduğu FABEX Fuarı'nda, 180 firma, 911 yerli ve yabancı kuruluş ile 5 bin 623 yerli ve yabancı markanın tanıtımı yapılıyor. 
     Fuar, 1 Mart 2003 tarihine kadar ziyarete açık olacak. 
     





</TEXT>
</DOC>
