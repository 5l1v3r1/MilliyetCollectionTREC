<DOC>
<DOCNO> 107910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/soneko28.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzlaşma Kurulu zammı imzaladı, karar Bakanlar Kurulu'nun 
</HEADLINE>
<TEXT>

     Uzlaşma Kurulu, taraflarların itirazlarını da dikkate alarak uzlaşma metnini imzaladı. 
     Memur maaşlarında brüt 100 milyon lira artış öngören metin, yarın Bakanlar Kurulu'na sunulacak. 
     Bugün Devlet Bakanı Mehmet Keçeciler başkanlığında, Kamu Emekçileri Sendikaları Konfederasyonu KESK ve Kamu Çalışanları Sendikaları Konfederasyonu Kamu-Sen ile Uzlaşma Kurulu'nda yer alan diğer yetkililer, Başbakanlık'ta biraraya geldi. Saat 14.00'de başlayan toplantı yaklaşık 2.5 saat sürdü. 
     Toplantı bitiminde Türk Haber-Sen Başkanı İsmail Karadavut, konuya ilişkin çeşitli açıklamalarda bulundu. 
     Karadavut, Uzlaşma Kurulu'nun, tarafların itirazları dikkate alınarak uzlaşma metnini imzaladığını belirtirken, metnin Başbakanlık Müsteşarlığı'na teslim edildiğini söyledi. 
     Şu anda 2003 ile ilgili görüşmelerin devam etmekte olduğunu kaydeden Karadavut, 2002'ye ilişkin brüt 100 milyon liralık ayarlamanın ise yarın Bakanlar Kurulu'na sunulacağını bildirdi. 
     Söz konusu ayarlamanın Ekim ya da başka bir ayda yapılması konusunun ise siyasi iradeye bırakıldığını vurgulayan Karadavut, 2003 yılı tekliflerine ilişkin de bilgiler verdi. 
     Karadavut, KESK ve Kamu-Sen'in söz konusu yılın birinci 6 ayı için yüzde 20, ikinci 6 ayı için yine yüzde 20 önerdiğini söyledi. Uzlaştırma Kurulu'nun ise 2003 yılının birinci 6 ayı için yüzde 15, ikinci 6 ayı için yüzde 10, hükümetin kanadının da birinci 6 ay için yüzde 10, ikinci 6 ay için de yüzde 7 teklif ettiğini hatırlattı. 
     Karadavut, bu tekliflerin üçünün de Bakanlar Kurulu'na sunulacağını sözlerine ekledi. 
     





</TEXT>
</DOC>
