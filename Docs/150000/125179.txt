<DOC>
<DOCNO> 125179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko13.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK ve Bağ-Kur emeklilerine 2.7 iyileştirme zammı tartışılıyor 
</HEADLINE>
<TEXT>

     Hazine Müsteşarlığı, SSK ve Bağ-Kur emeklilerine seyyanen zam kapsamında yüzde 2.7'lik iyileştirme yapılması gerektiğini bildirdi. 
     Devlet memurları ile memur emekli maaşlarına 1 Ekim 2002 tarihinden geçerli olmak üzere yapılan 100'er milyon liralık seyyanen zammın ardından çıkarılan işçi ve Bağ-Kur emeklilerine de ek iyileştirme kararnamesiyle ilgili tartışma sürüyor. 
     Maliye Bakanı Kemal Unakıtan'ı ziyaret eden İşçi Emeklileri Derneği yöneticileri, 2001 yılı Aralık ayında en düşük işçi ve memur emekli maaşı arasında milyon 843 bin lira maaş farkı bulunduğunu, söz konusu farkın 2002 yılı Aralık ayında 119 milyon 524 bin 472 liraya yükseldiğini belirtti. İşçi emeklileri, bu çerçevede emekli maaşlarına 65 milyon 680 bin lira ek zam yapılmasını istedi. 
     Hazine Müsteşarlığı ise yaptığı hesaplamalarda, memur ve emeklilerine yapılan seyyanen zammın ardından, memur emeklileri ile işçi ve Bağ-Kur emeklileri arasında ikinci grup aleyhine yüzde 2.7'lik bir maaş farkı oluştuğunu bildirdi. Hazine, bu nedenle işçi ve Bağ-Kur emekli maaşlarına da ek iyileştirme öngören kararname kapsamında, bu kesime yüzde 2.7 ek zam gerektiğini savundu. 
     
     IMF, MEMUR ZAMMINDA TEMKİNLİ 
     Bu arada, Ankara'da temaslarını sürdüren IMF heyeti, memurun Ocak ayı zammı konusunda ekonomi yönetimine uyarıda bulundu. 
     IMF'ciler, memur maaşları belirlenirken, ekonomik dengelere dikkat edilmesi gerektiğini ifade ederek, ''Bu konudaki kararı siz vereceksiniz ama belirleyeceğiniz rakam, dengeleri olumsuz etkilememeli. Aynı şekilde yüzde 6.5'luk faiz dışı fazlayı da bozmamalı. Maaş artışlarının bütçeye getireceği yük, kesinlikle gözardı edilmemeli'' dediler. 
     Diğer yandan IMF heyeti, görüşmelerde sosyal güvenlik kuruluşları ile sağlık reformuna ağırlık vermeye başladı. 
     Heyet üyeleri, halen Maliye, Sağlık ve Çalışma Sosyal Güvenlik bakanlıklarının ortaklaşa yürüttükleri sosyal güvenlik kuruluşlarının aynı çatı altında birleştirilmesi ile sağlık reformu konularında daha fazla detay istedi. 
     
     DEFLATÖR DÜŞÜRÜLÜYOR 
     Öte yandan geçici bütçe çalışmalarında 2003 yılı deflatörü yüzde 26.2'den yüzde 24.5-24.8 düzeylerine çekiliyor. 
     Ekonomi yönetimi, bu yıl sonunda enflasyonun yüzde 32-33 düzeyinde gerçekleşeceğini, bu şartlarda önümüzdeki yıl deflatörde bir miktar gerileme beklendiğini belirtti. 
     2003 bütçe çalışmalarında tüketici fiyatlarındaki yüzde 20'lik yıl sonu hedefi ise aynı kaldı. 
     





</TEXT>
</DOC>
