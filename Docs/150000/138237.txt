<DOC>
<DOCNO> 138237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo11.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
FC Bayern Münih'in adı, medya ile skandala karıştı... 
</HEADLINE>
<TEXT>

     Almanya'da geçen sezon birinci futbol ligi şampiyonu olan FC Bayern Münih'in, 2002 yılında iflas eden Kirch medya grubuyla yaptığı gizli bir anlaşmadan 40 milyon mark yaklaşık 20 milyon 500 bin Euro para aldığı ortaya çıktı. 
     Hamburg SV Kulübü Denetleme Kurulu Başkanı Frank Mackerodt, FC Bayern Münih'in, sözkonusu gizli anlaşmayla lig karşılaşmalarından sağladığı paranın yanısıra medya kuruluşundan aldığı parayla da transfer rekabetinde haksız avantaj sağladığı gerekçesiyle, FC Bayern Münih takımının lig şampiyonluğu unvanının geri alınmasını istedi. 
     Rekabet uzmanı Stefanie Jungheim da, ''Bayern Münih takımının, gizli anlaşma sayesinde yeni futbolcular alabilmesi için çok daha fazla parası oldu. Kurallara uygun olmayan bu davranış sayesinde diğer kulüpler tazminat davası açabilirler'' dedi. 
     Süddeutsche Zeitung Gazetesi, gizli anlaşmanın aslında 2005 yılına dek geçerli olması gerektiğine işaret ederek, Kirch medya grubunun 2002 yılında iflas etmesinden sonra FC Bayern Münih Kulübü'nün kasasına tazminat olarak 30 milyon Euro daha girdiğini yazdı. 
     Haberde, ''Bayern Münih Kulübü böylece toplam 50 milyon 500 bin Euro para aldı. Anlaşma 2005 yılına kadar geçerli kalsaydı, kulüp 97 milyon Euro alacaktı'' denildi. 
     Berlinli avukat Bert Handschumacher, Kirch medya grubu ve FC Bayern Münih Kulübü hakkında rüşvet suçlamasıyla Münih Savcılığı'na suç duyurusunda bulunarak, ''Savcılık bu sorunu ligden daha iyi çözer. Ben statlarda daha temiz futbol izlemek istiyorum'' dedi. 
     FC Bayern München Kulübü Menajeri Uli Hoeness ise, kendilerine yöneltilen suçlamaları reddederek, ''Diğer kulüplerin Bayern Münih'i kıskanmalarını anlayabiliyorum. Buna alıştık. Ben her zaman bu tür bir pazarlamadan yanaydım. Ama biz haksız birşey yapmadık. Biz kendimizi satmadık. Bayern Münih satılık değildir'' diye konuştu. 
     





</TEXT>
</DOC>
