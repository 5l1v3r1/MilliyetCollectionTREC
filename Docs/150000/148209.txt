<DOC>
<DOCNO> 148209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/guncel/agun.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam kaçtı Demir At takipte 
</HEADLINE>
<TEXT>

Saddam Hüseyin’in oğullarıyla Tikrit’e kaçtığı iddiasının ardından, Demir At’ın da bu kente yöneldiği açıklandı 
     DIŞ HABERLER SERVİSİ 

     ABD güçleri Bağdat çevresindeki kuşatmayı iyice sıkılaştırırken, Irak lideri Saddam Hüseyin’in doğum yeri olan Tikrit kentine kaçtığı öne sürüldü. Kuveyt’ten Irak’a girerek Tikrit’e hareket eden Amerikan 4. Piyade Tümeni’nin de bu kenti kuşatacağı açıklandı. "Demir At" olarak bilinen Tümen’in ciddi bir Irak direnişinin beklendiği Tikrit’e yöneldiği haberlerinin, Saddam’ın bu kente kaçmış olabileceği iddialarının ardından gelmesi dikkat çekti. 
     
     TAKSİLİ KONVOY 
     Saddam Hüseyin’in eski Protokol Şefi Raşid Vihaib’in İngiliz "The Mail" gazetesinde yayımlanan iddialarına göre, Irak lideri yanına iki oğlu Uday ve Kusay’ı da alarak geçtiğimiz günlerde Tikrit’e kaçtı. Saddam’ı Tikrit’e götüren konvoy, Irak lideri ve yanındakilerin içinde olduğu zırhlı Mercedes’lerin yanı sıra çok sayıda eski taksi ve kamyonetten oluşuyordu. Bu nedenle Saddam’ın konvoyunu, Bağdat’tan kaçan diğer insanların oluşturduğu konvoylardan ayırt etmek mümkün değildi. 
     
     DİRENİŞİ KIRACAK 
     İngiliz basınında yer alan bu iddiaların ardından "Demir At"ın Bağdat’ın 175 km. kuzeyindeki Tikrit’e yöneldiği haberleri geldi. Vietnam Savaşı’nın ardından ilk kez gerçek bir muharebeye çıkacak olan "Demir At", Saddam yönetimi için büyük önem taşıyan Tikrit’te muhtemel direnişi kırmaya çalışacak. Cumhuriyet Muhafızları’nın Adnan Mekanize Tümeni de Tikrit’te konuşlanmış durumda. Tezkere reddedilmeden önce Demir At’ın, Türkiye’den Kuzey Irak’a girmesi planlanıyordu. 
     
Dublörü yokmuş      Saddam Hüseyin’in ekrandaki son görüntülerini inceleyen istihbarat uzmanları, görüntülerin gerçek olduğu, Saddam’ın dublörü olmadığı sonucuna vardı. Time dergisindeki habere göre, CIA uzmanları, Irak liderinin yakın çekimlerde kullanabileceği derecede kendisine benzeyen bir dublörünün olmadığını belirterek Saddam’ın ancak kendisine biraz benzeyen ajanlarını saraylarından çıkış yaparken kullandığını söyledi. Analizlere göre görüntülerdeki Saddam, sol yanağındaki ben ve çıkıntısıyla gerçek Saddam... 
     
     


GÜNCEL 




















</TEXT>
</DOC>
