<DOC>
<DOCNO> 121680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur28.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Picasso tablosu daha... 
</HEADLINE>
<TEXT>

     Diyarbakır'ın Çarıklı Beldesi'nde gerçekleştirilen operasyonda, ünlü ressam Pablo Picasso'ya ait olduğu öne sürülen tablo ele geçirildi. 
     Edinilen bilgiye göre, Çarıklı Beldesi'nde A.M'nin Picasso'ya ait tabloyu satmak istediğine yönelik ihbar alan Diyarbakır İl Jandarma Komutanlığı ekipleri operasyon düzenledi. 
     Operasyonda, Picasso'ya ait olduğu öne sürülen tablo, A.M'nin evinde ele geçirildi. 
     A.M'nin gözaltına alındığı olayla ilgili soruşturma sürüyor. 
     
     10 PICASSO TABLOSU 
     Güvenlik kuvvetleri tarafından bugüne kadar yapılan operasyonlar sonucu Picasso'ya ait olduğu sanılan 10 tablo ele geçirilmişti. 
     Bu tablolardan ''Bir Genç Kadın-1903'', ''İki Yüzlü Kadın-1938'', ''Çiftçi Kadın-1908'' ile masa başında oturan iki insanın görüntülendiği isimsiz resim, Kültür Bakanlığı Devlet ve Resim Heykel Müzesi'nde düzenlenen özel salonda sergileniyor. 
     Picasso'ya ait olduğu sanılan ''Oturan Nü'' adlı tablo ile soyut kompozisyonlardan oluşan 4 isimsiz tablo ise müzede koruma altında tutuluyor. 
     Diyarbakır'da ele geçirilen tabloyla, Picasso'ya ait olduğu öne sürülen tablo sayısı 11'e yükseldi. 
     





</TEXT>
</DOC>
