<DOC>
<DOCNO> 147312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo05.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Beşiktaş'ın derbi galibiyeti sevinci... 
</HEADLINE>
<TEXT>

     Türkiye Basketbol Ligi'nin 23. haftasında kendi sahasında ezeli rakibi Fenerbahçe'yi 82-77 yenen Beşiktaş'ta, bu sezon ilk derbi galibiyetine ulaşma sevinci yaşanıyor. 
     Bu sezon Galatasaray ile yaptığı 2 ve Fenerbahçe ile yaptığı 1 maçı yitiren Beşiktaş, Fenerbahçe'yi kendi sahasında yenerek, bu sezonki ilk derbi galibiyetini aldı. 
     Beşiktaş Erkek Basketbol Takımı Menajeri Zeki Can, Fenerbahçe'yi iyi savunma yaparak yendiklerini belirterek, ''Bu sezon ilk derbi galibiyetini almanın sevinci yaşıyoruz'' dedi. 
     Can, Fenerbahçe'yi yenerek ligde 9. galibiyeti aldıklarını vurgulayarak, ''Rakibimiz karşısında iyi mücadele ettik ve galibiyeti hakettik. Çekişmeli ve zevkli bir maç oldu. Seyirciler de zevk aldılar. Şimdi önümüzde 3 maç var. Bunları da kazanıp normal sezonu en iyi şekilde tamamlamak istiyoruz'' diye konuştu. 
     ABD'li oyun kurucu Rickie Moore'un performansına da değinen Can, şöyle konuştu 
     ''Moore, geldiği günden beri kötü bir performans ortaya koyuyor. Kariyeri başarılarla dolu, ancak henüz bu başarıları bizde gösteremiyor. Kendisinin de bir sakatlığı var. Bir yandan da tedavi oluyor. Zaten biz Moore'u diğer oyun kurucumuz Umut Tınay'a destek olsun diye transfer etmiştik.'' 
     
     MAÇTA ÇIKAN OLAYLAR 
     Fenerbahçe ile yaptıkları maçta yaşanan olaylara da değinen Zeki Can, ''Olaylar yanlış anlaşılmadan çıktı'' dedi. 
     Can, Fenerbahçeli Kelley'in kendi oyuncuları Tufan'a yaptığı faul sonrası 2 oyuncu arasında gerginlik olmasın diye müdahale etmek istediğini ifade ederek, şunları söyledi 
     ''Maçta üzüldüğümüz tek konu olayların yaşanmasıdır. Neyseki olaylar 2 takım oyuncularına yansımadı. Seyirciler de sağduyulu davrandı. Maçta Kelley ile 2 pozisyon öncesinde bir oyuncumuz arasında gerginlik oldu. Son saniyelerde de Kelley, Tufan'a kasdi olarak vurdu. Ben de gerginlik büyümesin diye bu oyuncuya 'Yerine git' dedim. Ama herhalde yanlış anlaşılmadan dolayı o bana tepki gösterdi. Daha sonra olaylar protokol tribününe yansıdı. Yine de olaylar fazla büyümedi. Her maçta bu tür gerginlikler olabilir. Zaten maç sonrasında Kelley ile barıştık.'' 
     





</TEXT>
</DOC>
