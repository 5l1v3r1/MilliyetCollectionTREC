<DOC>
<DOCNO> 130514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun27.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da soğuk hava bir Türk vatandaşının ölümüne neden oldu 
</HEADLINE>
<TEXT>

     İtalya'da son bir haftadır devam eden kötü hava şartları, bir Türk vatandaşının ölümüne yol açtı. 
     İtalya'nın güneyindeki Molfetta limanından 11 Ocak'ta Sicilya Adası'ndaki Augusta limanına hareket eden ''Dost 1'' adlı Türk bandıralı yük gemisinde çalışan bir gencin, Reggio Calabria bölgesi açıklarındayken denize düştüğü ve 3 gündür yapılan arama çalışmalarında bulunamadığı bildirildi. 
     Gemi kaptanının, 21 yaşındaki Emre Talu adlı gencin denize düştüğünün farkına varır varmaz İtalyan yetkililere haber verdiği, helikopter ve gemilerle olay yerine gelen İtalyan ekiplerininse hiçbir şey bulamadığı ifade edildi. 
     Talu'nun denize düşme sebebinin, şiddetli rüzgarla birlikte denizde 5 metre yüksekliğe varan dalgaların olması gösterildi. 
     Hayatından ümit kesilen Türk gencin cesedini arama çalışmalarına kötü hava şartları yüzünden bugün ara verildiği açıklandı. 
     Bu arada, İtalya'da özellikle kuzey ve orta bölgeleri etkisi altına alan kar yağışı, hayatı olumsuz etkilemeye devam ediyor. 
     Kuzeyde, 76 yaşındaki bir kadının donarak öldüğü belirtilirken, geçen hafta da yaşlı bir kişi yine aynı şekilde hayatını kaybetmişti. 
     Venedik ve çevresinde hava sıcaklığının eksi 27 dereceyi bulduğunu söyleyen yetkililer, kuzeyde birçok yerde yolların aralıklı olarak ulaşıma açıldığını duyurdu. 
     Öte yandan Milano yakınlarındaki Lecco kentinde, bir apartmanın çatışına gökten büyük bir buz kütlesinin düştüğü ve 1 kişinin yaralandığı bildirildi. 
     Büyük buz kalıplarının 2000 yılında İspanya'nın Seviglia kentinde 10 kadar yere düştüğünü hatırlatan meteoroloji uzmanları, bu ilginç olayın ''öngörülemez ve açıklanamaz'' olduğunu söyledi. 
     





</TEXT>
</DOC>
