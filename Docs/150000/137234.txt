<DOC>
<DOCNO> 137234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/spor/ytan.html </URL>
<DATE> 2003/02/17/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Aybaba damgası 
</HEADLINE>
<TEXT>

     Aybaba, dünkü radikal uygulamaların kimisini zoraki yaptı, kimisini de inanarak. 
     İki stoperi Trabzon’da bırakıp, 70 gün önce kolu kırılan Erdinç’i sahaya sürmek ve de yanına genç Tayfun’u koymak, birbirlerini fazlaca tanımayan iki isimle savunmanın merkezini oluşturmak, yürek ister... Keza, tek forvetle oynayıp, forvet arkası ikiliyi Serkan Kılıç ve Gökdeniz ile oluşturmak cesaret ister. 
     İki Erman’dan birisinin sakat, diğerinin cezalı olması, Fatih’in bel problemi, Aybaba’nın kimi değişikliklerini zaruri kıldı. Ancak, çoğunu da inanarak yaptı. 
     Trabzonspor’un altyapısından gelen üç isim, hem oyunun yönünü değiştirdiler, hem skoru oluşturdular ve hem de kaliteyi yükselttiler. 
     Ali Şen tek kelime ile muhteşem oynadı, Gökdeniz ile yaptığı üretime dönük işbirliği göz kamaştırdı. Ali Şen’in seyrine doyum olmuyor. Ve Gökdeniz Son ayların en verimli müsabakasını çıkardı... Bir de genç Tayfun, kusursuz oynadı. Nazar değmez inşallah. 
     Sakatlıktan yeni çıkan Erdinç’in sağlamcılığı, sağ dış kulvarda Mustafa’nın enerjisi, ilk yarıda çok top kaybeden Hüseyin’in ikinci yarıdaki akıl dolu oyunu Trabzonspor’a farklı kazandıran diğer ayaklardı. Mehmet Yılmaz iyi bir santrafor, ama aynı oranda iyi golcü değil. Dün Trabzonspor adına en gayretli isimler arasındaydı. 
     Skor rahatlığını yakalayan Trabzonspor, bir ara İzmir Atatürk Stadı’nda futbol adına gösteri yaptı. Orta alanda adam eksiltme, pas yüzdesini yükseltme, hücumda genişlik, oyunda derinlik uygulamalarıyla Trabzonspor çok keyif verdi. 
     



 SPOR 
































</TEXT>
</DOC>
