<DOC>
<DOCNO> 115024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/yazar/zbirand.html </URL>
<DATE> 2002/10/25/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Ankara, savaş çığlıklarından rahatsız... 
</HEADLINE>
<TEXT>

     Son haftalarda televizyonları izlerken, strateji uzmanlarını dinlerken içim kararıyor. Türk Silahlı Kuvvetlerinin nasıl ve hangi koşullarda Kuzey Irak’ta mücadele edeceğini anlatıyorlar. Öylesine ayrıntı veriyorlarki, şaşırmamak imkansız. Bazı TV yorumcuları olsun, gazetelerde köşe yazarları olsun, Türk Ordusunun Kerkük’e nasıl el koyacağını, Kürt devleti kurulması durumunda Kuzey Irak’ın nerelerini istila edeceğini net biçimde ve tüm ayrıntılarıyla anlatıyorlar. 
     Sadece basın mı, hayır. 
     Başbakan başta, Milli Savunma Bakanı, TBMM Başkanı ve yetkili yetkisiz tüm siyasilerde bu kampanyaya katıldılar. 
     Gelişmeleri dışardan izleyenler, Türkiye’nin gerçekten savaş kararı aldığı, hükümetin bu konuda kesin tutum içinde olduğu sonucuna varıyorlar. 
     İşin içinde bir gariplik olduğunu hissetmemekte imkansız. Türkiye’nin kendini bu kadar ucuza bir maceraya atabileceğine inanamadığım için, Ankara’da Kuzey Irak politikalarını oluşturan gerçek odak noktalarına başvurdum onlara sordum ve aldığım yanıtlar, ünlü stratejistler, yorumcular ve siyasilerimizin olayı gereksiz şekilde abarttıkları sonucunu verdi. 
     "Konuşan yetkisizlerle" , "konuşmayan , ancak planlayan yetkililer"in söyledikleri arasında muazzam farklar olduğunu anladım. 
     
     ANKARA, KESİNLİKLE MÜDAHELE İSTEMİYOR... 
     Türkiye’nin Kuzey Irak politikaları üstünde düşünen, senaryo ve planları etkileyen kişilerinin görüşlerini şu şekilde özetleyebilirim 
     1. Türkiye genel politika olarak, Kuzey Irak’ta kesinlikle bir askeri müdahele istememektedir. Kuzey Irak bir bataklıktır ve oraya girilince çıkılması güçtür. TSK bu görevi yerine getirebilir, ancak hedef Kuzey Irak’ın içlerine kadar inecek askeri bir harekat değildir. Ankara’daki hem sivil, hem askeri yetkililer, bazı uzmanların, medya’daki yayınların, köşe yazarlarının ve özellikle de siyasilerin açıklamalarını, savaş çığlıklarını son derece "yanlış" bulmakta ve rahatsızlıklarını da artık saklamamaktadırlar. 
     2. Kuzey Irak Kürtlerinin bağımsızlıklarını ilan etmeleri veya Kerkük’ü zorla başkent olarak kontrolleri altına almaları imkansızdır. Bunların gerçekleşmesi için, Washington’un, Tahran’ın, Şam’ın ve Ankara’nın onay vermeleri ve Kürtlerin Irak kuvvetlerini yenmeleri gerekir. Oysa Washington, Ankara’ya her iki konuda da kesin güvence vermiştir. ABD’nin Saddam sonrasında bağımsız bir Kürt devleti kurmak uğruna, Türkiye ile tüm ilişkilerini bozacak bir adım atması söz konusu değildir. Tahran ve Şam’da tutumlarını ortaya koymuşlardır. 
     Bundan dolayı Türkiye, bu aşamada askeri bir harekat planlaması veya düşüncesi içinde bulunmamaktadır. Kuzey Irak’taki gelişmelerin hem ABD, hem de bölge ülkelerinin tutumlarına uygun sonuçlanacağı beklentisi hakimdir. 
     Türkiye’nin Kerkük- Musul’a kadar asker indirip petrollere de el koyma senaryoları, tam bir -cehalet değilse- yanlış değerlendirmedir. 
     Türkiye’nin askeri bir müdahele senaryosu ancak, Saddam sonrasında Kuzey Irak’ta büyük bir kargaşanın çıkması, Türkmenlere karşı bilinçli bir soykırım başlatılması durumunda düşünülebilir ki, bu aşamada Ankara’daki politika yapımcıları böyle bir olasılığa ihtimal vermemektedirler. 
     Ankara, ABD’nin Kuzey Irak’ta kargaşa veya statü değişimine göz yummayacağına inanmaktadır. 
     
     GÖÇ OLASILIĞI BÜYÜK DEĞİL, ANCAK... 
     3. Ankara, bir ABD müdahelesi durumunda Kuzey Irak’tan 92’deki gibi bir göç beklememektedir. Washington’un bu konuda gereken önlemleri alacağına güvenilmektedir. Herşeye rağmen, harekat uzar, direnme çıkar, Saddam kuvvetleri Kuzey Irak’a saldırır ve bölgedeki ABD ve İngiliz kuvvetlerine rağmen Kürtlere saldırırlarsa bir göç olasılığının artabileceği varsayılmaktadır. Bu göç dalgası da, 92’nin aksine Türkiye sınırında değil, Irak sınırları içinde ve halen TSK’nın gözetimi altındaki bölgede karşılanması düşünülmektedir. 
     
     BARZANİ ÇOK CİDDİYE ALINIYOR 
     4. Bu bağlamda, Mesud Barzani’nin bazı açıklamalarının gereksiz şekilde ciddiye alındığı, Başbakan dahil siyasi yetkililerce ve en üst düzeyde muhatap tutulmasının hatalı olduğunun altı çiziliyor. 
     Türkiye Barzani ile kavga içinde olmamalıdır. Özellikle olası bir Kürt göç dalgası engellenmek isteniyorsa, Barzani ile işbirliği ilişkisini geliştirmek gerektiğine dikkat çeken bu çevreler, Barzani ile sürtüşme içinde görünmenin "yanlış olduğuna" özel dikkat çektikleri gibi, bu ilişkilerin yakında rayına oturtulacağını da sözlerine ekliyorlar ve "Hem Barzani ile savaşıp hem de göç durduramazsınız" diyorlar. 
     
     TÜRKMENLER SAVAŞ KONUSU OLAMAZLAR 
     5. Türkmenlere sahip çıkılacaktır. Ancak sahip çıkmayı bir askeri harekata kadar götüren yorumcular çok hata etmektedirler. Türkmenler dillerini öğrenebilmeli, örgütlenebilmeli ve siyasi parti kurup, Kuzey Irak politik yelpazesinde yerlerini almalılardır. 
     Bu bağlamda ve Kuzey Irak konusunda Türkiye ile İran ve Suriye arasında da temel bir görüş ve anlayış birliğinden söz edilebilir. 
     
     ABD İLE İLKE ANLAŞMASI VAR 
     6. Irak operasyonu konusunda, ABD Türkiye’den henüz somut bir istekte bulunmamıştır, ancak Ankara neler isteyebileceklerini tahmin etmektedir. Genel yaklaşımı, Türkiye’nin ABD harekatına gereken en geniş olanaklarıyla destek vermesi şeklindedir. Bunun başlıca nedeni de, Saddam sonrasında Irak’ta yeni bir düzen kurulurken, Türkiye’nin de masaya oturabilmesidir. 
     Ankara ile Washington arasında bir görüş ayrılığı veya koşullara bağlı pazarlık yoktur. Türkiye, bu harekatın hangi koşullarda örneğin BM kararlarına dayandırılması ne şekilde örneğin çok uzatmadan ve hangi katkılarla örneğin Hava sahası, üslerin kullanılması vs... gerçekleşebileceği, ülke olarak karşılaşacağı sıkıntıları örneğin ekonomik kayıplar anlatmaktadır. 
     
     SONUÇ BU DEĞERLENDİRME ŞU AN İÇİN GEÇERLİDİR 
     Ankara’da konuştuğum politika oluşturucuları, özellikle belirsizliklere dikkat çektiler ve yaptıkları değerlendirmelerin "bugünkü verilere" dayandırıldığını, bu veriler değişirse, değerlendirmelerin ve senaryoların da değişeceğinin altını özellikle çizdiler. 
     
     







Hukuk devleti .. 


Brugge’deki maç ve idare lambası... 


Çorum ve Aykal 


Kanadoğlu ve AKP 


Hukuk reformu, hatta hukuk devrimi 


Kol boyu derbi 


Başbakan’dan üniversiteli gençlere müjde 


Bozuk düzene karşı feryat 


Barometre hafif yükselirken... 


Yargı kararlarına saygılı olmalıyız ama... 


Kampanya 


Dr. Stock, genlerinizle oynamak istiyor 


Anketler seni söyler, dillerde nağme adın 


Vergi yükü zenginden fakire kayıyor 


</TEXT>
</DOC>
