<DOC>
<DOCNO> 124811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sonspo08.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Doğan Taraftarlarımız daha objektif davranmalı... 
</HEADLINE>
<TEXT>

     Fenerbahçe'nin savunma oyuncusu Mustafa Doğan, sarı-lacivertli taraftarların sabırlı olması gerektiğini belirterek, ''Taraftarlarımız sonuca bakıp tepki göstermemeli, daha objektif davranıp, uzun vadeli düşünmeli'' dedi. 
     Mustafa, kendisine ait internet sitesine yaptığı açıklamada, artık sonuca bağlı tepkilerden vazgeçmenin zamanının geldiğini savunarak, şunları belirtti 
     ''Daha objektif olup, uzun vadeli düşünülmeli ve sahaya yansıtılan futbol ölçü olarak kabul edilmeli. Taraftarlarımızın çok sabrettiğini biliyorum. Artık bizden başarı bekliyorlar. Başarısızlığa hiç ama hiç tahammülleri yok. Hasret kaldıkları, yaşamak için can attıkları istikrarlı bir Fenerbahçe için sabırsızlanıyorlar. Yine de biraz daha sabır diyorum. İyi günler çok uzakta değil. Sezonun ikinci yarısı ile birlikte, bütün beklentileri karşılayacağız.'' Göztepe karşısında da kötü oynamadıklarını iddia eden Mustafa, ''Göztepe karşısında şans melekleri yanımızda değildi. Top gol olmayı istemedi. Bir tane gol atabilsek belki sonuç çok daha farklı olacaktı. Ama bir türlü aradığımız o gol gelmedi. Çok kötü oynadığımıza inanmıyorum. En azından hırsımız, isteğimiz ve mücadelemiz vardı. Maalesef hiç biri sonuca yansımadı'' ifadelerini kullandı. 
     Teknik sorumlu Oğuz Çetin'in yeni görevine de değinen Mustafa Doğan, Çetin'in yeni görevinde de başarılı olacağına inandığını sözlerine ekledi. 
     





</TEXT>
</DOC>
