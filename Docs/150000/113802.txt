<DOC>
<DOCNO> 113802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/guncel/gun17.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Hükümet partileri köylüleri korkuttu 
     Ödemiş’in Bülbüller köyünde CHP’liler bir kahvehanede vatandaşlarla sohbete başladı. İlçe yöneticilerinden Osman Çukur ve Şükrü Bilgin, sohbet sırasında diğer kahvehanenin ışıklarının söndüğünü fark edince, buraya yöneldi. Karanlıkta sigara ateşlerini gören CHP’liler, kuşkuyla içeri girdi. Bunun üzerine köylülerin elektriği açtığını söyleyen Çukur, "Bizi hükümet partisi sanmışlar. Bu yüzden gizlenmişler" dedi. 
     
     Tartıştığı babasını bıçakla öldürdü 
     Bostancı’da, emekli emniyet müdürü, tartıştığı oğlu tarafından öldürüldü. Alınan bilgiye göre, eşinden ayrı yaşayan Erdal Kapsız, telefonla eşini aradı, ancak telefona çıkan oğlu Erhan’la arasında tartışma çıktı. Daha sonra baba Kapsız eşinin evinin önünde oğlu ile kavga etti. Babasını sırtından ve bacağından bıçakla yaralayan oğul, kaçtı. Hastaneye kaldırılan baba kurtarılamadı. 
     
     2 genç kızı öldüren caniye hücre cezası 
     Bursa’da, hırsızlık için girdiği evde 2 genç kızı öldürmek suçundan tutuklanan Talat Kaysuk, 6 yılı geceli gündüzlü hücrede olmak üzere müebbet ve 50 yıl 6 ay hapis cezasına çarptırıldı. Cinayetlerden önce afla cezaevinden çıktığı öğrenilen Kaysuk, Bursa 5. Ağır Ceza Mahkemesi’nde, 4 kez idam istemiyle yargılanarak ceza aldı. Olayın tek görgü tanığı 6 yaşındaki Canberk’in annesi Ayten Şentürk, "Affı çıkaranlara lanet olsun" dedi. 
     
     Acemi hırsızlar PTT’yi soydu 
     Gaziosmanpaşa’da PTT şubesi, üç kişi tarafından soyuldu. Küçükköy 540 Sokak’taki PTT’ye dün saat 16.00’da gelen biri silahlı üç kişi, görevli Emine Çaldıran ve yanındaki misafir arkadaşı Meliha Erdoğan’ı etkisiz hale getirdi. Cam bölmeyi kıran soyguncuların kasadaki paraları aldığı sırada veznedar çığlık attı. Paniğe kapılan soyguncular, kasadaki 5 milyar liranın bir milyarını alarak kaçtı. 
     



 GÜNCEL 


























</TEXT>
</DOC>
