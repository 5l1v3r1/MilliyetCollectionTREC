<DOC>
<DOCNO> 138211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko29.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül, İTO'da... 
</HEADLINE>
<TEXT>

     Başbakan Abdullah Gül, İstanbul Ticaret Odası'nın olağanüstü toplanacak Meclis Toplantısı öncesi İTO Meclis üyeleri ile birlikte yemek yedi. 
     İTO'nun Eminönü'deki merkezinde gerçekleşen yemeğe, Başbakan Gül'ün yanı sıra, Devlet Bakanı ve Başbakan Yardımcısı Mehmet Ali Şahin, Sanayi ve Ticaret Bakanı Ali Coşkun, Turizm Bakanı Güldal Akşit ve Ulaştırma Bakanı Binali Yıldırım ile TOBB Başkanı Rifat Hisarcıklıoğlu, İSO Başkanı Tanıl Küçük, İstanbul Büyükşehir Belediye Başkanı Ali Müfit Gürtuna, İstanbul Defterdarı Kadir Boy ve Meclis üyeleri katıldı. 
     Başbakan Gül, yemeğinden ardından İstanbul Ticaret Odası Meclisi'nin olağanüstü toplantısında bir konuşma yapacak. 
     Toplantıya ev sahipliği yapan İTO Yönetim Kurulu Başkanı Mehmet Yıldırım da, Başbakan ve bakanlara piyasada yaşanan sorunları, ekonominin istikrara kavuşması yönünde yapılacak çalışmalarla ilgili önerilerini, ciddi sıkıntılar yaşayan ticaret kesiminin beklentilerini ve İstanbul'un acil olarak çözüm bekleyen sorunlarını içeren bir brifing sunacak. 
     Öte yandan, Başbakan Abdullah Gül, Cuma namazını Yeşilyurt Camii'nde kıldı. 
     Başbakan Gül'e, Devlet Bakanı ve Başbakan Yardımcısı Mehmet Ali Şahin, Ulaştırma Bakanı Binali Yıldırım, Sanayi ve Ticaret Bakanı Ali Coşkun, İstanbul Valisi Muammer Güler ve Büyükşehir Belediye Başkanı Ali Müfit Gürtuna da eşlik etti. 
     





</TEXT>
</DOC>
