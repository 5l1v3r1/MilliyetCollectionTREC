<DOC>
<DOCNO> 109737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sonspo12.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo "Herşey Cuper'in suçu" 
</HEADLINE>
<TEXT>

     İspanya'nın Real Madrid CF takımına transfer olan Brezilyalı yıldız futbolcu Ronaldo, FC Inter'den ayrılmasının ve kariyerinin tehlikeye girmesinin tek suçlusunu teknik direktör Hector Cuper olarak gösterdi. 
     Real Madrid'e gittiğinden bu yana Hector Cuper'i suçlayan açıklamalar yapan Ronaldo, La Gazzetta dello Sport Gazetesi'nde bugün yayımlanan demecinde de Arjantinli teknik adama yine ateş püskürdü. ''İsim vermek istemiyorum ama Inter'in yüzde 60'ı belki daha fazlası Cuper'den nefret ediyor'' diyen Brezilyalı futbolcu, bu futbolcuların normal olarak sorunun Cuper olduğunu söylemeyeceklerini bildirdi. 
     Cuper'in, kendisini iyi olduğu zamanlarda oynatmayıp, riskli olduğu zamanlarda oyunda tuttuğunu ileri süren Ronaldo, FC Inter Teknik Direktörü için ''garip bir antreman yöntemi var'' dedi. 
     FC Inter'den olaylı ayrılışı hakkında da açıklamalar yapan 26 yaşındaki futbolcu, ''Başkan Moratti, bana beklememi ve eğer işler yolunda gitmezse teknik direktörlerin değiştirilebileceğini söyledi. Ama ben Cuper'i daha fazla çekemezdim. Moratti mükemmel bir insan ama beni düş kırıklığına uğrattı. Daha fazla güven beklerdim. Beni, kazanmayı bilmeyen bir teknik direktöre tercih etti'' diye konuştu. 
     Cuper'in geçmişteki ''Ronaldo, gitmek için sanki özür gibi beni kullandı'' sözüne de karşılık veren Real Madrid'in yeni golcüsü, ''Yalancı. O suçlu olduğunu biliyor ama taraftarların bunu bilmesini istemiyor. Inter ve taraftarların iyiliği için Cuper'in uzun kalmayacağını umarım'' ifadelerini kullandı. 
     Ronaldo ayrıca, eğer elinde olsa Vieri ve Materazzi'yi de Real Madrid'e getirmek istediğini kaydetti. 
     Yıldız futbolcu, Real Madrid'e gittikten sonra 2 kez hafif sakatlık geçirdiğinden henüz forma giyemedi. 

     
</TEXT>
</DOC>
