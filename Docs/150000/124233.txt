<DOC>
<DOCNO> 124233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo32.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Göztepe maçı hazırlıkları... 
</HEADLINE>
<TEXT>

     Fenerbahçe, hafta sonunda kendi sahasında Göztepe ile yapacağı lig maçının hazırlıklarını bugün gerçekleştirdiği antrenmanla sürdürürken, idmanı izleyen bir grup taraftar, teknik sorumluluğa getirilen Oğuz Çetin'e sevgi gösterilerinde bulunarak, kendisine çiçek verdi. 
     Sarı-lacivertli taraftarlar, Dereağzı Tesisleri'nde gerçekleştirilen antrenmanın bitimiyle birlikte Oğuz'a ''İlk İmparator'' şeklinde tezarühatlar yaparak, çiçek sundular. 
     Taraftarlar, Oğuz Çetin'e güvendiklerini ve sonuna kadar destekleyeceklerini söylediler. Taraftarların bu davranışı nedeniyle Çetin'in mutlu olduğu gözlendi. 
     
     TAKTİK ÇALIŞTILAR 

     Fenerbahçeli futbolcular, bugünkü antrenmanda Göztepe maçının taktik çalışmasını sürdürdüler. 
     Oğuz Çetin, dün olduğu gibi bugün de futbolcularına taktik ağırlıklı çift kale maç yaptırırken, savunmada Fatih, Ümit, Mustafa, orta sahada Hakan, Ceyhun, Johnson, Rapaiç, Abdullah, forvette de Serhat-Tuncay ikilisini görevlendirdi. 
     Dün sol kanatta denenen Cem, bugün yedekler arasında yer alırken, bu pozisyonda Abdullah, şans buldu. 
     Teknik sorumlu Çetin, çift kale maç sırasında sık sık oyunu durdurarak oyuncuları saha ortasında topladı ve kendilerine uyarılarda bulundu. 
     Çetin'in, zaman zaman da özellikle serbest vuruşlarda pozisyon tekrarı yaptırması dikkat çekti. 
     
     SAKATLARIN DURUMU 

     Sarı-lacivertlilerin antrenmanına sakatlıkları nedeniyle tedavileri süren Ortega, Rüştü, Yusuf, Mirkoviç, İsmail ve ağır bir soğuk algınlığı geçiren Revivo katılmadı. 
     Ortega'nın kasığındaki zorlama nedeniyle tedavisinin sürdüğünü belirten kulüp doktoru İsmail Başöz, bu futbolcunun durumunun henüz belli olmadığını söyledi. Başöz, Yusuf'un da dünkü idmanda adalesinde zorlama meydana geldiğini, bu nedenle bugün idmana çıkmayarak tedavi olduğunu ifade etti. 
     Bu arada sakat oyuncuların çokluğu nedeniyle PAF takımından çağrılan Serkan ve Kerim, sarı-lacivertli takımın antrenmanında yer aldı. 
     Öte yandan çift kale maç sırasında Johnson'ın müdahalesiyle belinden sakatlanan genç futbolcu Erhan, maçı tamamlayamadı. 
     Fenerbahçe, Göztepe maçının hazırlıklarını yarın basına kapalı yapacağı idmanla tamamlayacak. 
     





</TEXT>
</DOC>
