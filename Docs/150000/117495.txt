<DOC>
<DOCNO> 117495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/spor/spo01.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BANA TERMİNATÖR DERLER 
</HEADLINE>
<TEXT>

Çizme’de herkes tarafından bu lakapla anıldığını vurgulayan Brezilyalı yıldız, Beşiktaş’a çabuk ısındığını söyledi, "Hedefim Türkiye’de unutulmaz başarılar yakalamak" dedi 
     ORHAN YILDIRIM 

     Roma’nın yıldızı 
     SEZON başında Roma’dan transfer edilen Brezilyalı Zago, İtalya’da herkesin kendisine Terminatör’ dediğini açıkladı. Sahadaki gücü ve 90 dakika savaşmayı sevmesi nedeniyle bu lakabı aldığını açıklayan Sambacı, "Roma’da güzel günler geçirdim. Ancak Beşiktaş ve İstanbul’un köklü geçmişi beni çok etkiledi. Bu yüzden kariyerimde yepyeni bir sayfa açtım" diye konuştu. 
     
     Sesleri çözemiyor 
     İTALYA’DA her maçtan önce kendisine Terminatör’ tezahüratının yapıldığını da açıklayan Zago, "Türkiye’de ne dediklerini anlamıyorum" diye konuştu. Sambacı sözlerini şöyle sürdürdü "Sizin aracılığınızla herkes benim lakabımı öğrenmiş oldu. Beşiktaş taraftarının büyülü bir atmosferi var. O coşku bizi saha içinde ateşliyor. Beşiktaş’ta çok mutluyum." 
     
     Sponsoru oldu 
     TÜRKİYE’DE kendisine büyük ilgi gösterildiğini vurgulayan Zago, dün Adidas ile sponsorluk anlaşması imzaladı. Tecrübeli oyuncu, "Sahadaki futbol hayatımın dışındaki etkenlerle medyada yer almaktan hoşlanmıyorum. Herkes benim nasıl gezdiğimi değil, performansımı konuşmalı. Beşiktaş forması altında unutulmaz başarılar yakalamayı hedefliyorum" dedi. 
     
     Beşiktaş günlüğü 
     Arat’ın acı günü 
     BEŞİKTAŞ’TA, ana muhalefet lideri Hasan Arat, dün babasını kaybetmenin üzüntüsünü yaşadı. Arat, 73 yaşındaki Mehmet Necmettin Arat’ın ani ölümüyle büyük bir şok geçirdi. Mehmet Necmettin Arat’ın naaşı, bugün öğle namazından sonra kılınacak cenaze namazının ardından Adana Kabasakal Mezarlığı’nda toprağa verilecek. 
     
     Teşhisi yok 
     SAKATLIKLARDAN bir türlü kurtulamayan Ahmet Dursun dün ağrıları artınca MR çektirdi. Sağ üst yan bağlarında meydana gelen ağrılar nedeniyle doktor kontrolünden geçen yıldız oyuncuya yine teşhis konulamadı. Tedavisi yapılamayan yıldız futbolcu, bugün Almanya’ya gidecek. Ahmet, Bayern Münih Kulübü’nün doktoru Wolfart tarafından muayene edilecek. 
     
     İftar değişikliği 
     TEKNİK Direktör Lucescu, oyuncuların büyük çoğunluğunun oruç tutması üzerine idman saatlerinin 18.30’a alınmasını kararlaştırdı. Ramazan ayı boyunca Beşiktaş’ta iftar saati uygulamasının devam edeceği bildirildi. Kartal, Elazığ maçının hazırlıklarını tek idmanla sürdürdü. 
     
     Sergen müjdesi 
     BEŞİKTAŞ’IN orta sahadaki yıldızı Sergen’in, Elazığspor maçında forma giyebileceği açıklandı. Sağ adalesinde çekme meydana gelen yıldız oyuncu dün testten geçirildi. Kulüp doktorları, Sergen’in takımdaki yerini alabileceğini açıkladı. Sergen ise, "Ağrılarım azaldı. Göreve hazırım" diye konuştu. 
     
     Alaves’e moral 
     BEŞİKTAŞ’IN UEFA Kupasındaki rakibi Alaves, İspanya Kupası’nda Saragoza deplasmanından 2 - 1 lik galibiyetle dönüp bir üst tura çıktı. Karşılaşma’nın golleri 17 ve 40. dakikalarda Ruben Navarro, 56. dakikada Cani’den geldi. 
     
     Damgamızı vuracağız’ 
     ASBAŞKAN Yıldırım Demirören, 2002-2003 sezonuna Beşiktaş’ın damgasını vuracağını iddia etti. Demirören, "İstediğimiz düzeye gelmeye başladık. Şimdi hedefimiz Elazığspor. Rakibi kesinlikle hafife almıyoruz. Böyle bir düşünce hüsrana uğramamıza neden olur. Kaş yapalım derken, göz çıkarmamalıyız" dedi. 
     
     Nouma yine yedek 
     KARTAL’IN Fransız yıldızı Nouma’nın, tam anlamıyla hazır olmadığı gerekçesiyle Elazığspor maçında da yedek kulübesinde oturacağı öğrenildi. Sakat olan Ali Eren’in yerine ise Ahmet Yıldırım ile Tolga arasında bir tercih yapılacak. Lucescu’nun Amaral’dan da ikinci yarıda faydalanması bekleniyor. 
     
     Kavgacılar barıştı 
     BEŞİKTAŞ’TA Yasin ile Tolga arasında yaşanan yumruk yumruğa kavga menajer Sinan Engin’in araya girmesiyle tatlıya bağlandı. Mircea Lucescu, gerilimin forma rekabetinden kaynaklandığını iddia etti. Rumen hoca, "Bu tür olaylar olur. Ancak önemli olan barışmaları" dedi. 
     
     Fevzi boşandı 
     GAZİANTEP kalecisi Fevzi ile eşi Yeşim’in evliliği anlaşmalı olarak sona erdi. Üsküdar 4. Asliye Hukuk Mahkemesi’ndeki duruşmaya Fevzi, eşi Yeşim Tuncay hazır bulundu. Mahkeme 5 yaşındaki Eylül’ün velayetini annesine verirken, Fevzi’nin ayda 500 milyon lira nafaka ödemesini kararlaştırdı. 
     



 SPOR 








































</TEXT>
</DOC>
