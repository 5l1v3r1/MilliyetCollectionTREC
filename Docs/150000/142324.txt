<DOC>
<DOCNO> 142324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/dunya/adun.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakana iki kurşun 
</HEADLINE>
<TEXT>

Sırbistan’ın reformcu Başbakanı Zoran Cinciç, Belgrad’da hükümet binasına girerken keskin nişancı ateşiyle öldürüldü. Cinciç’in, aşırı milliyetçilerin kurbanı olabileceği söyleniyor 
     DIŞ HABERLER SERVİSİ 

     Sırbistan’ın Batı ile bütünleşme yanlısı reformcu Başbakanı Zoran Cinciç, Belgrad’daki hükümet binasının girişinde uğradığı suikast sonucu öldü. Suikastla ilgili Legija’ adıyla bilinen Sırbistan’ın özel polis biriminin eski şefi Milorad Lukoviç sorumlu tutuldu. Savaş suçlarından Lahey’de yargılanan Yugoslavya eski Devlet Başkanı Slobodan Miloşeviç’i Ekim 2000’de koltuğundan eden halk ayaklanmasının önderlerinden Cinciç, biri göğsünden, diğeri sırtından aldığı iki kurşun yarası sonucu, ağır yaralı kaldırıldığı Belgrad’daki hastanede hayatını kaybetti. Sırp hükümeti ülkede olağanüstü hal ilan etti. 
     İki şüphelinin gözaltına alındığı açıklanırken, bunlardan birinin çıkan çatışmada yaralandığı bildirildi. Suikastın büyük kalibreli bir keskin nişancı tüfeğiyle gerçekleştirildiği öğrenildi. Cinciç’e suikastın düzenlendiği hükümet binasının etrafında yoğun güvenlik önlemleri alan polis, arama çalışmaları için Belgrad’ın merkezini trafiğe kapattı. 
     Hükümetin yayımladığı bildiride, eski polis şefi Lukoviç’in yanı sıra 19 kişinin arandığı, bu çetenin ülkede kaos ve korku yaratmaya, organize suça karşı başlatılan mücadeleye engel olmaya çalıştığı kaydedildi. 
     
     Kamyonla suikast 
     50 yaşındaki Zoran Cinciç, 21 Şubat’ta, Belgrad Havaalanı’na gittiği sırada, bir kamyonun aniden konvoyunun yolunu kesmesi üzerine, kıl payı ölümden dönmüştü. Cinciç, bir "suikast girişimi" olarak nitelediği bu olayın, "demokratik reformları durduramayacağını" söylemişti. 
     
     Düşmanı çoktu 
     Bu arada suikastın ardından yapılan yorumlarda eylemi, Cinciç’in devrilmesinde büyük rol oynadığı Miloşeviç yanlılarının gerçekleştirmiş olabileceği vurgulandı. Miloşeviç’in Haziran 2001’de tutuklanmasında ve mahkemeye teslim edilmesinde de öncü rol oynayan Cinciç, bu nedenle, aralarında eski müttefiki Voyislav Koştunitsa’nın da bulunduğu Sırp milliyetçilerinin eleştirilerine hedef olmuştu. Cinciç, dünyanın iki numaralı savaş suçu sanığı, Sırbistan’da gizlendiği sanılan eski Bosnalı Sırp komutan General Ratko Mladiç’i yakalayacağına dair yakın zamanda Batılı elçilere taahhütte de bulunmuştu. Cinciç’in attığı bu adımlar yüzünden çok sayıda düşmanının olduğu belirtiliyor. 
     
Miloşeviç’i teslim etmişti      Bosna sınırı yakınındaki Bosanski Samac şehrinde 1952’de doğan, Belgrad’da büyüyen ve eğitim gören Cinciç, 1977’de, Almanya’nın Heidelberg kentinde felsefe doktorası yaptı. Miloşeviç yönetimine karşı 1991’den bu yana yapılan tüm protestolarda faal görev alan Cinciç, 1994’te Demokratik Parti lideri oldu. Miloşeviç iktidarına 3 yıl önce son veren halk ayaklanmasının öncülerindendi. Cinciç, Sırbistan’ın kaderini Batı’ya bağladı ve Miloşeviç’in yargılanmakta olduğu Hollanda’nın Lahey kentindeki Uluslararası Savaş Suçları Mahkemesi’yle işbirliği yaptı. 
     Yöneticilik kabiliyeti nedeniyle yandaşları Cinciç’e, "Müdür" lakabını takmışlardı. 
     Cinciç, 1.2 milyar dolarlık uluslararası ekonomik yardım karşılığında Miloşeviç’i Lahey’deki uluslararası mahkemeye teslim etmişti. 
     
     



 DÜNYA 











</TEXT>
</DOC>
