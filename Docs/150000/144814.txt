<DOC>
<DOCNO> 144814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/soneko06.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketici Hakları Derneği Başkanı Bankaların tuzağına düşmeyin 
</HEADLINE>
<TEXT>

     Tüketici Hakları Derneği Genel Başkanı Turhan Çakar, bazı bankaların kredi kartı mağdurlarına gelin anlaşalım diyerek, tuzak bir anlaşma imzalatmaya çalıştığını belirtirken, ''Kredi kartızedeler bankaların tuzağına düşmesinler'' dedi. 
     Çakar, Dernek Merkezi'nde düzenlediği basın toplantısında, icraya ve temerrüde düşen kredi kartı mağdurlarına, Tüketicinin Korunması Hakkında Kanunda Değişiklik Yapılmasına Dair Kanunun geçici 1. maddesi uyarınca çeşitli kolaylıklar getirildiğini hatırlatırken, bazı bankaların bundan yararlanmayı engellemek için tüketicilere çeşitli tuzaklar hazırladığını anlattı. 
     Kanundan yararlanmak isteyen tüketicilerin, yoğun şekilde başvurularının devam ettiğini bildiren Çakar, şunları söyledi 
     ''Kredi kartızedelerince Derneğimize yapılan şikayetlerde, bazı banka yetkilileri tarafından temerrüde düşerek, icra aşamasına gelen veya icraya verilen kredi kartızedeleri bankaya çağrılıp kendilerine gelin anlaşalım denilerek, bir tuzak belge imzalatılmaya ve kredi kartı mağdurunun bu haktan yararlanması engellenmeye çalışıldığı belirtilmektedir. 
     Dernek olarak, kanuna ve hukuka aykırı davranan ve tüketici haklarına saygısı olmayan bu gibi bankaları şiddetle kınıyoruz.'' Çakar, bazı bankaların kredi kartızedelerine hiç bir bilgi vermediğine, bazı bankaların da değişik ad altında verdikleri kredi kartının kanunun ilgili maddesine girmediğini ve tüketicinin bu haktan yararlanmayacağını söylediklerine dikkati çekerken, tüketicilerin bu tuzaklara düşmemesi konusunda uyarıda bulundu. 
     Tüketicilerin herhangi bir anlaşma imzalaması durumunda itiraz hakkının kalktığına işaret eden Çakar, ''Kredi kartızedeler bankaya giderek herhangi bir anlaşma imzalamasınlar'' dedi. 
     
     ''TANIDIK BANKALARA HESAPLATMA YAPIN'' 
     Bazı bankaların aykırı bir şekilde hesaplama yaparak, yüksek bir borç ve taksitlendirme çıkarttığını anlatan Çakar, ilgili kanuna göre borcunu ve taksitlerini hesaplatmak isteyen tüketicilerin çeşitli bilgilerle, tanıdık bir bankaya hesaplatma yapması gerektiğini vurguladı. 
     Dernek olarak tüketicilere kendilerinin de yardımcı olacaklarını belirten Çakar, ayrıca Fon'a devredilen veya başka bankalar ile birleştirilmiş bankaların kredi kartını kullanan tüketicilerin dilekçelerini, devredilen bankanın genel müdürlüğüne veya Bankacılık Düzenleme ve Denetleme Kurumu'na BDDK göndermesi gerektiğini söyledi. 
     





</TEXT>
</DOC>
