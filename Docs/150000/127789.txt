<DOC>
<DOCNO> 127789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko29.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk hava sebze fiyatlarını vurdu... 
</HEADLINE>
<TEXT>

     Turfanda sebze üretiminin merkezi haline gelen Antalya'da soğuk ve yağışlar sebze fiyatlarının artmasına neden olmaya devam ediyor. 
     Antalya Büyükşehir Belediyesi Toptancı Hal Şube Müdürü Hasan Kara, soğuk ve yağışlı hava nedeniyle hafta başı Toptancı Hal'e istenilen düzeyde sebze gelmediğini söyledi. 
     Soğuk ve yağışlarla birlikte Rusya'ya yapılan ihracatın da yavaşlaması nedeniyle üreticinin seradaki ürününü toplayamadığını belirten Kara, bu nedenle fiyatların arttığını bildirdi. 
     Antalya Toptancı Hali'nde birinci kalite turfanda sivri biberin fiyatı 200 bin lira artarak 1 milyon liradan, dolmalık biber 400 bin lira yükselişle 1.5 milyon liradan, muhacir biber 300 bin lira artışla 900 bin liradan işlem görürken, Kaliforniya ve kapya cinsi biberler de 300'er bin lira artışla 2.5 milyon lira ve 1 milyon 600 bin liradan alıcı buldu. 
     Geçen hafta bir hayli yükselen domates fiyatları haftaya yine artışla girdi. Domates 400-450 bin lira arasında artarak 1 milyon 200 bin liradan satıldı. Geçen hafta 1 milyon liradan satılan brokoli ise bu hafta 1 milyon 800 bin liradan alıcı buldu. 
     
     TAZE FASULYE TAVAN YAPTI 
     Geçen hafta 1 milyon 600 bin liradan işlem gören cam sera ürünü sırık ayşe kadın taze fasulye haftaya 3 milyon liradan girdi. Beyaz barbunya 700 bin lira artışla 2 milyon liradan, cino cinsi fasulye de 600 bin lira yükselişle 1 milyon 200 bin liradan müşteri buldu. 
     Geçen hafta başı 700 bin liradan satılan ıspanak yılın son haftasına 1 milyon liradan giriş yaptı. Kabak 200 bin lira artarak 1.5 milyon liradan satıldı. Karnabahar 450 bin lira birden artarak 1 milyon 300 bin liradan, kereviz 700 bin, beyaz lahana da 400 bin liradan müşteri buldu. Patlıcan fiyatları da 100 bin lira artarak 1 milyon 600 bin liradan satıldı. 
     Pırasa ve salatalık fiyatları ise düşüş gösterdi. Pırasa 500 bin, salatalık ise 1 milyon 100 bin liradan alıcı buldu. Taze soğanın kilosu da 450 bin lira artarak 1 milyon 200 bin liradan satıldı. 
     





</TEXT>
</DOC>
