<DOC>
<DOCNO> 109585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/ekonomi/eko06.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Türkiye 2003’te yüzde 5 büyüyecek 
</HEADLINE>
<TEXT>

IMF, Türkiye’nin bu yılki büyüme beklentisini yüzde 3.9, 2003 için de yüzde 5 olarak öngördü 
     IMF’nin dün yayınladığı Dünyanın Ekonomik Görünümü Raporu’nda, Türkiye’nin bu yıl yüzde 3.9, gelecek yıl da yüzde 5 oranında büyüyeceği öngörüsünde bulunuldu. Raporda, Türkiye’de bu yıl için beklenen enflasyonun yüzde 47.1, gelecek yıl için ise yüzde 28.6 olacağı öngörüldü. 
     IMF raporunda, Türkiye’de seçimlerden sonra gelecek siyasi istikrarın, piyasa koşullarını iyileştirmede ve faiz oranlarının sürdürülebilir düzeye indirilmesinde önemli rol oynayacağı vurgulandı. 
     Türkiye’de bu yıl elde edilen büyüme düzeyinin, siyasi belirsizlik gibi nedenlerden dolayı risklerin artmasına karşın, beklenenin üzerinde gerçekleşmekte olduğu kaydedildi. 
     Raporda, yapısal reform önceliklerinin, bankaların denetimi, özelleştirmenin ilerletilmesine ve kamu finans yönetiminde gelişme sağlanmasına verilmesi gerektiği belirtildi. 
     Raporda, Türkiye’de finansal koşulların 2002 yılı başında gözle görülür şekilde düzeldiği, mayıs - temmuz döneminde ise hem ortaya çıkan siyasi belirsizlik, hem de uluslararası finans piyasalarındaki zayıflamadan dolayı göstergelerin kötüleştiği ifade edildi. 
     



 EKONOMİ 


















</TEXT>
</DOC>
