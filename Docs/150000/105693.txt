<DOC>
<DOCNO> 105693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun30.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den ABD'ye uyarı "Askeri harekat, BM kararı olmadan yapılamaz" 
</HEADLINE>
<TEXT>

     Avrupa Birliği Komisyonu, Irak'a olası bir askeri operasyon konusunda tek taraflı hareket etmemesi konusunda ABD'yi uyardı. 
     AB Komisyonu'nun dış politikadan sorumlu temsilcisi Chris Patten, Avrupa Parlamentosu'nda bugün yaptığı konuşmada, ''Irak'a yönelik yapılacak bütün hareketlerde, mutlaka BM kararlarına uyulması gerekir'' dedi. 
     Patten, Irak'ın BM kararlarına uymasını sağlamak için oluşturulacak uluslararası koalisyonun mümkün olduğu kadar geniş olmasının önemine dikkati çekti. Patten, ''Irak'ın BM kararlarına uyması için oluşturulacak uluslararası kamuoyu, Irak'ın Kuveyt'i işgaline son vermesini sağlayan koalisyon kadar güçlü olmak zorunda'' diye konuştu. 
     
     AP, OPERASYONA KARŞI 
     Avrupa Parlamentosu'nda bugün yapılan tartışmada siyasi grupların tamamı, ABD'nin tek taraflı bir biçimde Irak'a askeri operasyon düzenlemesine karşı olduklarını bildirdiler. 
     Hıristiyan Demokrat Grup Başkanı Hans-Gert Pöttering, ABD karşıtı olmadıklarını, ancak ABD'nin bu konuda tek taraflı bir tavrının bütün Ortadoğu'ya çok zarar vereceğini söyledi. 
     Avrupa Sol Birlik Grubu'ndan Andre Brie, AB'nin dış politikada ortaya koyduğu zaafın Irak konusunda bir kez daha ortaya çıktığını belirtti. 
     Genel kurul oturumunda AB dönem başkanlığı adına söz alan Danimarka'nın Avrupa işlerinden sorumlu Bakanı Bertel Haarder, ABD'nin olası operasyonunu, ''uluslararası spekülasyon'' olarak değerlendirdi ve bu konuda ortada kesin bir karar olmadığını belirterek, bir anlamda ABD'ye karşı koymayan bir tavır içinde gözüktü. 
     





</TEXT>
</DOC>
