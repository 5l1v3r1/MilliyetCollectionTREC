<DOC>
<DOCNO> 139680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko22.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Araştırmacı Marashi Irak, istihbaratı araclığıyla saldırabilir 
</HEADLINE>
<TEXT>

     ABD'deki Monterey Enstitüsü Araştırma Merkezi'nde görevli araştırmacı İbrahim Al Marashi, bir olasılık olarak Irak'ın, istihbarat güçleri aracılığıyla Türkiye'ye saldırabileceğini öne sürdü. 
     Irak silah programıyla ilgili hazırladığı rapordan İngiliz hükümetinin alıntı yaptığı Marashi, ''İstihbarat gücü Türkiye içinde çalışıyor. 300 kişi, istihbarat güçleri tarafından özellikle Türkçe eğitimine tabi tutuluyor. Türkiye'de belirli yerlerde, belki de Türkiye içindeki bir ABD tesisine saldırabilir ama bu şu anda söz konusu değil'' dedi. 
     TÜSİAD ve Boğaziçi Üniversitesi Dış Politika Forumu tarafından düzenlenen ''Irak krizi Askeri Müdahale ve Siyasi Gelecek'' konulu konferansa konuşmacı olarak katılan Marashi, konuşmasına ''Iraklıyım, Maraş'tan gelmekteyim. Büyükbabam Osmanlı İmparatorluğu'nda yaşamış biriydi. Osmanlılara ait hatırladığı tek şey nargileydi'' şeklinde başladı. 
     İbrahim Al Marashi, Türkiye'nin Irak üzerinde kültürel izler bıraktığını, Iraklıların günlük dilinde pek çok Türkçe sözcük kullanıldığını ve Irak'ta Türkiye ile bağlantısı olan pek çok aile olduğunu belirtti. 
     İki ülke arasındaki ilişkilerde su, ABD askerinin konuşlandırılması ve Kürtlerin üç önemli faktörü teşkil ettiğini ifade eden Marashi, Irak'ın, ABD güçlerinin İncirlik Üssü'nde konuşlandırılmasından kaygı duyduğunu dile getirdi. 
     Irak'ın, uçuşa yasak bölgeyi yakından takip ettiğini ve burada herhangi bir Türk askerinin bulundurulmasıyla yakından ilgilendiğini belirten Marashi, ''Kuzey Irak'ta herhangi bir Türk birliğinin doğmaya çalışması yeni bir Osmanlı İmparatorluğu olarak nitelendiriliyor'' dedi. 
     Marashi, Türkmenlerin savaş sonrası dönemde ön plana gelmek istediklerini belirterek, Türkmenlerin Irak'a uluslararası güçler gelmesi halinde bunların arasında Türklerin de olmasını istediklerini vurguladı. 
     Irak'ın kimyasal ve biyolojik silahlarını kullanmasının düşük bir olasılık olduğunu dile getiren Marashi, ''Bu silahları konuşlandırmadan diğer konvansiyonel silahları da kullanması sözkonusu değil'' dedi. 
     İbrahim Al Marashi, iki ülke arasındaki ilişkilerde gelinen süreci değerlendirirken bir olasılığın da istihbarat güçleri aracılığıyla Irak'ın Türkiye'ye saldırabileceği olduğunu söyledi. 
     Marashi, ''İstihbarat gücü Türkiye içinde çalışıyor. 300 kişi, istihbarat güçleri tarafından özellikle Türkçe eğitimine tabi tutuluyor. Türkiye'de belirli yerlerde, belki de Türkiye içindeki bir ABD tesisine saldırabilir ama bu şu anda söz konusu değil'' dedi. 
     
     KÜRT DEVLETİ KURULSAYDI BU POLİTİK İNTİHAR OLURDU 
     Marashi, 1991'den sonra Kürtlerin sığınakları olduğunu ve neredeyse bağımsız durumda bulunduklarını ifade ederek, ''Ama bağımsız olduklarını açıklamadılar. Bu hem İran hem Türkiye'yi rahatsız ederdi. Eğer bir Kürt devleti kurulsaydı bu politik bir intihar olurdu. Kürtlerin Saddam'dan sonraki dönemde de Irak'ta devlet kurmak için biraraya gelmeleri zor görünüyor'' diye konuştu. 
     ABD yönetiminin Irak hakkında çok fazla şey bilmediğini iddia eden Marashi, ABD'nin bu konudaki bilgi düzeyini artırması ve akademisyenleri de işin dışında bırakmaması gerektiğini kaydetti. 
     Irak'ta savaş sonrası dönemde bir denge kurulması gerektiğini belirten Marashi, ''Saddam sonrası dönemde pek çok şey olabilir. Belki intikam almaya çalışacaklar, belki savaş mahkemeleri kurulur, belki de kabile tarzı gruplar yönetimi ele geçirmek isteyecek ama ABD hükümeti, İngiliz hükümetinin düştüğü tuzağa düşmemelidir. Irak hükümetinin kurulmasına yardımcı olmalı'' diye konuştu. 
     
     IRAK MERCEK ALTINDA 
     Emekli Kurmay Albay Serdar Erdurmaz da, ABD tarafından Irak'ın mercek altında tutulduğuna dikkati çekti. 
     Irak'ın elindeki silahları nükleer hale getirebilecek altyapısı bulunduğunu belirten Erdurmaz, Irak'ın 25 Scud füzesine biyolojik başlık yüklenebileceğini bildirdi. 
     Erdurmaz, ''Irak'ın savaş anında Türkiye'yi vuracağını düşünmüyorum'' dedi. 
     Yıldız Teknik Üniversitesi Siyaset Bilimi ve Uluslararası İlişkiler Bölümü Öğretim Üyesi Doç.Dr. Nurşin Ateşoğlu Güney ise Irak'ın 1991'e göre askeri ve ekonomik bakımdan daha geri olduğunu ve barışçıl denetleme yoluyla bu ülkenin silahsızlandırılabileceğini söyledi. 
     
     İNGİLTERE ALINTI YAPMIŞTI 
     Panelistlerden San Francisco yakınlarındaki Monterey Enstitüsü Araştırma Merkezi görevlisi İbrahim Al Marashi, Irak silah programıyla ilgili hazırladığı rapordan İngiliz hükümetinin alıntı yapmasıyla gündeme gelmişti. 
     İngiltere hükümetinin raporunda, Bağdat yönetiminin kitle imha silahlarına sahip olduğu ve bunları BM denetçilerinden sakladığı ileri sürülüyordu. 
     ABD Dışişleri Bakanı Colin Powell da, BM Güvenlik Konseyi'ndeki konuşmasında, İngiliz hükümetinin raporunu övmüş ve ''Irak'ın silah saklama faaliyetlerini ayrıntılarıyla yansıtan güzel bir inceleme'' olarak nitelendirmişti. 
     Marashi ise bir açıklama yaparak, İngiliz hükümetinin geçen Eylül ayında yayımladığı Irak dosyasının, kendi raporunun yer yer değiştirilmiş hali olduğunu belirtmiş, raporun İngiliz hükümeti tarafından bazı bölümlerinin kelimesine bile dokunulmadan, bazı bölümlerinin de çarpıtılarak yayımlandığını söylemişti. 
     İngiltere hükümeti de, dün, kendi raporlarında Marashi'nin raporundan alıntılar yapıldığını belirtmeyerek hata yaptığını kabul etmişti. 
     





</TEXT>
</DOC>
