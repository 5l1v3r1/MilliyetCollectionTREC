<DOC>
<DOCNO> 128391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur32.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı adaylarına malzeme dağıtımında izdiham... 
</HEADLINE>
<TEXT>

     İstanbul Müftülüğü'nün hacı adaylarına kumaş, bayrak, maske ve kitap dağıtımı sırasında izdiham yaşandı. 
     Süleymaniye'deki İstanbul Müftülüğü'nden dağıtılan, içinde kumaş, bayrak, maske ve kitap bulunan çantaları almak için gelen hacı adayları, sabah saatlerinden itibaren müftülük bahçesinde toplanmaya başladı. 
     Kadın ve erkeklerin ayrı ayrı sıra olmalarına rağmen aşırı yığılma ve belli bir düzende dağıtımın yapılmaması nedeniyle hacı adayları, malzeme çantalarından alabilmek için adeta birbirleriyle mücadele etti. Hacı adayları arasında sıra yüzünden sık sık tartışma çıktı. 
     İstanbul'dan ilk kafilenin yola çıkacağı 12 Ocak Pazar gününe kadar, Diyanet İşleri Başkanlığı aracılığıyla hacca gidecek olan yaklaşık 5 bin hacı adayına malzeme dağıtımının yapılacağı öğrenildi. 
     Bu arada, hacı adaylarına 28 Aralık 2002 tarihinden itibaren ''karma menenjit'' aşısı yapılmaya başlandığı ve aşı işleminin 10 Ocak Cuma gününe kadar süreceği bildirildi. 
     Öte yandan, bu yıl İstanbul'dan, Diyanet İşleri Başkanlığı ve acenteler dahil yaklaşık 14 bin kişinin hacca gideceği kaydedildi. 
     





</TEXT>
</DOC>
