<DOC>
<DOCNO> 115724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/spor/spo01.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönüllü Kartal 
</HEADLINE>
<TEXT>

Kolombiyalı kaleci Cordoba, Beşiktaş’ın başarısı için Milli Takım’a dahi gitmediğini hatırlattı, "Yarın sözleşme imzalamaya hazırım. Burada şampiyonluk yaşayacağıma eminim" dedi 
     ORHAN YILDIRIM 

     Mondi’ye gönderme 
     SİYAH - Beyazlı takımın başarılı kalecisi Cordoba, iddialı açıklamalar yaptı, vatandaşı Mondragon’a da göndermelerde bulundu. Cordoba, "Biraz daha zaman tanınırsa daha iyi olacağım. Bazen 4-5 yaşındaki çocuğun yemeyeceği goller gibi şanssızlıklar yaşıyoruz. Önce kimin birinci kaleci olduğunu Kolombiya Milli Takımı’ndan sorun. Çağırdıkları halde Beşiktaş’ın başarısı için gitmedim. Kimin daha iyi olduğuna gelince, bunu sezon sonunda hep birlikte göreceğiz" diye konuştu. 
     
     "Rampayı çıkıyoruz" 
     ŞAMPİYONLUK konusunda emin konuşan Cordoba, "En iyi futbolu biz oynuyoruz. Yüzde 99.9 şampiyonuz. Rampayı çok iyi çıkıyoruz. Sergen, İlhan Mansız, Pascal Nouma gibi klas oyuncular var. Diğerleri de bunlara ayak uydurursa şampiyonluk kendiliğinden gelir" ifadelerini kullandı. Yönetimin bonservisini alma girişimini "memnuniyet verici" olarak yorumlayan tecrübeli eldiven, sözlerini şöyle sürdürdü "Bana kalsa hemen yarın imza atarım. Aslında yarına bile kalmamalı". 
     
     "Ortega’ya vize yok" 
     FENERBAHÇELİ Rüştü ve Petkoviç’i beğenen Cordoba, çekindiği oyuncuları da Arif ve Ortega olarak gösterdi. Ortega için, "Altı kez karşılaştık. Gol yemedim, bundan sonra da aynı şekilde olacak" diyen Cordoba, UEFA Kupası’nda Alaves’i kupa dışına iteceklerine de "kesin" gözüyle bakıyor. Başarılı eldiven, "Ama çok sert oynuyuyorlar. Buna dikkat etmek lazım" diye konuştu. Cordoba, taraftarı da överek, "Böyle ateşli bir taraftar hiçbir yerde yok" açıklamasını yaptı. 
     
Demirören kamp kadrosunda      TAKIMLA yakından ilgilenip, Lucescu’dan övgü alan Futbol Şube Sorumlusu Yıldırım Demirören, Alaves maçı öncesi tesislere yerleşti. İşlerini babası Erdoğan bey ve kardeşine bırakan Yıldırım Demirören’in alarm verdiği ve sürekli Rumen teknik adamla özel toplantılar yaptığı öğrenildi. İkilinin ara transfer konusunda da görüş alış verişinde bulunduğu bildirildi. 
     
Alaves’e özel      BEŞİKTAŞ Teknik Direktörü Lucescu, UEFA Kupası’nda karşılaşacakları Alaves’in maç kasetlerini izleyerek, taktiğini belirledi. Rakibin Ankaragücü ile oynadığı iki, ligdeki üç maçının kasetlerini inceleyen Lucescu, takımını 3-6-1 düzeninde sahaya çıkartacak. Forvette İlhan’ı tek bırakacak, Sergen ve Pancu da orta sahadan hücuma dönük oynayacak. 
     ALAVES’İN hücumlarını orta sahayı kalabalık tutarak bastırmayı planlayan Beşiktaş, kontrataklarla da gol arayacak. Öte yandan Siyah - Beyazlı takımda tek sıkıntı Ahmet Dursun olarak gözüküyor. Sakatlıkları bulunan Zago ve Sergen’in Alaves’e karşı forma giyebileceği, 10 gündür sadece düz koşu yapan golcü oyuncunun ise durumunun belirsizliğini koruduğu ifade edildi. 
     
Rezaleti temizleyin’      MEHMET ÇİFTÇİ 

     BARCELONA’DAN yarım düzine gol yiyen Alaves’te, Teknik Direktör Mane, oyuncularına kendilerini Beşiktaş karşısında affettirmek için fırsat tanıyacak. UEFA Kupası ikinci turunda Siyah - Beyazlılar’ı ağırlayacak olan Alaves’te Barça karşısında şok yenilgi alan futbolcularına sert çıkan teknik direktör Mane, aynı on biri sahaya sürme kararı aldı. 
     İSPANYOL teknik adamın, "Bu rezaleti, siz yarattınız yine siz temizleyeceksiniz. Beşiktaş maçında kendinizi affettirmeye bakın" dediği öğrenildi. Öte yandan karşılaşmaya İspanya’da büyük ilgi olduğu ve yapılan TV ihalesinde maçın naklen yayın hakkının 500 bin dolarlık rekor ücretle ETB 1 televizyonu tarafından satın alındığı bildirildi. 
     
Japon baskını      Fotoğraf Rahman Sağıroğlu 

     DÜNYA Kupası’ndan sonra yıldızı parlayan İlhan Mansız’ın Japon bayan hayranları dün adeta Ümraniye Tesisleri’ni bastı. Özel bir turla İstanbul’a gelen ve Malatya maçını izleyen 130 Japon bayan, dün de antrenmanı takip etti. İlhan’ın, hayranlarıyla yemek yiyeceği bildirildi. Öte yandan 39. yaşına giren antrenör Feyyaz Uçar, idmanda oyuncularla birlikte doğum günü pastası kesti. 
     
Duygusal psikopat NOUMA      Gece hayatı şart’ 
     BEŞİKTAŞ’IN ilginç futbolcusu Nouma bir televizyon kanalında yine çarpıcı açıklamalarda bulundu. Fransız futbolcu, "Pascal Fransa’da hiçbirşey değildi. Buradaki sevgi çok büyük, çok hoşuma gidiyor" dedi. Nouma, "Beşiktaş seyircisini çok seviyorum. Onlar deli, ben de deliyim. Biz psikopatlar iyi anlaşıyoruz. Gece hayatı hoşuma gidiyor. Biraz ferahlamak için lazım. İki sene öncesine oranla insanlar beni artık daha iyi anlıyor" ifadesini kullandı. 
     
     Çok çalışıyorum’ 
     YILDIZ oyuncu, sıkı çalıştığını vurgulayarak, "Futbola bir sene ara verdim. Yeniden aynı kondisyona ulaşmak sabır ister. Kısa zamanda istenilen seviyeye geleceğim. Beşiktaş iki sene öncesine göre çok daha iyi. Şampiyon olursak kızımın doğumundan sonra hayatımın en mutlu ikinci günü olur" dedi. Lucescu’ya saygı duyduğunu söyleyen Nouma, "Ne Ahmet Dursun ne de ben gay’im. Sadece iyi bir arkadaşız ve birbirimizi çok seviyoruz" yorumunu yaptı. 
     



 SPOR 

























</TEXT>
</DOC>
