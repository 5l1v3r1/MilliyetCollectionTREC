<DOC>
<DOCNO> 148104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun52.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT "Irak'ın istikrarı Kerkük'e bağlı" 
</HEADLINE>
<TEXT>

     New York Times gazetesinde son gelişmelerle ilgili yayınlanan haber yorumda, Irak'ın gelecekte istikrarlı bir yapıya kavuşup kavuşmayacağının Kerkük'te olacaklara bağlı olduğu belirtildi. 
     Gazete, haber-yorumda, Kıvanç Galip Over adlı yorumcu ile Irak Kürdistan Demokrat Partisi IKDP sözcüsü Hoşyar Zebari'nin görüşlerine de yer verdi. Zebari, ''açıkça söylüyoruz Kerkük kürt kentidir'' derken, Over, ''Irak'ın gelecekte istikrarlı bir ülke olup olmayacağı Kerkük'te olup biteceklere bağlıdır demek mantıksız değil'' ifadesini kullandı. 
     Haberde, Kürtlerin egemenliklerini Kerkük'e de yaymak istedikleri, ancak Türkiye ve İran'ın karşı çıkması yüzünden bunun sanıldığı kadar kolay olmadığına dikkat çekildi. Haberde, Türkiye'nin bölgedeki gelişmelerle ilgili kaygılarına da yer verildi. 
     Gazeteye açıklamada bulunan Irak Kürdistan Yurtseverler Birliği IKYB Celal Talabani'nin yardımcılarından Abdülkadir Feridun, ''Kürtlerin Irak'ta demokratik bir rejim oluşturmak istediklerini'' söyledi, ''çevresi düşmanlarımızla çevrili küçük bir devlet oluşturmak bizim çıkarımıza değil'' dedi. 
     
     ''HANEDAN KURMUŞLAR'' 
     Öte yandan, IKYB lideri Celal Talabani ve IKDP lideri Mesud Barzani'nin yakın çevresini de inceleme konusu yapan gazete, Erbil'deki Selahattin üniversitesi öğretim üyelerinden Yusuf Hama Saleh'in ifadesiyle ''Kürt liderlerin bir tür gayrı resmi hanedan kurduklarını'' yazdı. 
     Haberde, Talabani ve Barzani'nin akrabaları ve yakın çevrelerinin her şeyi kontrol ettikleri vurgulandı ve örnek olarak, ''Talabani'nin karısı Hirov uluslararası yayın yapan Kürdsat televizyonu ile yerel Hak televizyonunda önemli görevler üstlenmiş durumda. Barzani'nin oğlu Masrud, babasının partisinin istihbarat örgütünü yönetiyor. Barzani'nin kardeşi Vecih, Kürt milislerden oluşan özel kuvvetlere komuta ediyor'' denildi. 
     Vecih Barzani, Irak'ın kuzeyinde bir Amerikan uçağının yanlışlıkla konvoya ateş açması sonucu yaralananlar arasında bulunuyor. 
     





</TEXT>
</DOC>
