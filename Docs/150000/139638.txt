<DOC>
<DOCNO> 139638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sondun07.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın filmine ''kıskanç eş'' engeli... 
</HEADLINE>
<TEXT>

     Ünlü aktör Brad Pitt'in güzel yıldız Nicole Kidman ile rol alacağı yeni filmi, eşi Jennifer Aniston ile arasını açtı. Pitt'in eşi, Kidman'ı kıskanınca filmin çekimleri başlamadan aile kavgası patlak verdi. 
     Internetteki ''peoplenews'' ve ''imdb'' sitelerinin haberlerine göre, Kidman ile eşinin ''Mr and Mrs Smith'' adlı filmde başrolü paylaşması Aniston'ı çileden çıkardı. 
     Yakın çevresine dert yanan ''Friends'' dizisinin ünlü yıldızı, evlilikleri üzerinde büyük bir tehdit hissettiğini söyledi. Aniston, ''Eşim, onunla saatlerce aynı sette çalışacak. Bu, benim istediğim en son şey'' dedi. 
     Jennifer Aniston'ın yakın bir arkadaşı da, ''Jennifer'a kalsa eşinin bu filmde oynamamasını tercih eder. Çünkü, Nicole Kidman müthiş bir kadın ve erkekler ona adeta tapıyor'' açıklamasında bulundu. 
     Aniston ve Pitt'in yuvalarının üzerinde bir süredir kara bulutların gezindiği ve bir tartışmanın ardından evi terkeden Aniston'ın 5 gece otelde kaldığı ifade edildi. Brad Pitt'in ise filmin çekimlerinin ardından eşiyle arasını düzeltip çocuk sahibi olmak istediği belirtildi. 
     Nicole Kidman, daha önce de aktris Sadie Frost ile Jude Law'un evliliklerini bitirmekle suçlanmıştı. Kidman'ın ismi, ''Moulin Rouge'' filmindeki rol arkadaşı Ewan McGregor ile de dedikodulara karışmıştı. 
     

     
</TEXT>
</DOC>
