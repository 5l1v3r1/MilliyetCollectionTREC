<DOC>
<DOCNO> 100850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/ekonomi/eko01.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarısı peşin, yarısı başarılı olursa 
</HEADLINE>
<TEXT>

Benkar’ın tamamı Advantage markası da dahil 75 milyon dolara 122.2 trilyon lira HSBC’ye geçti. Bu bedelin yarısı performans kriterlerine bağlı olarak beş yıllık sürede ödenecek 
     EKONOMİ SERVİSİ 

     HSBC Bank A.Ş, Benkar Tüketici Finansmanı ve Kart Hizmetleri A.Ş’yi Advantage markası dahil satın almak üzere Boyner Holding A.Ş ile yaklaşık 75 milyon dolar tutarında satış anlaşması imzalandı. 
     Anlaşma ile Benkar hisselerinin yüzde 100’ü ile birlikte tüm operasyon ve aktiflerinin HSBC Bank’a devri gerçekleşecek. Satın alma işleminin resmi mercilerden alınacak onayların, diğer koşul ve yükümlülüklerin yerine getirilmesine bağlı olarak, eylül ayı başında tamamlanması bekleniyor. Açıklamada, HSBC Bank’ın müşterilerine taksit kart olanakları sağlarken, Advantage Card müşterilerine ise kredi onay prosedürleri risk yönetimi prensipleri çerçevesinde uluslararası kredi kartı ve diğer bankacılık hizmetlerini sunacağını vurgulandı. 
     
     Yarısı peşin 
     Benkar Genel Müdürü Levent Ersalman, üç buçuk yıl önce çıkartılan Advantage Card’ın önemli bir noktaya geldiğini belirterek, "Önümüzdeki yıllarda da bu parametrelerin süreceği varsayılıyor" dedi. Ersalman, 75 milyon dolalık satış bedelinin yarısının peşin, diğer yarısının ise Advantage’ın mevcut gelişim hızını sürdürmesine bağlı olarak beş yıla yayılarak ödeneceğini söyledi. Performansın düşmesi halinde kalan ödemenin bir miktar gerileyeceğini kaydeden Ersalman, ancak bunun olmayacağını çünkü, Boyner Grubu’na bağlı olarak kurulan BOFİS’le Advantage’nin pazarlama hizmetlerini vereceklerini belirtti. 
     
     1.5 milyon kartı var 
     Advantage Card, 288 üye kuruluşu ve 1.5 milyonu aşkın kart kullanıcısı ile Türkiye’nin banka sektörü dışındaki en büyük kart organizasyonu. Advantage, üye kuruluş ağına dahil 5 binin üzerinde satış noktasında kullanılabiliyor. 
     HSBC Bank da 163 şube ile 400 bini kredi kartı sahibi, 1 milyonu aşkın bireysel müşteriye hizmet veriyor. Benkar’ın HSBC’ye devrinin ardından Advantage operasyonu HSBC’nin yerel bankacılık operasyonlarına entegre edilecek. 
     Boyner Holding ise Beymen, Çarşı, Altınyıldız, Network, Limon ve Fabrika gibi markaları bünyesinde bulunduran, Türkiye’nin gıda sektörü dışındaki en büyük perakende gruplarından biri. 
     
Boyner, pazarlama hizmeti verecek      Beş yıl süreli bir diğer ticari işbirliği anlaşması gereğince Boyner Grubu, yeni kurulan iştiraki BOFİS aracılığıyla, Advantage programının yönetilmesi ve Advantage üye işyeri ilişkileri, müşteri sadakat programları ile pazarlama konularında HSBC Bank A.Ş’ye dışarıdan hizmet vermeye devam edecek. 
     
     Deneyim ve güç birleşti’ 
     HSBC Bank Plc. Uluslararası Bölüm Başkanı Shaun Wallis, anlaşmanın HSBC’ye Boyner Grubu’nun pazarlama kolu BOFİS ile birlikte çalışarak bu işkolunu geliştirme olanağını da sunduğunu belirtti. Wallis, "Boyner Grubu’nun perakende sektöründeki deneyimi ile HSBC’nin güçlü mali yapısının, tüketiciler, üye kuruluşlar ve diğer tüm paydaşlar açısından gerekli olan başarı formülünü oluşturduğuna inanıyoruz" dedi. 
     



 EKONOMİ 
















</TEXT>
</DOC>
