<DOC>
<DOCNO> 130140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/siyaset/siy05.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen’den Bağdat’a Genç Osman’ çıkarması 
</HEADLINE>
<TEXT>

Devlet Bakanı Kürşat Tüzmen, Irak seferini Genç Osman’ın Bağdat seferine benzetti "Hedefimiz 3 milyar dolarlık ticaret" dedi 
     ÖNDER YILMAZ Bağdat 

     Devlet Bakanı Kürşat Tüzmen, Irak ziyaretini Genç Osman’ın Bağdat seferine benzetti. Irak lideri Saddam Hüseyin’e Başbakan Abdullah Gül’ün barış’ mesajını getiren Tüzmen, Irak’la ticaret hacmini 3 milyar dolara çıkarmak istediklerini belirtti. 
     Tüzmen, Bağdat’ta büyük bir ilgiyle karşılandı. Irak Ticaret Bakanı Mehdi Salih, Tüzmen’i jest yaparak uçak kapısında kucaklayarak karşıladı. 
     Uçakta bir ara pilot kokpitine geçen ve mikrofonundan yaptığı konuşmada Bağdat gezisi için ilginç bir benzetme yapan Tüzmen, "Genç Osman’ın Bağdat’a yaptığı seferler gibi seferimizi gerçekleştireceğiz" dedi. 
     
     Saddam’a Gül mesajı 
     Tüzmen, Salih’le birlikte yaptığı açıklamada Saddam’a iletilmesi amacıyla Gül’den yazılı mesaj getirdiğini söyledi. Tüzmen, mesajın Irak, Türkiye ve dünyadaki son durumu özetlediğini ve Irak yönetimini BM kararlarına uymaları yönünde telkin ve iyi niyet içerdiğini vurguladı. 
     Tüzmen, Irak’la 3 milyar dolara varan ticaret yapmak istediklerini bildirerek, "Kalıcı ticari ilişkilerin kalıcı siyasi işler yaratacağına, bunun da kalıcı barışın teminatı olduğuna inanıyoruz" dedi. Tüzmen, "Dün buradaydık, bugün buradayız, yarın da burada olacağız" diye konuştu. 
     Salih ise Gül’den gelen mesaj ile Tüzmen’in ziyaretini olumlu karşıladıklarını belirterek, şunları söyledi "Türkiye geçmişte Irak’ın önemli ekonomik ortağı idi. Ambargo ve müdahale sadece Irak’a değil, Türkiye’ye de zarar vermiştir, verecektir. İki ülke ekonomik ilişkilerinin daha iyiye gitmesini arzuluyoruz." 
     



 SİYASET 













</TEXT>
</DOC>
