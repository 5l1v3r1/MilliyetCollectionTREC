<DOC>
<DOCNO> 120993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sontur27.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lajendik "Gül'den Leyla Zana için söz aldık" 
</HEADLINE>
<TEXT>

     Türkiye-Avrupa Parlamentosu AP Karma Parlamento Komisyonu KPK Eş Başkanı Joost Lajendik, Başbakan Abdullah Gül'den eski DEP milletvekilleri Leyla Zana ve arkadaşları için değişiklik yapılabileceğine dair söz aldıklarını söyledi. 
     Lajendik ve beraberindeki KPK heyeti, Başbakan Gül'le yaklaşık 1,5 saat süren görüşmelerinin ardından basın mensuplarının sorularını yanıtladılar. 
     Görüşmede, Türkiye'nin AB üyelik süreci, Kıbrıs, Türkiye'deki reform süreci ve ülkenin sosyo-ekonomik durumu başlıklarının ele alındığını belirten Lajendik, yeni reform paketinin resmen Çarşamba günü açıklanacağını açıkladı. 
     Lajendik, eski DEP Milletvekili Leyla Zana ve arkadaşlarının durumunun ele alınıp alınmadığının sorulması üzerine, bu konuyu çok kısa bir şekilde görüştüklerini kaydetti. Lajendik, ''Sayın Başbakan'dan Leyla Zana ve meslektaşları için kısa vadede değişiklik yapılabileceği sözü aldık'' diye konuştu. 
     Heyette yer alan KPK üyesi Ozan Ceyhun da, bu konuda söz alarak, Zana'nın durumunu çok kısa bir şekilde ele aldıklarını, görüşmenin ağırlıklı gündem maddesini teşkil etmediğini söyledi. 
     





</TEXT>
</DOC>
