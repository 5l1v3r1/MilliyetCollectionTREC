<DOC>
<DOCNO> 126546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sondun10.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da düşen uçağı arama çalışmaları sürüyor... 
</HEADLINE>
<TEXT>

     İran'da dün düşen Ukrayna'ya ait Antonov-140 tipi uçağın enkazı ve ceset arama çalışmalarına, yardım ekiplerinin yanı sıra 2 helikopter katılıyor. 
     İRNA'nın haberine göre, İran Kızılayı'nın İsfahan eyaleti şubesi, arama çalışmalarına Kızılay'dan 200 kişinin yanı sıra güvenlik güçleri ve 2 helikopterin katıldığını, uçak kazasında kurtulan olmadığını açıkladı. Uçağın 2 bin 500 ila 2 bin 700 metre yükseklikteki bir dağa çarptığı bildirildi. 
     Açıklamada, uçağın kara kutusunun aranmasına devam edildiği, helikopterlerin ulaşılamayan bölgelerde arama çalışmalarını yürüttüğü belirtildi. 
     Bu arada İsfahan'da adını açıklamayan bir yetkili, uçaktaki Ukraynalı ve Rus uçak mühendisleri ve bilim adamlarının, yarın yapılması planlanan ''İran-140'' adlı yolcu uçağının ilk resmi açılış ve uçuş törenine katılmak üzere İsfahan yakınındaki Şahinşehr bölgesinde bulunan uçak üretim tesisine gelmekte olduklarını söyledi. 
     Yetkili, kazaya rağmen yarın yapılması planlanan resmi açılış töreninin henüz iptal edilmediğini belirtirken, haberde, yetkililerin töreni yapmaya niyetli oldukları kaydedildi. Ajans, ilk resmi açılış ve uçuş töreninde kullanılacak uçağın üretilen ikinci ''İran-140'' yolcu uçağı olduğunu, aynı tipteki ilk uçağın deneme seferleri yaptığını bildirdi. 
     Ukrayna'nın Antonov-140 tipi uçağının düşmesinin, İran yönetiminin, Ukrayna ile bu uçakla aynı modelde ortaklaşa ürettiği ''İran-140'' yolcu uçağı projesini etkileyip etkilemeyeceği henüz bilinmiyor. 
     İranlı yetkililer, Ukrayna-İsfahan seferi sırasında Trabzon'da yakıt ikmali yaptıktan sonra İran'a devam eden uçağın, İsfahan kentine giderken, kentin 70 kilometre kuzeydoğusundaki Ardestan kentine bağlı Bagırabad köyünde düştüğünü, uçakta bulunan 46 kişinin öldüğünü açıklamıştı. 
     
     UKRAYNA'NIN AÇIKLAMASI- 
     Bu arada Ukrayna Ulaştırma Bakanlığı, uçakta bulunan 50 kişinin tamamının öldüğünü açıkladı. 
     Bakanlığın bir yetkilisi, uçakta biri çocuk olmak üzere 44 yolcu ve 6 kişilik mürettebat bulunduğunu söyledi. Yetkili, ellerindeki bilginin değerlendirildiğini belirterek, ölenlerin uyrukları konusunda açıklama yapmadı. 
     





</TEXT>
</DOC>
