<DOC>
<DOCNO> 120783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/soneko08.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürünlerde "CE" işaretinin önemi... 
</HEADLINE>
<TEXT>

     Türk Standartları Enstitüsü TSE Kayseri Bölge Müdürü Necati Karahan, sanayicileri ''CE'' işareti ve belgesi almaları için uyararak, '' CE işareti, ürünlerin dış pazarlarda serbest dolaşımı için bir çeşit pasaport işlevi görmektedir'' dedi. 
     Karahan, yaptığı açıklamada, Avrupa Birliği AB entegrasyonu sürecinde malların serbest dolaşımı ve Gümrük Birliği anlaşması çerçevesinde, 4073 sayılı ürünlere ilişkin teknik mevzuatın hazırlanması ve uygulanmasına dair kanunun, Ocak ayında yürürlüğe girdiğini anımsattı. 
     AB'nin, ''CE'' işareti bulunması gereken ürünleri, alçak gerilim cihazlarından makinelere, kişisel korunma donanımlarından patlayıcılara, gezi amaçlı teknelerden radyo ve telekomünikasyon terminal cihazlarına, tıbbi cihazlardan oyuncaklara kadar 23 ayrı grup halinde belirlediğini ifade eden Karahan, bu gruplardan 13'ünün yönetmeliğinin yayınlandığını belirtti. Karahan, kuruluşların bu gruplara giren ürünlerinde mutlaka ''CE'' işareti bulundurmaları gerektiğini bildirdi. 
     ''CE'' işaretinin, ürünün, güvenli bir ürün olduğunu gösteren işaret olduğunu kaydeden Karahan, ''AB üyesi ülkelerde piyasaya arz edilecek ürünlerin bu işareti taşıması zorunludur. Bu işaret, ürünlerin AB üyesi ülkelerde serbest dolaşıma çıkabilmesi için bir çeşit pasaport işlevi görmektedir'' dedi. 
     
     İHRAÇ EDİLMEYECEK 
     Karahan, ''CE'' işaretinin, mevzuatla ilgili yönetmeliklerin yayımlanmasının ardından 1 yıl içinde alınması gerektiğini belirterek, şunları söyledi 
     ''Kanunun yürürlüğe girmesiyle birlikte bazı kuruluşlar 13 kuruluş yönetmeliklerini yayımladılar. Yönetmelikleri yayınlananlardan bazılarında süre yılbaşından sonra dolmaktadır. Diğer kuruluşların hazırlıkları da sürüyor. Bu nedenle üretici firmalarımızın, hangi gruba girdiklerini incelemesi, gerekiyorsa üretim bandında değişikliğe giderek belgelendirme için hazırlık yapması gerekiyordu. İlgili firmaların 1 yıl içinde ''CE'' işareti ve belgesi alması gerekiyor. 1 yıllık süre sonunda ''CE'' işareti ve belgesi bulunmayan ürünler, AB üyesi ülkelere ihraç edilemeyeceği gibi iç piyasaya da verilemeyecek.'' 
     
     KURULUŞLAR BELİRLENMEDİ 
     Türkiye'de ''CE'' işareti ve belgesi verebilecek kuruluşların henüz belirlenmediğini bildiren Karahan, Türkiye'de ''CE'' belgesini ise TSE'nin verebileceğini ve bunun için laboratuvarlar kurduğunu kaydetti. 
     Karahan, üretici firmaların ''CE'' işareti ve belgesini, Türkiye'de belirlenecek kuruluşlardan alabilecekleri gibi, yurt dışında da onaylanmış kuruluşlardan alabileceklerini, belgelendirme için yurt dışına gitmenin döviz kaybı anlamına geldiğini da hatırlattı. 
     





</TEXT>
</DOC>
