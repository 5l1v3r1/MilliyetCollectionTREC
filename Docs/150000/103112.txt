<DOC>
<DOCNO> 103112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sondun02.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan TV'leri El Kaide kasetlerini parayla almış... 
</HEADLINE>
<TEXT>

     Terör örgütü El Kaide'nin, kimyasal ve biyolojik silahları köpekler üzerinde denediğini kanıtlayan video kasetlerin, Amerikan CNN ve CBS televizyonları tarafından 30 bin dolara satın alındığı ortaya çıktı. 
     Kasetler, terörist Usame Bin Ladin'in kaldığı Afganistan'daki bir evde bulunurken, Afganlar, ABD'nin saldırısından sonra boşaltılan evde ele geçirdikleri bu kasetleri gömmüşlerdi. 
     CNN muhabiri Nic Robertson, kasetleri iki hafta önce 30 bin dolar karşılığında satın aldıklarını açıkladı. 
     Nic Robertson, bazı eğitim kasetlerinin, Hollywood filmlerinin ticari video kasetlerinin üzerine kayıt edildiğini ve böylece bütün dünyada dolaşımının sağlandığını da söyledi. 
     CNN sözcüsü Matthew Furman, kasetlere para ödenmesi konusundaki sorulara karşılık, ''Biz bunu geçmişte de yaptık. Bütün kuruluşlar zaman zaman bu tür materyal için para öder. Diğer taraftan eminiz ki bu para, El Kaide veya Bin Ladin ile bağlantılı birilerine ödenmedi'' dedi. 
     Kasetlerin tam olarak nereden alındığı belirtilmezken, ''Kabil'e arabayla 17 saat uzaklıktaki bir kasabanın arka sokakları'' olarak adres gösterildi. 
     Video kasetlerde yaklaşık 150 saatlik materyal bulunduğu ancak bunların büyük kısmının, CNN, BBC ve El Cezire televizyonlarından yapılmış kayıtları içerdiği, bazı kasetlerdeki materyalin 10 yıl öncesine ait olduğu belirtildi. 
     CNN'in yanı sıra CBS televizyonu da bazı kasetler için para ödediğini kabul etti. CBS, elinde 30 El Kaide kaseti ve bazı CD-Romlar bulunduğunu açıkladı. 
     





</TEXT>
</DOC>
