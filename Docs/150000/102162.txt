<DOC>
<DOCNO> 102162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/siyaset/siy01.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal’dan yeni davet 
</HEADLINE>
<TEXT>
CHP otobüsü kalkıyor, gelsinler’ 
Cem’i ve Derviş’i CHP’ye çağıran Deniz Baykal, sosyal demokrasinin temel değerlerini paylaşan herkesle kucaklaşmak istediklerini söyledi 
     ANKARA Milliyet 

     CHP Genel Başkanı Deniz Baykal, solda birlik için CHP çatısı altında birleşme önerisini yineleyerek, YTP Genel Başkanı İsmail Cem ve Kemal Derviş’i CHP’ye davet etti. Baykal, "CHP otobüsü yarın Hacıbektaş’a gidiyor, gelsinler. Yerleri hazır" dedi. 
     İstanbul Üniversitesi İlahiyat Fakültesi Dekanı Prof. Dr. Yaşar Nuri Öztürk’ün dün partiye katılım töreninde konuşan Baykal, sosyal demokrasinin temel değerlerini paylaşan herkesle CHP’de kucaklaşmak istediklerini kaydetti. Baykal, Hüsamettin Özkan’dan gelen "Cem ve Baykal çekilsin" önerisine de şu yanıtı verdi 
     "Bu çağrıyı sonu gelmez müzakereler labirentine dönüştürmek doğru olmayacak. Çağrımız Derviş’e, Cem’e, diğer arkadaşlarımıza. CHP kimsenin mülkü değil. CHP bizden önce de vardı, bizden sonra da olacak. Çağrımızın önünde bazı tehlikeler var. Çeşitli ayak oyunlarıyla bu çağrıyı çürütecek önerilerin değerlendirilmesine fırsat verilmemeli. İşin savsaklanacak tarafı kalmadı. Yeterince konuşuldu. Neyin müzakeresi yapılacak Bu halkın çağrısı." 
     
     05.00’te bekliyoruz 
     Baykal, yarın bugün Hacıbektaş Veli’yi anma törenlerine gitmek için CHP Genel Merkezi önünden saat 05.00’te otobüs kaldırılacağını kaydederek, şöyle konuştu 
     "05.00’e kadar Cem, Derviş ve diğer arkadaşlar karar alsın. CHP otobüsüne gelsinler, yerleri hazır. Onları CHP otobüsünde görmekten büyük mutluluk duyarız. El ele Hacıbektaş’a gidelim. Anadolu halkının huzuruna çıkalım. Bir daha Hacıbektaş şenliği yok." 
     Baykal, "Birleşme yolu yarından sonra kapanıyor mu " sorusunu da, "Kimseye ültimatom vermiyorum. Herkesin zamanı, tavrı var. Ama hamur çürüyecek. Çürük hamurdan ne baklava, ne ekmek olur" diye yanıtladı. 
     "Özkan da çağrınıza dahil mi " sorusuna da Baykal’ın yanıtı, "Ayrıntılara girmiyorum" olurken, DSP’li 9’ları da CHP’ye davet etti. 
     



 SİYASET 













</TEXT>
</DOC>
