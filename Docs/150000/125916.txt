<DOC>
<DOCNO> 125916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur08.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi mağralar ahır oldu... 
</HEADLINE>
<TEXT>

     Hatay'ın Reyhanlı İlçesi'nin köylerinde bulunan tarihi mağaraların ahır ve fosseptik çukuru olarak kullanıldığı bildirildi. 
     Reyhanlı'nın Alakuzu, Çakıryiğit, Oğulpınar ve İbrahimpaşa köylerinde yoğunluk kazanan tarihi mağaralar, yöre insanları arasında farklı yorumlanıyor. Bazı köylüler, mağaraların tamamen yıkılmasını, bazıları ise turizme kazandırılmasını istiyor. 
     Hatay İl Kültür Müdürü Hasan Eliaçık yaptığı açıklamada, yöre halkının tarih bilincinden yoksun olmaları nedeniyle bu yapıların korunamadığını belirterek, ''Bu yapılar tescilli tarihi eser olmadığı için biz de korunması konusunda gerekeni yapamıyoruz'' dedi. 
     Bu arada, Hıristiyanlar tarafından ev olarak da kullanıldığı belirtilen tarihi mağaraların turizme kazandırılmasını isteyen bazı yöre sakinleri, İl Kültür Müdürlüğü'nün, tescilleme işlemleri konusunda girişimde bulunmasını beklediklerini kaydettiler. 
     





</TEXT>
</DOC>
