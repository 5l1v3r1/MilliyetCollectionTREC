<DOC>
<DOCNO> 132633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun28.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Başbakanı "Kıbrıs'ta 28 Şubat'a kadar çözüm zor" 
</HEADLINE>
<TEXT>

     Yunanistan Başbakanı Kostas Simitis, Kıbrıs'ta ''28 Şubat'a kadar çözüme ulaşılmasının çok zor olduğunu'' söyledi. 
     Yunanistan Hükümet Sözcüsü Hristos Protopapas, bugün Simitis başkanlığında yapılan Bakanlar Kurulu toplantısında Kıbrıs ve Irak konularının ele alındığını açıkladı. 
     Protopapas'ın verdiği bilgiye göre, Simitis toplantıda yaptığı konuşmada, Kıbrıs'taki müzakerelerde ilerleme kaydedilememesi halinde BM'nin ''Ya dosyayı kapatacağını ya da küçük değişiklikler yapılmış 3. 
     bir plan sunacağını'' belirtti. 
     BM'nin 3. önerisini, Rum kesiminde başkanlık seçimlerinin tamamlanabileceği 23 Şubat sonrasında ya da daha erken bir tarihte sunabileceğini kaydeden Simitis, BM'nin bu planı sunması halinde taraflardan nihai yanıtlarını istemesi olasılığı bulunduğunu vurguladı. 
     Simitis, BM'nin bu yönde davranması halinde, bu tavrın ''Siyasi ağırlığı'' olacağına da dikkati çekti. 
     - IRAK - Toplantıda Irak konusuna da değinen Simitis, İngiltere Başbakanı Tony Blair ile dün yaptığı telefon görüşmesinde, bu konuda ortak bir tutum belirlenmesi üzerinde durduklarını açıkladı. 
     Irak'taki BM denetçilerinin görevlerini tamamlayabilmek için daha fazla zaman istediklerini belirten Simitis, ABD'nin uzun süreli bir uzatmayı kabul etmeyeceğine dikkati çekerek, ''ABD'nin Irak konusunun barışçı yollarla çözümlenebileceğine ikna edilmesi gerekli'' dedi. 
     Uluslararası toplumun Irak konusunda yoğun bir faaliyet içinde olduğunu da kaydeden Simitis, Devlet Başkanı Saddam Hüseyin'in sürgüne gönderilmesi veya Irak'ın sıkı bir denetim altında tutulmasını sağlayacak bir mekanizma geliştirilmesi olasılıklarının tartışıldığını söyledi. 
     Irak'a ilişkin gelişmelerin nasıl seyredeceğinin ''Belli olmadığını da'' kaydeden Simitis, ''Biz çabalarımızı barışçı yollardan çözüm olanakları üzerinde yoğunlaştırıyoruz'' dedi. 
     





</TEXT>
</DOC>
