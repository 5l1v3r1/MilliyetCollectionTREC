<DOC>
<DOCNO> 125367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sondun03.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfez savaşı çıkmasaydı Irak atom bombası yapacaktı 
</HEADLINE>
<TEXT>

     Körfez savaşı çıkmasaymış Irak'ın atom bombası yapmayı başaracağı Amerikalı uzmanlar tarafından belirtildi. 
     Öte yandan Irak'a, Körfez savaşı öncesinde giriştiği atom bombası yapım çalışmaları sırasında 30 dolayında ülkeden çok sayıda firmanın yardımcı olduğu ortaya çıktı. 
     Birleşmiş Milletler BM kaynaklarının verdikleri bilgilere göre Irak'a atom bombası yapımı konusunda 30'dan fazla Alman, 10 Amerikan, 11 İngiliz şirketinin yanı sıra bazı İsviçre, Japon, İtalyan, Fransız, İsveç ve Brezilya firmaları yardımcı oldular. Bu firmaların Saddam rejimine teknik bilginin yanı sıra malzeme de sattıkları açıklandı. 
     
     FİRMA ADLARI GİZLİ TUTULUYOR 
     Söz konusu ülke ve firma adları Irak'ın BM'ye sunduğu silah geliştirme raporunda yer aldı. Ancak BM yetkilileri söz konusu firmaların isimlerini, gerektiğinde onlardan bilgi almak amacıyla, gizli tutmayı kararlaştırdılar. 
     Irak'ın sunmuş olduğu 12 bin sayfalık rapor, özellikle atom bombası yapımına ilişkin yöntemlerin üçüncü şahıslar ya da ülkelerin eline geçmemesi için gizli tutuluyor. Güvenlik Konseyi'nin daimi olmayan üyeleri bile raporun ancak sansür edilmiş sürümünü görebilecekler. 
     Raporda uranyumun zenginleştirilmesi yöntemleri, infilak, nükleer deneme ve savaş başlığı yapımı ile ilgili ayrıntılı bilgi ve diyagramlar bulundugu belirtiliyor. 
     Irak'ın atom bombası yapma çalışmalarına 1980'li yıllarda başladığı ve bu çalışmaların Körfez Savaşı'na kadar sürdüğü biliniyor. 
     
     IRAK'A MALZEME SATAN AMERİKAN FİRMALARI 
     Öte yandan Amerikalı uzmanlar ''Irak'ın atom bombası yapmak için her türlü teknik bilgiye ve malzemeye ulaştıklarını, hiçbir şeyin eksik kalmadığını, sadece yeterli zamanları olmadığı için atom bombası yapamadıklarını'' söylediler. 
     Irak'ın nükleer bomba yapımı için endüksiyon ve elektron ışını fırınları satın aldığı da saptandı. Bu fırınlar atom bombası yapımında kullanılacak uranyum parçacıklarına şekil vermekte kullanılıyor. Irak'ın söz konusu fırınların bir bölümünü merkezi ABD'nin New Jersey eyaletinin Rancocas kentinde bulunan ''Consarc Corp'' firmasına ısmarladığı da saptandı. Ancak firma yetkilileri, fırınların hiçbir zaman teslim edilmediğini açıkladılar. 
     Raporda California'nın Irvine kentinde bulunan ''Newport Corp'' firmasının Irak'a optik elyaf New York'taki ''EEV İnc'' şirketinin Thyratron cihazı Motorola'nın ise yüksek hızlı foto-detektörler sattığı da öne sürüldü. 
     





</TEXT>
</DOC>
