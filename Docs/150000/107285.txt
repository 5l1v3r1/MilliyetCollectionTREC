<DOC>
<DOCNO> 107285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/dunya/dun02.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın militan kıskıvrak 
</HEADLINE>
<TEXT>

     YORGO KIRBAKİ Atina 

     Yunan polisinin 17 Kasım terör örgütüne karşı sürdürdüğü operasyonlar çerçevesinde ilk kez bir kadın üye, örgütün baş tetikçisi Dimitris Kufodinas’ın bayan arkadaşı Angeliki Sotiropulu tutuklandı. 
     Atina polisi, Sotiropulu’yu, Patision ve Pangrate semtlerinde daha önce ortaya çıkarılan hücre evlerinde parmak izleri bulunduğu gerekçesiyle tutuklayarak sorgulanmak üzere terörle mücadele dairesine sevk etti. 
     1991’de Basın Ataşe Yardımcısı Çetin Görgü’nün katili terörist Savas Ksiros’un eski eşi olan Sotiropulu, 12 yıldan beri 17 Kasım’ın "baş tetikçisi" ve 1994’te Müsteşar Ömer Haluk Sipahioğlu’nu öldüren terörist Dimitrios Kufodinas ile birlikte yaşıyordu. Sotiropulu’nun örgütün hangi eylemlerinde yer aldığı bugün açıklanması bekleniyor. 17 Kasım’ın iki kadın üyesinin daha yakalanmasının an meselesi olduğu bildirildi. 
     



 DÜNYA 











</TEXT>
</DOC>
