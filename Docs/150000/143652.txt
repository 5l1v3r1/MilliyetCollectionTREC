<DOC>
<DOCNO> 143652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/soneko15.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar bekleyiş içinde... 
</HEADLINE>
<TEXT>

     Piyasaların açılışında tezkere ve mali yardıma ilişkin açıklamaların yarattığı belirsizliğin neden olduğu dalgalanma, yerini sakin hareketlere bıraktı. 
     İstanbul Menkul Kıymetler Borsası İMKB Ulusal 100 Endeksi'nde seansın ilk dakikalarında yüzde 8.06'ya ulaşan kayıp, daha sonra gelen alımlarla yüzde 5 seviyelerinde dengelendi. 
     1. seansta en düşük 9,728.61 puanı gören endeks, seansın ilk yarısını yüzde 4.90 kayıpla 10,063.16 puandan geçti. 
     Serbest piyasada güne 77 bin lira artışla 1 milyon 730 bin liradan başlayan dolar da 1 milyon 700 bin liranın altına indi. 
     Kapalıçarşı'da dolar, saat 10.50'de 1 milyon 674 bin lira alış, 1 milyon 684 bin lira satış fiyatıyla işlem gördü. 1 milyon 840 bin liradan güne başlayan Euro'nun satış fiyatı da 1 milyon 785 bin liraya düştü. 
     Bankalararası piyasadaki dolar satış kotasyonları da 1 milyon 684 bin-1 milyon 690 bin lira düzeyinde gerçekleşiyor. Kotasyonlarda satış fiyatı 1 milyon 730 bin lira düzeyini görmüştü. 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli, bugün valörlü tahvilin bileşik getirisi 64.97'ye geriledi. 
     Dün yüzde 59.92'den kapanan bu kağıdın aynı gün valörlü işlemlerinin bileşik getirisi, piyasa açılışında yüzde 67.71 seviyesini gördü. 
     





</TEXT>
</DOC>
