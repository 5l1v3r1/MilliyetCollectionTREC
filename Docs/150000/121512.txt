<DOC>
<DOCNO> 121512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/spor/ykoksaldi.html </URL>
<DATE> 2002/11/28/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Sessizlik içinde tur arayışı 
</HEADLINE>
<TEXT>

     Denizlispor’un 3 takım içinde en zorlu ekibi elemesi büyüklerin tekelciliğini kırmasına yetmedi. Futbolsever için Lyon’u izleyecek olmanın ve Denizlispor’un performansına dair merakın da kıymeti yok ki yeterli ilgi görmüyor. 
     Lyon, Milli Takımı kurtarma hevesine kapılan Santini’nin yerine Paul Le Guen getirildi. Ligde 2. sıradalar. Ama 32 golle başını alıp giden ürkütücü hücum stilleri, yedikleri 20 golle ciddi bir imaj sarsıntısına uğruyor. 
     Deplasmandaki İnter galibiyeti meydan okuma gibiydi. Kontratağı basketboldaki hızlı hücum gibi 3 - 4 saniyeye sıkıştırıp sürekli yer değiştiren Govou - Anderson forveti, bayıltıcı bir futbol resitali sundu. Can damarı ise 6 maçta 4 asist yapan Carriere idi. Anderson’u verimli kılan ise 21 yaş altı yıldızlarından Govou veya kuvvetli Vairelles ile girdiği hücum işbirliğine, Carriere - Juninho orta sahasının desteği. Kanatları saran ekibi Diarra, Dhorosso ve defansın önünde yer alan Violeau tamamlıyor. Juninho, frikik ustalığı ve maç kazandırabilen oyun kişiliğiyle en formda isimlerden. 
     Gel gelelim defansta Dünya Kupası’nın gözdelerinden Edmilson’un varlığı, takım savunması problemini çözmüyor. Le Guen, çift forvetten teke dönüp, çok yönlü oyuncuları sayesinde farklı görevlendirmeler yaparak iç ve dış saha maçlarında değişik kurguları uygulatabiliyor. Evlerinde tempolu oyunda 90 dakika içinde yaşadıkları iniş - çıkışlar, sert ve inatçı İnter, Ajax gibi takımlara karşı zorlanmalarına yol açtı. İnter’in sadece defansın önünde yaptığı değişiklik, 2-0’dan maçı kaybetmelerine ramak bırakacak kadar sarsıcı oldu. Grup maçlarında kaleyi bulan şut istatistiklerinde tüm rakiplerine fark atarken, yedikleri 9 gol de savunma sorunlarını gideremediklerini gösteriyor. 
     Denizlispor, Lorient ve S.Prag karşısında, kupa takımı olmayı başardı. Prag karşısında savunma ve orta alanı kalabalık tutma anlayışının, deplasman stratejisi olarak kalmadığını Denizli’de de gösterdiler ki, uygulanabilirse bu disiplin en önemli silah olacak. Hakan’ın cezalı olması hayıflandıracak bir dezavantaj. İlyas’ın Prag rövanşında defansın arasına sızma çabaları ve kanatta Ali Tandoğan’ın çabukluğu, orta alandan başlayan kademeli savunma ile sonuca ulaşabilir. Ama Lyon’a karşı en büyük gaflet, kontrolü kaybedip geride boş alan bırakmak. 60. dakikadan sonra Denizlispor oyundan düşüyor. Bu sefer daha ekonomik oynamak zorundalar. Tur, kazanıldığında çıldırtacak, kaybedildiğinde üzülmeye mahal vermeyecek kadar keyifli bir 15 gün yaşatacak. 
     



 SPOR 



























</TEXT>
</DOC>
