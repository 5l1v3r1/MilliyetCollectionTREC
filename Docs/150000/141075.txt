<DOC>
<DOCNO> 141075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur11.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis müdürü hakkında "işkence" davası... 
</HEADLINE>
<TEXT>

     İstanbul Organize Suçlar Şube Müdürü Adil Serdar Saçan ile 3 emniyet görevlisi hakkında, gözaltına alınan bir zanlıya ''işkence yaptıkları'' iddiasıyla 8'er yıla kadar hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, müşteki Zihni İpek'in 24 Ağustos 2001 tarihinde, hakkındaki suçlamalara ilişkin gözaltına alındığı belirtildi. 
     İpek'in, İstanbul Organize Suçlar Şube Müdürlüğü'nde gözaltında tutulduğu süre içinde birkaç kez Haseki Hastanesi'nde doktor kontrolünden geçirildiği ve raporlarında olumsuz bir durumdan bahsedilmediği kaydedilen iddianamede, zanlının 31 Ağustos 2001 tarihinde de İstanbul DGM Cumhuriyet Başsavcılığı'na sevk edildiği anlatıldı. 
     İstanbul DGM Adli Tabipliği'nce yapılan muayene sırasında Zihni İpek'in vücudunun çeşitli yerlerinde darp izlerine rastlandığı belirtilen iddianamede, sanığın İstanbul 2 No'lu DGM'deki sorgusu sırasında da kötü muameleye maruz kaldığını bildirdiği kaydedildi. 
     Bunun üzerine İstanbul DGM Cumhuriyet Başsavcılığı'nın suç duyurusunda bulunduğu ve Fatih Cumhuriyet Başsavcılığı'nın soruşturma başlattığı anlatılan iddianamede, İpek'e yapılan kötü muameleden komiser Alper Özdemir ile polis memurları Murat Gökçek ve Semir Günaydın'ın sorumlu olduğu sonucuna varıldığından Organize Suçlar Şube Müdürü Adil Serdar Saçan hakkında ''takipsizlik'' kararı verildiği bildirildi. 
     İtiraz üzerine Saçan hakkındaki ''takipsizlik'' kararının Beyoğlu 2. Ağır Ceza Mahkemesi'nce kaldırıldığı belirtilen iddianamede, Adil Serdar Saçan, Alper Özdemir, Murat Gökçek ve Semir Günaydın'ın ''Memurun sanığa suçunu söyletmek için işkence ve kötü muamele yapması'' suçunu düzenleyen ve 8 yıla kadar ağır hapis cezası öngören TCK'nın 243. maddesi uyarınca yargılanması istendi. 
     Sanıkların yargılanmasına, önümüzdeki günlerde İstanbul Ağır Ceza Mahkemesi'nde başlanacak. 
     





</TEXT>
</DOC>
