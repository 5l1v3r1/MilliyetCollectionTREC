<DOC>
<DOCNO> 149291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/yazar/tamer.html </URL>
<DATE> 2003/04/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Faik Öztrak tabii ki gidecekti 
</HEADLINE>
<TEXT>

     
     
     AKP'de özellikle Tayyip Bey başbakan olduktan sonraki hızlı kadrolaşmayı savunacak halim yok tabii ki. Ama özellikle Hazine Müsteşarı Faik Öztrak'ın görevden alınacak olmasıyla ilgili görüş ve yorumları okudukça, AKP'ye haksızlık edildiğini düşünüyorum. 
     Ve hafızalarınızı tazelemek amacıyla sizlere, 90'lı yılların başından bugüne küçük bir kronolojik yolculuk yaptırmak istiyorum. Yolculuk sona erdiğinde göreceksiniz ki her başbakan değiştiğinde, hatta başbakan değişmeden bile Hazine müsteşarları vızır vızır gelip gitmişler, kolaylıkla görevden alınıp yerine "daha uysal"ları atanabilmiş. 
     
     Rekor Çiller'in 
     Bu konuda rekor Tansu Çiller'in. Ekim 1993'ten Mart 1996'ya 2.5 yıl süreyle başbakanlık yapan Tansu Çiller, bu süre içinde 4 Hazine müsteşarı eskitti. Önce "beynimin yarısı" dediği Osman Ünsal'ı atadı. Ünsal'ın CV'sinin Hazine Müsteşarlığı için yeterli olmadığı anlaşılınca Osman Birsen'i göreve getirdi. Birsen'i dişine pek uygun bulmamış olacak ki 8 ayda Ayfer Yılmaz'a geçiş yaptı. Ayfer Hanım politikayı münasip görünce de Nevzat Saygılıoğlu ile çalıştı. 
     
     Tek istisna Erbakan 
     Çiller'in selefi ve "baba"sı Süleyman Demirel de göreve gelir gelmez jet hızıyla Hazine müsteşarını değiştirmiş, yıllar önce yine kendi başbakanlığında Hazine Genel Müdürü olan Tevfik Altınok'u, Koç Topluluğu'ndan geri alarak Hazine Müsteşarlığı koltuğuna oturtmuştu. 
     Tansu Hanım'ın selefi Demirel gibi halefi Mesut Yılmaz da başbakan olur olmaz ayağının tozuyla Mehmet Kaytaz'ı Hazine müsteşarı yaptı. Yılmaz'ın 3.5 ay sonra havlu atıp istifa etmesi üzerine Başbakanlık koltuğuna oturan Necmettin Erbakan ise 90'lı yıllar boyunca kendinden önceki hükümetin atadığı Hazine müsteşarı ile çalışan tek başbakan oldu. Ancak Mehmet Kaytaz'ın Yılmaz döneminde atanmasında da, Erbakan döneminde görevini sürdürmesinde de 2 dönemde de Başbakan Yardımcısı olan Tansu Çiller etkili oldu. Kaytaz Erbakan döneminde, Çiller'in sağ kolu Devlet Bakanı Ufuk Söylemez'le çalıştı. 
     Haziran 1997'de yeniden başbakan olan Mesut Yılmaz, yine ilk iş olarak bir önceki başbakanlık döneminde kendi atadığı Mehmet Kaytaz'ı görevden alarak yerine Mahfi Eğilmez'i getirdi. Ne var ki kısa sürede Eğilmez'le kan uyuşmazlığı olduğu anlaşıldı, dolayısıyla da 5.5 ay sonra görevi Yener Dinçmen devraldı. 
     
     Mecburi değişiklik 
     Ecevit hükümetiyle birlikte Hazine Müsteşarlığı koltuğunda Selçuk Demiralp'i görüyoruz. Ancak kendisini bu göreve atayan Hazine'den sorumlu Devlet Bakanı Hikmet Uluğbay'dı. Atamayı imzaladığı gün intihara teşebbüs edince Demiralp de Recep Önal'la çalışmak zorunda kaldı. 2001 Şubat krizinin ardından Kemal Derviş ekonominin dümenine geçince görev önce Ferhat Emil'e teklif edildi. Emil görevi kabul etmeyince Faik Öztrak Hazine Müsteşarı oldu. 
     
     







</TEXT>
</DOC>
