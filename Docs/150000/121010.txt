<DOC>
<DOCNO> 121010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/ekonomi/eko03.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin’e demiryolu yaptırıp Kardemir’i kurtaracaklar 
</HEADLINE>
<TEXT>

Çin Büyükelçisi’nin Demiryollarınızı biz yapalım’ talebine sıcak bakan AKP hükümeti, Kardemir’i de ray üretimine yönlendirerek düze çıkartmayı planlıyor 
     EKONOMİ SERVİSİ 

     Hükümet programında da yer alan demiryolu yatırımları için Çin - Karabük Demirçelik Fabrikaları Kardemir formülü ortaya çıktı. 
     AKP Genel Başkanı Recep Tayyip Erdoğan, önceki gün CNN Türk’te yaptığı açıklamada, demiryolu yapımı konusunda bir an önce adım atacaklarını belirtti. Erdoğan, "Karabük Demirçelik bununla hayat bulacak. Şu an Çin’in bu konuda ciddi bir talebi var. Çin Büyükelçisi ile görüştük. Onlar yapmak istiyorlar. Bunu olgunlaştırmayı düşünüyoruz. İstihdam oranını artıracak" dedi. 
     
     Ray üretmeye hazırız’ 
     Milliyet’in sorularını yanıtlayan Çin Halk Cumhuriyeti Ankara Büyükelçisi Yao Kuangyo ise daha önceki hükümete taleplerini ilettiklerini, Erdoğan’la da görüştüklerini söyledi. Kuangyo, "Demiryolları yapımına talibiz. İkili ticarette Türkiye’nin aleyhine olan dengesizliği gidermek amacıyla ilgili çalışmalar yürüten heyetlerimiz de var. Raylı sistem, demiryolu dışında Türkiye’de yapılacak hidrolik santral ihalelerine gireceğiz" dedi. 
     Kardemir Yönetim Kurulu Başkanı Yaşar Turan da Kardemir’in mevcut üretim hatlarında yapacağı ayarlamalarla ray üretim kapasitesini yıllık 100 bin tona kadar yükseltebileceğini belirterek şunları söyledi 
     "Ray, katma değeri yüksek bir ürün. Dünya piyasasında ton fiyatı 450 dolar. Yakın zamanda Irak’a 35 bin tonluk ray ihracatı için bir ön protokol imzaladık. Ayrıca, İsrail’in 70 kilometrelik demiryolu için 4 bin tonluk talebi var. İran da 500 tonluk deneme ürünü istedi." 
     
Kardemir hisseleri hızlı yükseldi      Kardemir hisseleri dün borsada hızlı yükseliş kaydetti. Kardemir A hisseleri yüzde 17.95, Kardemir B yüzde 15.56, Kardemir D de yüzde 8.79 değer kazanırken, yükselişte işçilere 4 trilyon liralık hisse senedi verilmesi etkili oldu. Kardemir’den borsaya yapılan açıklamada, fabrika çalışanlarının alacaklarının hisse senedi verilerek ödendiği belirtildi. Özçelik - İş Sendikası Başkanı Feridun Tankut da, 3 bin 700 işçinin alacaklarına karşılık hisse senedi verilmesini olumlu karşıladıklarını bildirdi. 
     



 EKONOMİ 
















</TEXT>
</DOC>
