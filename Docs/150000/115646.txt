<DOC>
<DOCNO> 115646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur03.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderlerin Cumhuriyet Bayramı mesajları 
</HEADLINE>
<TEXT>

     TBMM Başkanı Ömer İzgi Cumhuriyet'in kuruluşunun, ulusal tarihin en önemli dönüm noktası olduğuna işaret ederken, Başbakan Bülent Ecevit, Cumhuriyet'in, Türk Ulusuna çağdaşlığın, demokrasinin, kalkınmanın yolunu açtığını vurguladı. 
     TBMM Başkanı Ömer İzgi Cumhuriyet Bayramı nedeniyle yayınladığı mesajda, Cumhuriyet'in kuruluşunun ulusal tarihinin en önemli dönüm noktası olduğunu vurguladı. Cumhuriyet sayesinde Türk Ulusunun çok ve büyük işler başardığını vurgulayan İzgi, "Geldiğimiz noktayı küçümsemek yanlış olur. Ancak bulunduğumuz yeri azımsamalı, yeterli görmemeli ve daha da ileri ulaşmak üzere zihnen ve bedenen hazırlıklı olmalıyız" dedi. Yeni binyılın eşiğinde öteki ulusların olduğu gibi Türk Ulusunu da bekleyen ve mutlak üstesinden gelinmesi gereken önemli sorunlar bulunduğuna işaret eden İzgi, üstesinden gelinmesi gereken çetin sorunların başında, ekonomik istikrarın sağlanması, enflasyonun kontrol altına alınması, gelir dağılımındaki adaletsizliğin giderilmesi, yurttaşların yaşam koşullarının iyileştirilmesi, bölgelerarası kalkınmışlık farklarının ortadan kaldırılmasının ve dahalarının bulunduğuna işaret etti. 
     Ecevit de mesajında, Cumhuriyet'in, Türk Ulusuna çağdaşlığın, demokrasinin, kalkınmanın yolunu açtığını vurguladı. Türk ulusunun, Atatürk'ün öncülüğünde aydınlık yolunda kararlılıkla ilerleyerek geçen 79 yılda önemli aşamalar kaydettiğine işaret eden Ecevit, "Atatürk'ün bizlere gösterdiği hedef, çağdaş uygarlığın üzerine çıkma hedefidir" dedi. 
     Devlet Bakanı ve Başbakan Yardımcısı, MHP Genel Başkanı Devlet Bahçeli, Cumhuriyet'in, Türk milletinin tarih sahnesinde yeniden dirilişinin adı olduğunu belirterek "Cumhuriyetimizin 100. yılı olan 2023'de ülkemizi 'lider ülke Türkiye' yapmak bizim hedefimizdir" dedi. 
     
     CUMHURİYETİN ÇOCUKLARI 

     DYP Genel Başkanı Tansu Çiller de yayınladığı mesajda, Atatürk'ün önderliğinde milletçe verilen mücadelenin, dünya tarihinde yerini aldığına ve Türkiye'yi çağdaş medeniyete taşıdığına işaret ederek "Cumhuriyet'in çocukları bizler ise almış olduğumuz bu mirası ilelebet koruyacağız" dedi. 
     





</TEXT>
</DOC>
