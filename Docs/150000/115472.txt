<DOC>
<DOCNO> 115472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sonspo12.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta gözler CD Alaves maçına çevrildi... 
</HEADLINE>
<TEXT>

     Malatyaspor'u farklı skorla yenerek haftayı galibiyetle kapayan Beşiktaş'ta, gözler İspanya'nın CD Alaves takımıyla yapılacak UEFA Kupası 2. tur ilk maçına çevrildi. 
     Siyah-beyazlı futbolcular, 1 günlük iznin ardından, CD Alaves maçı hazırlıklarına bugün başladı. Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen idmanda futbolcular, kondisyon çalışmasının ardından 3 grup halinde yarım alanda çift kale maç yaptı. Antrenman maçları sırasında İlhan Mansız, önce kendisine sert giren Amaral, ardından da takım arkadaşı Tamer ile ufak bir tartışma yaşadı. 
     Sakatlığı süren Ahmet Dursun ile hafif bir sakatlığı bulunan Sergen, koşu yapmakla yetinirken, dizinde hafif bir esneme olan Zago ise salonda çalıştı. 
     Kulüp doktoru Ayhan Optur, Zago'nun önemli bir sakatlığının bulunmadığını ve CD Alaves maçında forma giyebileceğini belirterek, ''Ancak Ahmet Dursun'un ağrıları sürüyor. Ağrıları geçmeden de takıma vermeyeceğiz. Bu futbolcumuzun Alaves maçında oynayıp oynamayacağı, birkaç gün içinde açıklık kazanır'' dedi. 
     Öte yandan bugünkü antrenmanı Lucescu'nun 2 torunu ile, asbaşkan Yıldırım Demirören'in çocukları da izledi. 
     Beşiktaş, yarın yapacağı antrenmanla CD Alaves maçı hazırlıklarını sürdürecek. 
     





</TEXT>
</DOC>
