<DOC>
<DOCNO> 103726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sondun04.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'deki Irak Büyükelçiliği işgaliyle ilgili 1 kişi tutuklandı. 
</HEADLINE>
<TEXT>

     Almanya'nın başkenti Berlin'deki Irak Büyükelçiliği'nin geçen Salı günü işgal edilmesiyle ilgili olarak, Hamburg kentinde Ebu Kasi A. adlı Iraklı bir işadamının tutuklandığı bildirildi. 
     Büyükelçilik işgalinin üstlenen ''Almanya'nın Demokratik Irak Muhalefeti'' adlı grubun elebaşılarından olduğu belirtilen ve 25 yıldan bu yana Almanya'da yaşayan kişi, ''Fikir bizden çıktı, eylem zamanını özgürlük savaşçıları kendileri belirledi'' dedi. 
     Ebu Kasi A., eylemle, Irak Devlet Başkanı Saddam Hüseyin'in her gün cinayetler işlediğine ve Berlin'deki Büyükelçilik yoluyla Almanya'da yaşayan Iraklılara da terör estirdiğine dikkati çekmek istediklerini söyledi. 
     Büyükelçilik binasına gaz tabancaları, elektroşok aletleri ve bir baltayla girdiklerini belirten şahıs, büyükelçilik binasında ateş edilen silahın ise kendilerine ait olmadığını ileri sürdü. 
     Çeşitli medya organlarına kendisinin faks gönderdiğini, polisi de cep telefonuyla arayarak eylemi haber verdiğini kaydeden Iraklı işadamı, Büyükelçilik binasının barışçı şekilde boşaltılması teklifini polisin kabul etmediğini de iddia etti. 
     





</TEXT>
</DOC>
