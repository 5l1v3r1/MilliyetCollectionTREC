<DOC>
<DOCNO> 142946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/spor/spo02.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zengin ve yoksul 3-3 
</HEADLINE>
<TEXT>

Ligin en pahalı kadrosuna sahip Fenerbahçe, 24. haftada sezona havlu attı. Sarı-Lacivertliler, Elazığspor deplasmanında da iki puan bıraktı, umutlar ve hedefler yine gelecek sezona kaldı 
     90 dakika 
     YUSUF KOBAL 

     Fenerbahçe ligdeki yarışa havlu atmıştı da zaten, Elazığspor karşısında Avrupa hayalini yaşatmak için galibiyet istiyordu. Bu sezon sahne aldığı her oyunda kötü futboldan örnekler sunan Fenerbahçe, dün de farklı gösterimde değildi. Sarı - Lacivertli oyuncular, öyle bir ilk yarı yaşadılar ki, adeta "travma" geçirdiler. Elazığspor, Erhan Namlı, Mehmet Ali ve Ümit’in görev üstlendiği bu bölümde Fenerbahçe’nin sol kanadını felç etti. Abdullah’ın üstüne ordu gibi gelen Elazığlılar, Mirkoviç’in her topa hamlesinde yaptığı hatalardan faydalanmak istedi. İlk yarıda ev sahibi, bir gol attı, üç pozisyondan eli boş döndü. Sonlara doğru barutu bitmiş tüfek gibiydi. 
     Böylesine bir tabloda sahada Fenerbahçe ezik, paramparça ve en güvendiği hattı olan savunmasının perişanlığı ile dikkat çekti. Oğuz Çetin’in kadro seçimi de dikkat çekiciydi. Çok sayıda savunma oyuncusu ile sahaya çıkan Fenerbahçe kalesinde en az beş gollük pozisyon görüyordu. 
     Maç başlar başlamaz Erhan Namlı’nın şovu da başladı. Sürekli gol pası üretiyor, önce 9. dakikada Meszaros, sonra da 11. dakikada Ümit bu altın pasları değerlendiremiyordu. 
     13. dakikada Ümit, Fenerbahçe savunmasındaki boşluğu sezip kat ederken, arkalardan Erhan Namlı kaliteli pası ile onu destekliyordu. Ümit tarlaya girer gibi Fenerbahçe ceza sahasına giriyor, Mirkoviç bir yana Ümit bir yana saçılıyor, önündeki topa dokunuyordu 1 - 0 
     16. dakikada Rüştü bir kez daha Ümit’in ayağından topu alıp golü önlüyordu. 
     19. dakikada Tuncay, Elazığ kalesinde takım halinde yarattıkları pozisyonu öylesine hovardaca harcıyordu ki... Akıllara ziyan 
     Ama 36. dakikada Ogün’ün frikikten enfes pasında, Elazığ savunması uyuya kalınca Tuncay plasesiyle kendini affettirdi 1 - 1 
     İkinci yarıda Fenerbahçeli oyuncuların da katkısı ile futbola renk geldi. Az da olsa goller, heyecan ve güzel hareketler vardı. 
     49’da Hakan gole giderken topa bastı, düştü, bu top gitti, Erhan Namlı’nın namlusundan Elazığspor golünün muhteşem pası oldu. Czinege elini kolunu sallayarak golü attı 2 - 1 
     69’da Rüştü, Roberto’nun şutunu kornere atıyordu. 77’de Ceyhun, kendi yarattığı pozisyonu yaklaşık 25 metreden ağlarla buluşan enfes bir gole dönüştürüyor, Fenerbahçe adına güzellik yaratıyordu 2 - 2. 
     78’de Ogün’n pası bu kez Serhat’ın ayağından ağlarla buluşuyordu 2 - 3 
     80’de ise Roberto’nun bazukası şapkaları fırlattıyordu. Brezilyalı oyuncu, Ceyhun’un yaptığı faulde frikiği inanılmaz güzellikle ağlara takıyordu. 
     88’de Hakan’ın üst direğe nişanladığı top, 89’da da yine Roberto’nun Rüştü ile burun buruna iken kaçırdığı gol pozisyonları maçı noktalıyordu. 
     Fenerbahçe bitkin, sevimsiz, inançsız ve ilerisi için umutsuz oyununu hiç de hak etmediği bir puanla kapatıp, formalite düzenine geçiyordu. 
     
     Maçın hakemi 
Sonuca etkisi olmadı      KUDDUSİ Müftüoğlu maçı oldukça sakin yönetti. Ancak bazı kart ve faul kararlarında hata yaptı. Müftüoğlu’nun yardımcılarıyla uyum içinde olduğu görülürken, sonuca etki edecek bir yanlışın içine de girmedi. 
     
     Maçın adamı 
Müthiş oynadı      ERHAN Namlı, başlama düdüğüyle birlikte başlattığı şovunu, maç boyunca sürdürdü. Fenerbahçe’nin sol kanadını hallaç pamuğu gibi atan Erhan’ın her pası gollük tehlike oldu. Fizik kondisyonunu da mükemmel ayarlayan Elazığlı futbolcu, karşılaşmanın kuşkusuz yıldızı oldu. 
     
Söz vermekten usandık      Atilla Kıyat, "Fenerbahçe’nin ne olacağı sorusunu sormaya herkesin hakkı var. Ancak biz de her defasında söz vermekten usandık" ifadesini kullandı 
     FENERBAHÇE Basın Sözcüsü Atilla Kıyat, Elazığspor beraberliği ile takımın artık bütün hedeflerden uzaklaştığını, bugünkü durumu futbolcular ve teknik heyetin düzeltebileceğini söyledi. Kıyat, "Sahada futbol seyri açısından güzellik vardı. Ancak bu güzelliğe Elazığspor’un katkısı bizden fazla oldu. Onları kutlamak lazım" diye konuştu. 
     ATİLLA Kıyat, Fenerbahçe’nin ne olacağı sorusunu sormaya herkesin hakkı bulunduğunu da kaydetti, "Çünkü bu soruları soranlar, Fenerbahçe ile sevinip, Fenerbahçe ile üzülen insanlar. Ancak her defasında da onlara söz vermekten usandık. Ama yine söz vermekten başka çaremiz de yok. Yalnız şu andan sonra bir umut beklemek akılcı değil" dedi. 
     FENERBAHÇE yönetiminin yer olmadığı gerekçesiyle uçağa almadığı basın mensupları Diyarbakır’a giderken kaza geçirdi. Yoldan çıkarak takla atan araç hurdaya dönerken, otomobilde bulunan Star Gazetesi muhabirlerinden Engin Biçer, Aygün Özipek ve Akşam Gazetesi muhabirlerinden Doğan Çil şans eseri kazayı yara almadan atlattı. 
     
Johnson değil Ali Güneş      TEKNİK Sorumlu Oğuz Çetin ikinci yarıda oyuncu değişikliği talimatı verdi. Çetin’in, "Ali Güneş’i oyuna alın" direktifi yanlış anlaşıldı. Johnson’un oyuna sokulduğunu gören Çetin telsizden "Hayır, Ali Güneş girecek" diye bağırmaya başladı. Çetin’in oturduğu oda TRT spikeri Hüseyin Başaran’ın maç anlattığı bölümle yan yana olunca, tüm konuşmaları dinleyiciler radyodan naklen öğrendi. 
     
Ümit cezalı      SARI - Lacivertli takımın tecrübeli defans oyuncusu Ümit Karan, Elazığspor karşısında gördüğü sarı kartla cezalı duruma düştü. Dört sarı kart limitini dolduran yıldız futbolcu, gelecek hafta oynanacak Altay maçında takımdaki yerini alamayacak. 
     
Oğuz Çetin’den ters mesaj      Genç hocanın, "Sekiz maçta 12 puan kaybettik. Bu ciddi bir başarısızlıktır" sözleri istifa sinyali olarak algılandı. Ancak Çetin’in takım içi operasyonu kastettiği öğrenildi 
     FENERBAHÇE Teknik Sorumlusu Oğuz Çetin, Elazığspor maçı sonrası operasyon sinyalleri verdi. Çetin’in, "Maçın değerlendirmesini yapmayacağım. Hedefimiz 8 maçta 24 puan kazanmaktı. Ancak 12 puan kaybımız var. Bu ciddi bir başarısızlıktır. Yönetimle görüşeceğim ve ona göre davranacağım" açıklaması istifa mesajı olarak değerlendirilmesine rağmen genç hocanın yönetimle takım içi operasyon konusunda konuşacağı öğrenildi. 
     ELAZIĞSPOR beraberliğinden sonra yönetimdeki Çetin muhaliflerinin de sayısı arttı. Çoğu yöneticinin "Oğuz Çetin’i göndermek için en uygun zaman. Bu işi hemen çözelim. Fenerbahçe’nin bu teknik kadro ile başarılı olamayacağı kanıtlandı" görüşünde oldukları öğrenildi. Yönetimin pazartesi günü yapacağı toplantıda Oğuz Çetin konusunun ele alınacağı, ancak Başkan Aziz Yıldırım’ın böyle bir operasyona sıcak bakmadığı belirtildi. 
     
Çetin’in karnesi Fenerbahçe - Göztepe 0-0 Fenerbahçe - Trabzon 3-2 Fenerbahçe - Beşiktaş 0-1 Ankaragücü - Fenerbahçe 0-0 Fenerbahçe - Malatya 2-0 Fenerbahçe - Gaziantep 2-0 Galatasaray - Fenerbahçe 2-0 Elazığ - Fenerbahçe 3-3      



 SPOR 

























</TEXT>
</DOC>
