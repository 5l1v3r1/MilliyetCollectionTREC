<DOC>
<DOCNO> 115175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/siyaset/siy05.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller Bahçeli bazlama börek milliyetçisidir 
</HEADLINE>
<TEXT>

Baykal ve Erdoğan’a meydan okuyan DYP lideri, "Yürekleri varsa karşıma çıkarlar ve tartışırlar" dedi 
     DYP Genel Başkanı Tansu Çiller, dün akşam Seçim Arenası’nda karşı karşıya gelen AKP Genel Başkanı Recep Tayyip Erdoğan ile CHP Genel Başkanı Deniz Baykal’a yine meydan okuyarak, "Yüreğiniz varsa ve karşımda tir tir titremezseniz, hangi televizyonda olursa olsun benim karşıma çıkar ve tartışırsınız" dedi. Çiller, MHP Genel Başkanı Devlet Bahçeli’nin de yurtdışında konuşup Ankara’da sus pus oturduğunu savunarak, "Bunlar bazlama börek milliyetçisidir" diye konuştu. Kahramanmaraş’ın İnönü Meydanı’nda yaklaşık 4 bin kişiye seslenen Çiller, 60 üniversite hedefiyle iktidara aday olduklarını ve ülkeyi tekrar şaha kaldıracaklarını iddia etti. Çiller, işsiz vatandaşlar iş buluncaya kadar 2. Kurtuluş Savaşı’nı başlatacaklarını ifade ederek, şöyle devam etti "Bu defa yine sizi kandırmasınlar. Bir de bunu deneyelim’ diye oy vermeyin. Bahçeli, Çin’de konuşuyor ama Ankara’ya geldiği zaman adeta suspus. Rahmetli Türkeş gerçek bir milliyetçiydi. Çok iyi bir dostumdu. Bunlar gibi bazlama börek milliyetçisi değildi." 
     



 SİYASET 






















</TEXT>
</DOC>
