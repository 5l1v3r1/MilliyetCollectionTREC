<DOC>
<DOCNO> 112728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sondun18.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ın son açıklamasını da yeterli bulmadı... 
</HEADLINE>
<TEXT>

     ABD, Irak'ın BM silah denetçilerinin bir an önce dönüşüne ilişkin son önerisini de ''sözcük oyunu'' olarak niteleyerek, Irak'ın silahsızlandırılması için güçlü bir uluslararası baskının oluşturulması çağrısını yineledi. 
     Dışişleri Bakanlığı sözcüsü Jo-Anne Prokopowicz, yaptığı açıklamada, ''Irak sözcüklerle oynamayı ve taahhütlere uymamayı sürdürüyor. Irak çelişkili sözler vermeyi sürdürecek ve daha sonra gerektiğinde taktik açıdan kendi çıkarına uygun olanı seçecek'' dedi. 
     Irak Devlet Başkanlığı danışmanlarından General Emir El Saadi, dün, BM silah denetleme heyetleri başkanlarına bir hafta içinde gönderdiği ikinci mektupta, 4 yıl aradan sonra heyetlerin dönüşü önündeki bütün engellerin kaldırılmasına hazır olduklarını bildirmişti. 
     Irak'ın mektubunda, ''Bir kez daha, vardığımız ön anlaşma uyarınca, BM silah denetçilerinin öncü heyetini 19 Ekim'de kabule yönelik hazırlıklarımızı tamamladığımızı ve ortak işbirliğimizi engelleyebilecek bütün sorunları çözmeye hazır olduğumuzu bildiriyoruz'' denildiği açıklanmıştı. 
     Bağdat'ın yeni mektubunun esas olarak, Irak lideri Saddam Hüseyin'in 8 sarayına da hiçbir kısıtlama olmadan girilmesi yönündeki BM'nin isteğini kabülü ortaya koyduğu, ancak belirgin bir imtiyazdan söz etmediği belirtiliyor. 
     BM yetkilileri ile Bağdat arasında 1 Ekim'de Viyana'da, silah denetçilerinin Irak'a dönüşü konusunda anlaşmaya varılmıştı. Ancak BM silah denetleme heyeti daha sonra, dönüş için BM Güvenlik Konseyi'nin Irak konusunda alacağı yeni kararı beklemeye karar verdiğini açıklamıştı. 
     





</TEXT>
</DOC>
