<DOC>
<DOCNO> 143846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun23.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyadan savaşa tepkiler sürüyor... 
</HEADLINE>
<TEXT>

     Danimarka Başbakanı Anders Fogh Rasmussen, ''savaşın kısa süreceğini ümit ettiğini'' belirtti. 
     Rasmussen, ''Danimarka parlamentosunun yarın Saddam Hüseyin'in silahsızlandırılması operasyonuna katılıp katılmayacağı konusunda bir karar alacağını umuyorum'' dedi. 
     Bu arada, Macaristan Dışişleri Bakanı Laszlo Kovacs, ABD'nin Irak'ı bombalamasında üzüntü duyduklarını açıkladı. 
     Macar hükümetinden bu sabah yapılan yazılı açıklamada, Macaristan'ın başından beri savaşa karşı çıktığı ve savaşın aşılması için diplomatik ilişkilerin yürütülmesinden yana olduğu bildirildi. 
     Endonezya ise Irak'a saldırının durdurulması için BM Güvenlik Konseyi'nin acil toplanması çağrısında bulundu. 
     Devlet Başkanı Megawati Sukarnoputri, başkanlık sarayında düzenlediği basın toplantısında, ABD liderliğindeki güçlerin Irak'a yönelik tek yanlı saldırısını kınadıklarını söyledi. 
     Öte yandan, Avustralya ve Mısır'da savaş karşıtı protesto gösterileri yapıldı. 
     Avustralya'da kent merkezlerinde toplanan onbinlerce kişi, Irak'a karşı başlatılan savaşı protesto etti. 
     Mısır'daki El-Ezher Üniversitesi'nde de yaklaşık 3 bin öğrenci Irak savaşını protesto gösterileri yaptı. 
     Öğrenciler gösterilerinde, ''savaşa hayır'', ''Allah birdir, Bush Allah'ın düşmanıdır'' sloganları attı. 
     
     BELÇİKA DERİN HAYAL KIRIKLIĞI DUYUYORUZ 

     Belçika Başbakanı Guy Verhofstadt, bir basın toplantısı düzenleyerek, ABD'nin askeri seçeneğe yönelmesinden derin hayal kırıklığı duyduklarını açıkladı. 
     Verhofstadt, şunları söyledi 
     ''Barış yolunun sonuna kadar kullanılmamasından derin hayal kırıklığı duyuyoruz. Brüksel hükümeti, farklı ve alternatif bir seçenek olduğuna inanıyordu ve BM silah denetçilerinin başkanı Hans Blix'in sunduğu program da bunu gösteriyordu. Uluslararası hukuk kurallarına uymaktan vazgeçmek, Bağdat'taki rejimin silahsızlandırılması için ödenen çok pahalı bir fiyat oluyor. Hükümetimiz, Saddam Hüseyin'in, Irak'ı terk ederek Irak halkının menfaatlerini korumamasından da üzüntü duymaktadır. Bu tavır, Saddam Hüseyin'in insan yaşamına az değer verdiğini bir kere daha göstermiştir. İki ateş arasında kalan Irak halkını unutmuyoruz ve insan kaybı sayısının düşük olmasını umuyoruz. Yapabileceğimiz yerlere ve yapabileceğimiz süratle insani yardım aktarmak için hazırlıklarımızı başlattık.'' Guy Verhofstadt, bugün öğleden sonra Meclis'te konuşarak hükümetin savaş konusuna yaklaşımını anlatacak. Belçika Meclisi'nin, bugün ülke hava sahasının, kara ve demiryollarının, limanlarının ABD'ye açık kalmasına ilişkin bir tezkereyi onaylaması bekleniyor. 
     Belçika İçişleri Bakanı Antoine Duquesne, Dışişleri Bakanı Louis Michel ve Savunma Bakanı Andre Flahaut da, ortak bir basın toplantısı yaparak, ülke kamuoyuna çeşitli mesajlar verdiler ve ''paniğe kapılmaması'' çağrısında bulundular. 
     Brüksel'de bir kriz masası oluşturulduğunu, olası terör eylemlerine karşı önlemler alındığını ve alarm düzeyinin yükseltildiğini anlatan bakanlar, haftalar önce hazırlanmış olan ''acil eylem planına'' işlerlik kazandırdıklarını, polis ve ordu bünyesinde gereken her şeyin yapıldığını, Belçika'daki uluslararası ve ulusal kurumların korunduğunu anlattılar. 
     Bakanlar, ''gerekirse'' Silahlı Kuvvetler'in, polis görevlerine de yardımcı olacağını bildirdiler. 
     





</TEXT>
</DOC>
