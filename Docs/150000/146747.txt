<DOC>
<DOCNO> 146747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun25.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Yeşil Partisi "Türkiye zor siyasi kararlarla karşı karşıya" 
</HEADLINE>
<TEXT>

     Alman Birlik 90 Yeşiller Partisi Eşbaşkanı Angelika Beer, Türkiye'nin çok zor iç siyasi kararlarla karşı karşıya bulunduğunu söyledi. 
     Beer, Almanya'da akredite olan yabancı gazeteciler için düzenlediği basın toplantısında, ''Türkiye, Irak konusunda çok hassas davranıyor. Krizin başlamasından bu yana 2 kez Türkiye'de bulundum. Türkler, Irak savaşının içine çekilmek istemiyorlar. Diğer yandan da çok yönlü ulusal çıkarlarını dikkate almak zorundalar. Türkiye'nin, mülteci kampları kurması da çok olumlu bir gelişme ve iyi bir sinyal. Avrupa için de'' dedi. 
     Beer, NATO'ya bağlı AWACS tipi erken uyarı uçaklarında Alman askerlerinin görev yapmalarının hukuki açıdan uygun olup olmadığı tartışmalarıyla ilgili olarak da, ''Biz NATO müttefiki olan Türkiye'nin savunulması amacıyla görev yapıyoruz. Eğer Türkiye, yoğun bir şekilde bölgeyi işgal etmek amacıyla Kuzey Irak'a girseydi, o zaman farklı bir durum ortaya çıkardı. Biz de bu konuyu tartışırdık'' diye konuştu. 
     ''Böyle bir durumda Türkiye'nin AB üyeliği şansı da büyük ölçüde azalırdı'' diyen Beer, Alman askerlerinin tek başına AWACS uçaklarından çekilmelerinin de zor olacağını, bu konuda lüzumu halinde NATO içinde karar alınması gerektiğini belirtti. 
     Savaşa karşı olduklarını, ancak ittifak yükümlülüklerinden vazgeçemeyeceklerini ifade eden Beer, ''Türkiye'nin savunması için AWACS uçaklarında görev yapıyoruz. Halkın nükleer, biyolojik ve kimyasal saldırılara karşı korunması amacıyla da Kuveyt'te buna uygun tanklar bulunduruyoruz. Amerikalılara da hava sahamızı kapatamayız. Bunu yaparsak, bölgeye yönelik yardım uçuşlarını da engellemiş oluruz'' dedi. 
     Şiddete başvurma yetkisinin sadece BM'nin elinde olduğuna işaret eden Beer, ''Bu yetkinin gelecekte de BM'nin elinde kalmasını ve BM'nin Irak'ın yeniden kalkındırılması konusunda da söz hakkına sahip olmasını istiyoruz'' ifadesini kullandı. 
     Terörizme karşı oluşturulan uluslararası koalisyona zarar verebileceği ve Ortadoğu'daki gerginliği daha da artırabileceği endişesiyle savaşa karşı çıktıklarını kaydeden Beer, ''Uluslararası terörizme karşı mücadele sürdürülmeli. Halepçe'de insanlar, bazı Alman şirketlerinin Bağdat yönetimiyle yasadışı silah ticareti yapması sonucu öldürüldü. Bu nedenle bizler de sorumluluklarımızdan kaçıp bir kenara çekilemeyiz'' dedi. 
     Irak savaşının dinler ve kültürler arasında bir çatışmaya dönüşmesinden endişe ettiğini belirten Beer, ''En iyisi Saddam'ın teslim olması olurdu. Bu durumda daha az insan ölürdü. Ancak bunu yapacağını sanmıyorum'' diye konuştu. 
     





</TEXT>
</DOC>
