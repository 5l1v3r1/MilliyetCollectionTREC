<DOC>
<DOCNO> 128925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo15.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'da transfer çalışmaları... 
</HEADLINE>
<TEXT>

     İkinci Futbol Ligi A Kategorisi takımlarından Antalyaspor'da, kulüp futbol şubesi sorumlusu Necdet Alacan, teknik direktör Tarık Söyleyici tarafından önerilen 7 futbolcuyla yarından itibaren transfer görüşmelerine başlanacağını bildirdi. 
     Necdet Alacan, yaptığı yazılı açıklamada, bugüne dek transferde aceleci olmadıklarını belirterek, bunun teknik direktör Tarık Söyleyici'nin futbolcularını izleme ve tanımasından sonra hazırlayacağı raporun beklenilmesinden kaynaklandığını bildirdi. 
     Söyleyici'nin, futbolculara günde 2 antrenman yaptırarak, futbolcular hakkında rapor hazırladığını kaydeden Alacan, Söyleyici'nin raporu doğrultusunda santrfor, orta alan ve stoper mevkileri için futbolcu arayışlarına başladıklarını anlatta. 
     Alacan, Çaykur Rizespor'dan Okan ve Ünal, Adanaspor'dan Ali Asım ve Gökmen, Altay'dan Serkan Demir, Trabzonspor'dan Hakkı ve İstanbulspor'dan Nesim'in ilk etapta aradıkları niteliklere uygun futbolcular olduğunun saptandığını vurguladı. Alacan, kamp çalışmaları için Antalya'da çok sayıda futbol takımı bulunduğuna da değinerek, bu takımların yöneticileriyle yarından itibaren temasa geçerek, bu futbolcuları kadroya almaya çalışacaklarını sözlerine ekledi. 
     





</TEXT>
</DOC>
