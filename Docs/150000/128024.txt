<DOC>
<DOCNO> 128024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/spor/spo05.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRKİYE'DE YILIN SPOR OLAYLARI 
</HEADLINE>
<TEXT>
   Barajları aşamadık 
   Dünya ve Konfederasyon Kupası üçüncüsü, son iki Avrupa Şampiyonası'nın gediklisi A Milli Takım, yaz ayını tatille geçirecek. Ümitler de, ağabeylerini yalnız bırakmadı 
      
   FUTBOL 
   2003'ün en büyük şokunu futbolda yaşadık. İki kez üst üste Avrupa Şampiyonası finallerine katılan, geçen yıl Dünya Kupası, bu yıl da FIFA Konfederasyon Kupası üçüncüsü olan A Milli Takım, Euro 2004 elemelerinde önce İngiltere'ye takıldı, barajda Letonya'yı geçemeyerek büyük hayal kırıklığı yarattı. 
   Milli Takım, 7. Grup'ta bu yıl oynadığı ilk maçta İngiltere'ye rakip sahada 2-0 yenildi. Ardından Bratislava'da Slovakya'yı 1-0 yendi. İstanbul'da Makedonya'yı 3-2'lik skorla geçti. Moldova'yı 2-0, Liechtenstein'i 3-0 mağlup etti. Ancak grup birinciliği maçında İstanbul'da İngiltere ile golsüz beraberliği bozamayınca 19 puanla ikinci sırada kaldı. Bu maçın devre arasında çıkan olaylar çok konuşuldu. Baraj maçlarında Letonya ile eşleşen A Milli Takım, 0-1 ve 2-2'lik skorlarla Euro 2004'e gitme şansını kaybetti. Grubundan lider çıkan Ümit Milli Takım da Avrupa Şampiyonası baraj maçında Almanya'ya 0-1 ve 1-1'lik skorlarla elendi. 
   
   Konfederasyon tesellisi 
   Fransa'daki FIFA Konfederasyon Kupası'nda Milli Takım, Kolombiya'yı 2-1 yenerek üçüncülük kürsüsüne çıktı. A Milliler grupta ABD'yi 2-1 yendi, Kamerun'a 1-0 yenildi, Brezilya ile 2-2 berabere kaldı. Yarı finalde Fransa'ya 3-2 mağlup oldu. 
   2002-2003 sezonu Türkiye Süper Ligi şampiyonluğunu Beşiktaş 85 puanla 10. kez kazandı. Altay, Göztepe ve Kocaelispor lige veda etti. Bursasporlu Okan Yılmaz 24 golle, "gol kralı" oldu. Türkiye Kupası'nı, finalde Gençlerbirliği'ni 3-1 yenen Trabzonspor, 6. kez kazandı. 
   UEFA Kupası 4. turunda Denizlispor, Porto'ya elenirken, Beşiktaş, Çek Slavia Prag'ı eleyerek bu kupada ilk kez çeyrek finale çıktı. Siyah-Beyazlılar bu turda İtalyan Lazio'ya 0-1 ve 1-2 ile elendi. 
   Şampiyonlar Ligi'nde Galatasaray ve Beşiktaş, 2'şer galibiyet, 1'er beraberlik ve 3'er yenilgiyle 7'şer puan topladılar ve gruplarında 3. olarak UEFA Kupası'nda 3. turda oynama hakkı elde ettiler. 
   2003-2004 sezonu UEFA Kupası'nda Gençlerbirliği sırasıyla Blackburn ve Sporting'i, Gaziantepspor da Hapoel Tel Aviv ve Lens'i eleyerek 3. tura yükseldi. Trabzon ve Malatya ise ilk turda elendi. 
   Çin'deki Dünya Şampiyonası'nda Trabzon Lisesi, finalde ev sahibini 1-0 yenerek şampiyonluğu kazandı. 
   Dünya Kupası Avrupa elemelerinde Türkiye, 2. Grup'ta Danimarka, Yunanistan, Ukrayna, Gürcistan, Arnavutluk ve Kazakistan ile eşleşti. 
   
   VOLEYBOL 
   Sultan sofrası 
   TÜRKİYE'ye bu yıl sporda en güzel sürprizi, şüphesiz Voleybol Bayan Milli Takımı yaşattı. Türkiye'nin, Ankara ve Antalya'da ev sahipliği yaptığı Avrupa Şampiyonası'ndan sadece birkaç gün önce antrenörü Deniz Esinduy'u yitirmiş olmanın verdiği moral bozukluğunu, motivasyona dönüştürmeyi başaran Bayan Milliler, ikincilik kürsüsüne çıkarak tarihi bir başarı kazandı. Büyük halk desteğiyle aralarında Dünya ve Olimpiyat şampiyonu Rusya'nın da bulunduğu beş rakibini deviren ve turnuva boyunca sadece iki yenilgi alan "Filenin Sultanları", finalde Polonya'ya 3 - 0 mağlup oldu. Bayan Voleybolcularımız, Japonya'da ilk kez katıldığı Dünya Kupası'nda da Küba gibi bir devi yendi ve 5 galibiyet, 6 yenilgiyle 7. oldu. 
   Voleybol Birinci Ligi'nde erkeklerde Arçelik 3. kez, bayanlarda da aynı zamanda Türkiye Kupası'nı da müzesine götüren Eczacıbaşı kazandı, 
   Bahar Kupası'nda Türkiye yenilgisiz şampiyon oldu. Uluslararası Bayanlar Turnuvası'nda Türkiye, 2 galibiyet, 1 yenilgi, 5 puan ve averajla şampiyon oldu. Uluslararası Ankara Turnuvası'nda Türkiye, 3 maçını da kazanarak birinciliği elde etti. 
   
   BASKETBOL 
   'Dev'ler devrildi 
   A Milli Basketbol Takımı'nın 2002'de Dünya Şampiyonası ile başlayan düşüşü bu yıl da devam etti. İsveç'te 5 - 14 Eylül'de yapılan Avrupa Şampiyonası'na ikincilik apoleti ve büyük umutlarla giden 12 Dev Adam, ilk sekize bile giremeyerek hayal kırıklığı yaşadı. Türkiye, grupta 2 galibiyet ve 1 yenilgiyle 2. olduktan sonra, eleme maçında Sırbistan - Karadağ'a yenilerek çeyrek finale kalamadı. Şampiyona sonrası başantrenör Aydın Örs ve antrenör Çetin Yılmaz, görevlerinden istifa ettiler. 
   Türkiye Ligi'nde şampiyonluğu, final serisinde Ülkerspor'a 4-3 üstünlük sağlayan Efes Pilsen, 10. kez kazandı. Bayanlarda ise BOTAŞ mutlu sona ulaştı. 
   Türkiye ve Cumhurbaşkanlığı kupalarını, erkeklerde Ülkerspor, bayanlarda BOTAŞ Spor kazandı. 
   Brezilya'daki Dünya Liseler Basketbol Şampiyonası'nda erkeklerde Bursa Çınar Lisesi, 7 maçını da kazanarak şampiyon olurken, bayanlarda İstanbul Özel Bilge Kağan Lisesi 6.lığı aldı. 
   Avrupa Yıldız Erkekler Basketbol Şampiyonası'nda Türkiye ikinci oldu. 
   
   ATLETİZM 
   Buruk sevinç 
   Avrupa Şampiyonu atletimiz Süreyya Ayhan, Dünya ikinciliğiyle tarihi, ama buruk bir sevinç yarattı 
   2002'deki Avrupa Şampiyonluğu sonrası gözünü Dünya Şampiyonası'nda altın madalyaya diken Süreyya Ayhan, Türkiye'nin televizyon başında nefeslerini tutarak izlediği Paris'teki dev 1500 metre finalinde "şansızlığına" geçildi. Rus Tatyana Tomashova'nın ardından 3.59.04'lük derecesiyle ikincilik kürsüsüne çıkarak Türk spor tarihinde yeni bir ilki gerçekleştirdiğinde sevinsek mi, üzülsek mi bilemedik Ayhan ayrıca Golden League'in Berlin, Zürih ve Brüksel ayaklarında uzak ara birinciliklere ambargo koydu. Brüksel'de 3.55.33 ile 1500 metrede yılın ve son yıllarda bu mesafede Dünya'nın en iyi derecesini koştu. Monaco'daki sezonun son yarışı olan IAAF Atletizm Finali'nde de 3.57.72 ile ilk sırayı aldı. 
   Yılın parlayan bir başka ismi Elvan Abeylegesse oldu. Dünya Şampiyonası'nda 5 binde 14.53.56 ile 5. olan milli atlet, Avrupa 23 Yaşaltı Şampiyonası ve IAAF Dünya Finali'nde de zirveye çıktı, Avrupa Kros Şampiyonası'nda da ikinci oldu. 
   Avrupa Gençler Şampiyonası'nda 3 binde Binnaz Uslu ikinci oldu. Avrupa Ümitler Şampiyonası'nda Eşref Apak çekiçte gümüş, Filiz Kadoğan güllede bronz aldı. 
   Türkiye Atletizm Ligi'nde erkeklerde Fenerbahçe, bayanlarda ENKA şampiyonluğa ulaştı. Türkiye Kros Ligi'nde şampiyonlukları erkeklerde İstanbul Büyükşehir Bld., bayanlarda BUSKİ elde etti. 
   Avrupa Bayanlar Şampiyon Kulüpler Kupası'nda ENKA Spor, A Grubu'na yükseldi. 
   Avrupa Uluslar Kupası'nda bayan milli takım, 1.Lig'e çıktı. 
   
   HALTER 
   DÜNYA Şampiyonası'nda, Halil Mutlu 62 kiloda üç altın madalya kazandı. Milli Takım ayrıca 4 gümüş, 5 bronzla Çin'in ardından ikinci oldu. Bayanlar da 4 bronz aldı. Avrupa Şampiyonası'nda Türkiye, 12 altın, 7 gümüş ve 5 bronz kazanarak takım halinde 3. oldu. Dünya Gençler Şampiyonası'nda Türkiye, bayanlarda 1 altın, 6 gümüş, 9 bronz, erkeklerde de 4 altın ve 1 bronz madalya aldı. Avrupa Gençler Şampiyonası'nda erkeklerde 4'er altın ve gümüş ile 1 bronz madalya, bayanlarda da 3 altın, 1 gümüş, 5 bronzla takım ikinciliklerini elde ettik. 
   
   TENİS 
   BİRİNCİ Lig'de şampiyonluğu, İstanbul TED kazandı. Davis Kupası Avrupa - Afrika Grubu'nda Türkiye, 3 galibiyet ve 2 yenilgiyle 5. olup 3. Grup'ta kaldı. İpek Şenoğlu, İngiltere ve Belçika'da katıldığı iki satellite turnuvada birinci oldu. 
   
   YELKEN 
   İZMİR'İN Çeşme İlçesi'ndeki Dünya Laser 4.7 Sınıfı Yelken Şampiyonası'nda, Onur Derebaşı ve Ayda Ünver altın madalya kazandı. Türkiye, şampiyonada ayrıca 1 gümüş ve 2 bronz madalya aldı. Dünya Finn Şampiyonası'nda Enver Adakan 11., Dünya Optimist Şampiyonası'nda da Güneycan Kaptan 15. oldu. 
   
   ATICILIK 
   AVRUPA Şampiyonası'nda trapta 4. olan Tüzün, Olimpiyat vizesi alırken, Dünya Üniversiteler Şampiyonası'nda da zirveye çıktı. Balkan Şampiyonası'nda 10 altın, 5 gümüş ve 3 bronza ulaştık. Gençler Avrupa Şampiyonası'nda Serdar Demirel ve Damla Altıntaş bronz aldı. 
   
   BİSİKLET 
   CUMHURBAŞKANLIĞI Bisiklet Turu'nda, bireysel dalda BRİSA'dan Mert Mutlu, takımda da BRİSA birinci oldu. Bursa'daki Balkan Dağ Bisikleti Şampiyonası'nda Türkiye, 2'şer altın ve gümüş, 5 bronz madalya kazandı. Balkan Bisiklet Pist Şampiyonası'nda ise 1 gümüş ve 3 bronz madalya aldık. 
   
   OKÇULUK 
   AVRUPA Gençler Okçuluk Şampiyonası'nda Türkiye, yıldız bayanlarda Begül Löklüoğlu ile 1 altın ve 3 bronz madalya kazandı. Dünya Salon Şampiyonası'nda olimpik yayda Natalia Nasaridze, Elif Altınkaynak ve Derya Sarıaltın'dan oluşan takımımız ikinci oldu. 
   
   BİLARDO 
   İSPANYA'daki Dünya Üç Bant Şampiyonası'nda Semih Saygıner, finalde Yunanlı rakibini yenerek şampiyonluğu kazandı. Saygıner ayrıca ABD'deki Dünya Kupası ve Tayfun Taşdemir ile birlikte Almanya'daki Milli Takımlar Dünya Şampiyonası'nda da zirveye çıktı. 
   
   ENGELLİLER 
   AVRUPA Bedensel Engelliler Atıcılık Şampiyonası'nda Korhan Yamaç, tabancada gümüş kazandı. Avrupa Engelliler Masa Tenisi Şampiyonası'nda Neslihan Kavas bronz madalya aldı. İzmir Büyükşehir Bld. Bedensel Engelliler Kulübü Basketbol Takımı, Avrupa 2.'liğinin yanısıra, yenilmezlik ve sayı rekoru kırdı. Özel Olimpiyat Oyunları'nda Türkiye 7'şer altın ve gümüş, 6 da bronz kazandı. Avrupa İşitme Engelliler Güreş Şampiyonası'nda Türkiye, greko ve serbestte 8 altın, 5 gümüş, 1 bronzla takım birinciliklerini aldı. 
   
   MOTOR SPORLARI 
   MOTOR sporlarında 2003'te büyük bir atağa kalkan Türkiye, Şubat sonunda Dünya Ralli Şampiyonası'nın üçüncü ayağına "Türkiye Rallisi" adıyla ilk kez Antalya'da ev sahipliği yaptı. Ralliyi, Citroen'in İspanyol sürücüsü Carlos Sainz kazandı. Türkiye Ralli Şampiyonası'nda pilotlarda Volkan Işık Fiat Abarth , takımlarda da Fiat Abarth zirveye çıktı. 
   
   HENTBOL 
   AVRUPA Hentbol Şampiyonası Eleme Grubu'nda 5 galibiyet, 1 yenilgiyle birinci olarak Play - Off'a kalan Türkiye, barajda İsviçre'ye elendi. Süper Lig'de şampiyonlukları erkeklerde ASKİ, bayanlarda TMO yenilgisiz kazandı. ASKİ, Türkiye ve GSGM kupalarının da sahibi oldu. Bayanlarda Türkiye ve GSGM kupalarını Üsküdar Bld. müzesine götürdü. 
   
   KARATE 
   AVRUPA Karate Şampiyonası'nda kumite 55 kiloda Gülderen Çelik ve açık sıklette Yıldız Aras ile 2 altın, ayrıca 80 kiloda Zeynel Çelik ile gümüş ve artı 60 kiloda Yıldız Aras ile bronz madalya aldı. 
   
   TEKVANDO 
   DÜNYA Şampiyonası'nda 84 kiloda Bahri Tanrıkulu bronz madalya kazandı. Avrupa Gençler Şampiyonası'nda Türkiye, 3'er altın ve gümüşün yanı sıra 5 de bronz madalya aldı. Balkan Gençler Şampiyonası'nda Türkiye, büyüklerde 10 altın, 2 gümüş ve 3 bronz, gençlerde de 12 altın, 7 gümüş ve 1 bronz madalya kazanarak takım halinde birincilikleri aldı. 
   
   BOKS 
   AVRUPA Bayanlar Boks Şampiyonası'nda 48 kiloda Hülya Şahin ve 70 kiloda Nurcan Çarkçı altın kazanırken, ayrıca bir gümüş, iki bronz aldık. Avrupa Profesyonel Boks Şampiyonu Sinan Şamil Sam, İngiliz Denny Williams ve Julius Francis ile yaptığı iki maçı da nakavt ile kazanarak unvanını korudu. Avrupa Yıldızlar Boks Şampiyonası'nda Çetin Özdemir ve Atagün Yalçınkaya altın madalyaya ulaştı. Özdemir, Dünya Yıldızlar Şampiyonası'nda da gümüş kazandı. 
   
   JUDO 
   DÜNYA Judo Şampiyonası'nda, Neşe Şensoy bronz madalya aldı. Avrupa Judo Şampiyonası'nda Özgür Yılmaz ve Hüseyin Özkan üçüncü oldu. Avrupa Ümitler Şampiyonası'nda ise Burcu Gököz altın madalya kazandı. Avrupa Kuraş Şampiyonası'nda Türkiye, erkeklerde 6 altın, 4 gümüş ve 3 bronz, bayanlarda da 5'er altın, gümüş ve bronz madalya kazanarak takım birinciliklerini aldı. 
   
   GÜREŞ 
   ABD'deki Dünya Serbest ve Fransa'daki Dünya Grekoromen şampiyonalarını madalyasız kapayan Türkiye, Şeref Eroğlu'nun Avrupa Grekoromen Şampiyonası'ndaki tek altın madalyasıyla avundu. Dünya Ordulararası Güreş Şampiyonası'nda toplam 8 altın, 3 gümüş, 1 bronzla serbest ve grekoda takım 2.'liğini aldık. Dünya Gençler Şampiyonası'nda grekoromende Şeref Tüfenk ve Yavuz Güvendi, serbestte de Ersin Çetin altın aldı. Avrupa Şampiyon Kulüpler Kupası'nda ASKİ Spor ilk kez şampiyonluğu kazandı. Türkiye Ligi'nde grekoromende İstanbul Büyükşehir Bld., serbestte de İzmir Tekel şampiyon oldu. Kırkpınar Yağlı Güreşleri'nde başpehlivanlığı Kenan Şimşek ilk kez kazandı. 
   
   
</TEXT>
</DOC>
