<DOC>
<DOCNO> 124583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/spor/yozer.html </URL>
<DATE> 2002/12/14/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Arif’in sihiri 
</HEADLINE>
<TEXT>

     Çalışırsan kazanırsın. Mücadele edersen, yine kazanırsın. Koşarsan üç puanı alırsın. Bu futbolun üç basit prensibidir. Galatasaray bugüne kadar bunları yapmadığı için sıkıntı duydu. Ama dün Antep’te yaptı ve maçı herşeyiyle hak etti. 
     90 dakikaya baktığımız zaman Galatasaray, Antep gibi iyi bir takıma, hem de kendi sahasında pozisyon bile vermedi. Yediği tek gol, klasikleşen Galatasaray defans hatalarındandı. Orta alanda koşan adamların diri kalması maçı getiren baş nedenlerden birisiydi. Karşılaşmanın en ilginç adamı ise Arif’ti. 89 dakika herkesi deli etti. İlk yarı inanılmaz bir golü kaçırdı. Her topta çuvalladı. Terim’in onu nasıl çıkarmadığına hayret ettik. Ama hocanın bir bildiği varmış. 89’da öyle bir çaktı ki, Arif bu sezonki direk acılarını toptan çıkardı. Maçın en güzel hareketiydi ve çok klas bir goldü. 
     Belli ki Terim, ideali yavaş yavaş yakalamaya başlamış. Artık kafasındaki 11’de herhalde bundan sonra ufak, tefek oynamayalar yapacak, maceraya hiç girmeyecek. Antep’te basit düşündü ve üç puanı aldı. Garantiye oynadı, karışık futbol teorilerini Florya’daki odasında bıraktı. 
     Rakip alanda topu takip eden ve topun olduğu yerde kalabalıklaşarak Antep’e oynama şansı vermeyen Galatasaray, rakibinin de direncini kırdı. Zaten Gaziantep golü de rastgele geldi. 
     90 dakika boyunca hep golü düşünen Galatasaray, istediği alan daraltmayı da başarınca top hep onda kaldı. Pas yüzdesi de yükselince pozisyonlar da geldi. Son vuruşlarda biraz daha dikkatli olsalardı, maç çok daha erken de kopabilirdi. Yine de zor oldu ama iyi oldu. 
     Mustafa Çulcu ise İlhan’a o kırmızı kartı nasıl vermedi hayret ettik. Terim’in isyanı doruklara çıktı. Biraz abarttı ama o kadar da haklıydı. Murat Erdoğan’ın sayılmayan golü ise tartışmaya açıktı. Aksayan yönler yok mu Elbette var. Takımdaki beyin eksikliği yine dikkat çekiyor. Oyunu yönlendirecek adam yok. Ve bazı kilit adamlar çabuk oyundan düşüyor. Pinto’yu toplasan 25 dakika oynadı. Sonra düştü. Aynı Ümit ile Cihan gibi. 
     Bu galibiyet, Galatasaray için tam bir ilaç... Ama çalışan kazandı. Hem de bu sezon ilk kez futbolun hakkını vererek... 
     



 SPOR 



























</TEXT>
</DOC>
