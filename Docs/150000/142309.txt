<DOC>
<DOCNO> 142309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sontur25.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni hükümette icracı bakanlıkların sayısı değişmiyor 
</HEADLINE>
<TEXT>

     AK Parti Genel Başkanı Recep Tayyip Erdoğan başkanlığında kurulacak olan 59. Hükümet'te icracı bakanlıkların sayısının değişmeyeceği, bunun hükümet kurulduktan sonra yasal değişiklikle yapılacağı bildirildi. 
     AK Parti Grup Başkanvekili Salih Kapusuz, Bakanlar Kurulu'nda yapılacak değişiklik için mutlaka yasal düzenleme yapılması gerektiğini belirterek, ''Geçmiş yıllarda bu düzenleme KHK ile yapılmaya çalışıldı. Ancak Anayasa Mahkemesi bunu iptal etti. Bu nedenle böyle bir yola başvurulması düşünülmüyor'' dedi. 
     Bakanlık sayısının düşürülmesinin yeni hükümetin işi olacağını anlatan Kapusuz, ''Sadece, devlet bakanlığı sayısında değişiklik olabilir. Bakanlık sayısı mutlaka düşürülecekse, devlet bakanlıklarında yapılır'' diye konuştu. 
     





</TEXT>
</DOC>
