<DOC>
<DOCNO> 136747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun43.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Irak Harekatı 600 bin göçmen yaratır" 
</HEADLINE>
<TEXT>

     BM Mülteciler Yüksek Komiseri Ruud Lubbers, Irak'ı hedef alan bir askeri harekatın 600 bin göçmen yaratacağı uyarısında bulundu. 
     Lubbers, Atina'da yaptığı basın toplantısında, savaş halinde en büyük göçmen dalgasının Türkiye, İran, Suriye ve Ürdün başta olmak üzere Kuveyt ve Suudi Arabistan gibi bölge ülkelerine yöneleceğini söyledi. 
     BM'nin bu ülkelerle ve Kızılhaç ile temaslarını başlattığını açıklayan Lubbers, ''Olası bir savaşta mültecilerin yüzde 40'ının İran, yüzde 30-40'ının Türkiye ve yüzde 20-30'unun Suriye ve Ürdün'e gitmeleri bekleniyor'' dedi. 
     Mülteciler Yüksek Komiserliği'nin hesaplarına göre, mülteci dalgasının ihtiyaçlarının karşılanması için ilk aşamada 60 milyon dolar gerektiğini belirten Lubbers, BM'nin uluslararası toplumdan bağış istediğini, bu çağrıya ilk yanıt veren ABD'nin geçen hafta 15 milyon dolar verdiğini açıkladı. 
     Lubbers, Başbakan Kostas Simitis ile yaptığı görüşmede, mültecilerin ihtiyaçları için gereken mali yardımın sağlanması konusunu AB'ye götürmesini istediğini de söyledi. 
     Gazetecilerin savaş karşıtı gösteriler hakkında ne düşündüğü sorusuna da yanıt veren Lubbers, '' Irak lideri Saddam Hüseyin'in kitle imha silahlarına sahip olduğu unutulmamalıdır, ancak bu krizin askeri harekata başvurulmadan aşılması gerektiği kanısındayım'' diye konuştu. 
     





</TEXT>
</DOC>
