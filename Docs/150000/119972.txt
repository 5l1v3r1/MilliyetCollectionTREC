<DOC>
<DOCNO> 119972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/soneko20.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD ''Acil Eylem Planı''nı açıkladı 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, hükümetin önceliğinin 3-Y olarak adlandırdığı yoksulluk-yolsuzluk ve yasaklarla mücadele olması gerektiğini bildirdi. 
     Bayramoğlu, düzenlediği basın toplantısı ile hükümete önerilerini ve MÜSİAD'ın ekonomide acil eylem planını açıkladı. 
     Milli iradenin 3-Y ile mücadeleyi AK Parti hükümetinden beklediğini vurgulayan Bayramoğlu, uygulamaların sıkı takipçisi olacaklarını kaydetti. 
     Piyasalarda son günlerde yaşanan gelişmelerden memnun değil endişeli olduklarını da dile getiren Bayramoğlu, bazı hisse senetlerindeki aşırı şişme ve döviz kurlarındaki yüzde 10'a yaklaşan gerilemenin ekonomide önümüzdeki günlerde istikrarsızlık unsuru olabileceğinden kaygı duyduklarını anlattı. 
     Bayramoğlu, MÜSİAD'ın acil eylem planı içinde yer alan 35 maddeden oluşan ekonomide öncelikli tedbirleri de açıkladı. 
     Ekonomi yönetiminin başında, son günlerde varolduğu ve kararlılığı ile dikkat çeken hükümetin bulunduğu imajının güçlendirilmesi ve Uluslararası Para Fonu IMF yetkililerinin ve bürokrasinin etkisinin sınırlandırılması gerektiğini kaydeden Bayramoğlu, IMF ile sürdürülen programda reel sektör ve sosyal politikaları gözeten iyileştirmelerin IMF ile müzakere edilerek kabul ettirilmesini istedi. 
     
     ''TL'DEN 6 SIFIR ATILMALIDIR'' 

     Mali Milat uygulamasının ertelenmesi gerektiğini, stok affını da içeren geniş kapsamlı bir vergi reformu ile birlikte değerlendirilmesini talep eden Ali Bayramoğlu, antienflasyonist sürecin psikolojik olarak desteklenmesi, muhasebe kayıtlarında kolaylık sağlanması ve TL'nin dünyadaki en değersiz para olması durumunun sona erdirilmesi için TL'den 6 sıfır atılmasını önerdi. 
     Sıkı para politikası ile başarıya ulaşmış bir ülke olmadığını belirten Bayramoğlu, itfadan daha az yeni borçlanma şeklindeki kamu finansman politikasının ısrarla sürdürülmesini, orta vadede enflasyon-devalüasyon makasının yeniden açılmasını ve kısa vadede de spekülatif hareketleri önleyecek bir kontrollü esnek kur politikası uygulanmasını istedi. 
     Ali Bayramoğlu, ''Türk vatandaşlarının yurtdışındaki nakit varlıklarının ve tasarruflarının ülkeye yeniden kazandırılması gayesiyle hazine garantisi verilerek proje bazında menkul kıymet ihracı için gerekli düzenlemeler yapılmalıdır. Uygun projelerle her yıl 5-10 milyar Euro Türkiye'ye para girer'' dedi. 
     
     YURTDIŞINDA 20 MİLYAR DOLAR MEVDUAT 

     Ali Bayramoğlu, Türk vatandaşlarının yurtdışındaki tasarruf ve mevduatlarına ilişkin çeşitli görüşler aktarıldığını, kendilerinin bu konuda Uluslararası Ödemeler Bankası'na BIS müraacat ederek Türk vatandaşları ve Türkiye'de yerleşik olan insanların bu kuruma bağlı bankalardaki mevduat toplamını sorduklarını söyledi. 
     Bayramoğlu bu soruya yanıt olarak ''2002 birinci çeyrek itibariyle yaklaşık 20 milyar dolar BIS verilerinde Türkiye'ye ilişkin mevduat toplamı 2002 1. çeyrek sonu itibariyle 19.6 milyar dolar olarak gösterildi '' yanıtını aldıklarını vurguladı. 
     MÜSİAD Başkanı Bayramoğlu, 1996'nın 2. çeyreğinde 25.7 milyar dolar olan bu rakamın, 1997 1. çeyrek sonunda Refah Yol hükümetinin çeşitli uygulamalarıyla 17.5 milyar dolara düştüğünü, 1997 sonu itibariyle nereden buldun yasasının gündeme gelmesiyle 22.8 milyar dolara çıktığını anlattı. 
     Bayramoğlu, bu rakamın son zamanlarda 20 milyar dolar düşmüş olmasının Türkiye'nin bu parayı çekme şansını yakaladığını gösterdiğini dile getirerek, off-shore'la ilgili bilgi alma imkanı bulunmadığını, bu rakamlarla birlikte yurtdışındaki bu tutarın en az 2 katı yani 40 milyar doları bulabileceğini bildirdi. 
     
     TERÖR UYARISI 

     Ali Bayramoğlu ayrıca hükümet yetkilileri, istihbarat ve emniyet birimlerini de uyararak, Türkiye'nin 1980'lerde ekonomik açıdan gelişmeye başladığı dönemlerde PKK ve ASALA gibi terör örgütleriyle karşı karşıya kaldığını, bu örgütlerin arkasında da Türkiye'nin büyümesini, bir bölge gücü haline gelmesini hazmedemeyen dış güçlerin plan ve programlarının yattığını anlattı. 
     Bayramoğlu, ''Türkiye ekonomik büyümesine paralel olarak hiç arzu etmediğimiz terör olaylarıyla karşı karşıya gelebilir. İstihbarat ve emniyet birimlerimiz gözlerini dört değil, kırk açmalılar'' dedi. 
     
     EKONOMİDE 35 ÖNCELİK- 

     Ekonomide öncelikli tedbirleri içeren 35 madde arasında Tasarruf Mevduatı Sigorta Fonu TMSF bünyesindeki alacakların tahsilinin hızlandırılmasını da sayan Ali Bayramoğlu, bankacılık sektöründe yapanın yanına kar kalan uygulamanın sona erdirilmesi gerektiğini vurguladı. 
     Bayramoğlu, ''Hortumu sadece banka sahiplerini ve yöneticilerinin mal varlıklarına yönelik uygulamalar ve onları hapse atarak engelleyemezsiniz. Onların o uygulamalarına göz yuman, 25 milyar dolara ulaşan banka hortumuna müsaade eden zihniyet ve siyasi etkinin de masaya yatırılması gerektiği kanaatindeyim. Geceliği 5 milyon dolara herkes hapiste yatar'' dedi. 
     Türkiye'deki şirketlerin bilançolarının gerçeğin yüzde 10'unu bile yansıtmadığını, bu yüzden yeniden değerlemeye ihtiyaç bulunduğunu anlatan Bayramoğlu, İş Güvencesi Kanunu'nun yürürlüğe gireceği tarihten önce İş Kanunu'nda gerekli düzenlemelerin yapılarak, İş Güvencesi Kanunu'nun işveren ve istihdam üzerinde oluşturacağı olumsuz etkilerin ortadan kaldırılmasını, iş güvencesini de içeren ve her kesimce mutabık kalınan İş Kanunu'nun çıkarılmasına öncelik verilmesini istedi. 
     
     GECELİK FAİZE SON VERİLMELİ 

     Karşılıksız çek kullanımının önüne geçmek ve kalıcı bir alışkanlık haline gelmesine engel olmak için cebri yaptırım ortaya koyan ve savcılık takibini gerekli kılan bir yasal düzenleme yapılmasının önemini vurgulayan Bayramoğlu, şunları söyledi 
     ''Banka kredilerinde haksız ödemelere ve şirket iflaslarına yol açan fahiş temerrüt faizi uygulaması kaldırılmalı. 
     Suiistimalleri engellemek ve likidite sirkülasyonunu uzun vadeye yayarak ticari ödemelere canlılık getirmek amacıyla bankalararası piyasa hariç, uygulanmakta olan kısa vadeli günlük ve haftalık repo uygulamalarına kesin son verilmeli ve asgari süre 1 aya çıkarılmalıdır.'' Enflasyon muhasebesine geçilmesini, kapsamlı bir vergi reformu yapılıncaya kadar iç tüketimi artırmak ve kayıtlı ekonomiyi teşvik etmek amacıyla KDV oranının yüzde 10 seviyesine çekilmesini öneren Bayramoğlu, kamu kağıtlarına ödenen faizler için stopaj uygulamasının yeniden başlatılmasını, çok sayıda fon kesintisi ve katkı payı uygulamasına da son verilmesini istedi. 
     
     PETRO-DOLARLARIN BİR BÖLÜMÜ ÇEKİLMELİ 

     Ali Bayramoğlu, diğer önerilerini de şöyle açıkladı 
     ''Günümüzde alternatif yatırım imkanları arayan ve 800 milyar dolara ulaştığı tahmin edilen Körfez bölgesi kaynaklı petro-dolarların bir bölümünün ülkemize kazandırılması konusunda AB'ye yönelik gösterilen gayretin benzeri, kamunun öncülüğünde gerçekleştirilmeli ve elverişli yatırım ortamı tesis edilmelidir. 
     1 milyon doların üstünde ihracat yapan bütün firmaların ilgili yetkililerine özel pasaport yeşil veya kırmızı verilmelidir. İhracat pazarlarında çeşitlendirmeye gidilmelidir. Marka imkanı olan şirketlere özel önem verilmeli, bavul ticaretine yönelik yeni uygulamalar ve teşvikler acilen uygulamaya konmalı. 
     İhracattaki KDV iadeleri, her türlü vergi ve SSK ödemelerine mahsup edilmelidir. Komşu ülkelerle ortak organize sanayi bölgeleri planlanmalı. Her türlü yeni ve genişleme yatırımlarında vergi muafiyeti bölge ayrımı gözetilmeksizin 10 yıla çıkarılmalıdır.'' 
     
     SWAP OPERASYONU ÖNERİSİ 

     Bu arada, MÜSİAD'ın ekonomide acil eylem planının kamu finansmanı ve maliye politikası tedbirlerini içeren bölümünde, iç borcun miktar olarak ve bütçe üzerindeki aşırı faiz yükü itibariyle tahammül edilemez bir duruma geldiği vurgulandı. 
     Piyasa aktörlerinin ve uluslararası kuruluşların bile artık bu gerçeği kabul ettikleri dile getirilen bölümde, şu görüşlere yer verildi 
     ''Bu durumda kamunun önümüzdeki bütçedeki faiz yükünü hafifletmek, ekonomiye kaynak oluşturabilmek ve reel faiz yükünü yüzde 25-30'lardan aşağı indirmek için, vadesi iki yıla kadar olan devlet iç borçlanma senetlerinin DİBS yüzde 75'lik kısmı yeni borçlanma enstrümanları ile swap edilmelidir. 
     Yeni enstrümanların vadeleri, mevcut DİBS'lerin ihale tarihlerinden başlamak üzere uygun vade ilavesiyle ve gelirleri de TEFE artış oranına ve Türkiye'nin uluslararası finansal piyasalarda fon temin ederken muhatap olduğu risk primini geçmeyecek bir nemanın reel olarak ilave edilmesiyle şekillendirilmelidir. Enstrümanlara esas teşkil edecek meblağ ihalelerdeki nominal satış tutarları olmalıdır. 
     Bu swap operasyonuna katılmak istemeyen alıcılar için erken itfa alternatifi düşünülmeli veya DİBS'ler vadelerinde yeniden borçlanmaya gidilmeksizin itfa edilmelidir.'' Ali Bayramoğlu açıklamaları sırasında, MÜSİAD ile TÜSİAD'ı karşılaştırmanın ve ''in-out'' tartışmalarının yanlış olduğunu tekrarladı. 
     





</TEXT>
</DOC>
