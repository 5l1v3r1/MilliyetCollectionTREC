<DOC>
<DOCNO> 123080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/guncel/gun14.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkmaktan korkuyor musunuz 
</HEADLINE>
<TEXT>

Gittiğiniz restoranda hep kapıya en yakın yere oturmaya özen gösteriyorsanız, kapalı yerlere giremiyorsanız, ölüm fikri aklınızdan bir türlü çıkmıyorsa siz "panik atak" hastası olabilirsiniz 
     AYŞEGÜL AYDOĞAN İstanbul 

     Felç olmaktan, kalp krizinden, ölümden, aklını veya kontrolünü kaybetmekten korkmak... Tüm bunlar panik atak diye bilinen panik bozukluğun işaretleri. Bu korkuların etkisi altında kalıp hayatı sürdürmeye çalışmak ise tedavi gerektiren bir hastalık olarak kabul ediliyor. Prof. Dr. Nevzat Tarhan, panik bozukluğunu şöyle tarif ediyor "Kriz anında kişi, kendini ölüm anında hissedilen duyguya yakın hissediyor." 
     
     ÇARPINTI YAPAR 
     Tarhan, sözlerini şöyle sürdürüyor "Bu korkular yüzünden kişide kaçınmak davranışı’ gelişiyor. Kapalı yerlere, kalabalık ortamlara giremiyor. Sürekli felaket beklentisi içinde oluyor. Panik atak, beyinde korkuları yöneten hücrelerin aşırı noradrenalin salgısı yapmasıyla gelişir. Hastada nefes darlığı, çarpıntı, titreme, kalp atışında hızlanma ve kasılmalar ortaya çıkar. Panik atak sırasında görülen göğüs sıkışması, Acaba kalp krizi mi geçiriyorum’ endişesi yaratır." 
     
     
Peki rahatsızlığınız hangi boyutta      
     1 - Geçen hafta içinde bir panik atağım oldu. 
     2 - Panik atağım şiddetliydi. 
     3 - Panik atağım 1 - 10 dakika sürdü. 
     4 - Panik atağım çoğu zaman aniden gelişir. 
     4 - Panik atağım olacak düşüncesiyle bazı durumlardan kaçınıyorum. Uçak, metro, trafik, araba, tünel, vapur, tiyatro, sinema, cami, çarşı pazar, alışveriş, kuyrukta beklemek, toplantı, kalabalık, lokanta, asansör, geniş cadde, yüksek yer, uzak yer... 
     6 -- Çoğu zaman yanımda birisi olsun istiyorum. 
     7 - Tekrar panik atak geçirmekten korkuyorum. 
     8 - Korkudan korkar hale geldim. 
     9 - Panik atağım aile ilişkilerimi etkilemeye başladı. 
     10 - Panik atağım sosyal yaşantımda bozulmaya yol açtı. 
     11 - İş ve evdeki sorumluluklarımı etkilemeye başladı. 
     12 - Geçen hafta içinde kalp krizi, fenalık, baygınlık, beyin kanaması, felç, ölüm endişesi yaşadım. 
     13 - Doktor sorunumun sinirsel olduğunu söylediğinde onun yanlış düşündüğüne inandım. 
     
     Sorulardan en az 3 - 6’sına evet diyorsanız sorun başlamış ve büyüyecek demektir. Erken tanı dönemindesiniz. Sorun büyümeden bir uzmana başvurursanız, çabuk düzelmesi mümkün. 
     Sorulardan 6’dan fazlasına evet dediyseniz mutlaka ve gecikmeden bir uzmana başvurun. 
     



 GÜNCEL 













</TEXT>
</DOC>
