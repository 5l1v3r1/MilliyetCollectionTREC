<DOC>
<DOCNO> 147322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo15.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, 7 futbolcuyla antreman yaptı 
</HEADLINE>
<TEXT>

     Adanaspor ile hafta sonunda yapacağı lig maçının hazırlıklarını sürdüren Fenerbahçe'de, gündüz antrenmanında 7 futbolcu çalıştı. 
     Teknik direktörlük kursunda bulunan teknik sorumlu Oğuz Çetin'in yer almadığı antrenmanda golcüler, antrenörler Nurettin Yıldız ve Özcan Kızıltan yönetiminde özel çalıştı. 
     Tek pas çalışmasının ardından golcüler Beschastnykh, Serhat ve Semih, sağdan Ali Güneş, soldan Cem ve Erhan'ın yaptığı ortalarla Recep'in koruduğu kaleye bol bol şut attı. Diğer oyuncular çalışmaya katılmazken, hasta olan Ceyhun'un durumunun da iyi olduğu bildirildi. 
     Fenerbahçe, diğer oyuncuların da katılacağı akşam antrenmanıyla hazırlıklarını sürdürecek. İngiltere'den bugün dönecek millilerin ise yarınki antrenmana katılacakları bildirildi. 
     Sarı-lacivertlilerde, bekar futbolcular yarın akşam Samandıra Tesisleri'nde kampa girecek. 
     Öte yandan Fenerbahçeli futbolcu Mustafa Doğan, Beylikdüzü TÜYAP Fuar Merkezi'ndeki 8. Spor Tesisi Yapım, Bakım, Onarım, Dekorasyon ve Hizmetleri Fuarı'nda, bir firmanın standını gezerek taraftarlara imza dağıttı. 
     
     KAPTAN ÜMİT, KENDİ İSTEĞİYLE ÇALIŞTI 
     Fenerbahçe'nin yeni kaptanı Ümit Özat, bu sabah izinli olmasına karşın kendi isteğiyle tek başına çalıştı. 
     Samandıra Tesisleri'ne gelen Ümit, 7 futbolcu antrenmandayken sahaya çıkarak, koşu yapmaya başladı. Kendi isteğiyle çalıştığı belirtilen deneyimli futbolcu, gazetecilerin yanından geçerken, ''Yanlış yazmayın, idmana geç kalmadım, kendi isteğimle çalışıyorum'' dedi. 
     
     ADANA YOLCULUĞU 
     Fenerbahçe, Adanaspor ile 6 Nisan Pazar günü yapacağı maç için, 5 Nisan Cumartesi günü Adana'ya gidecek. 
     Öğleden sonra Adana'ya uçacak Fenerbahçe kafilesinin, maçın ardından akşam İstanbul'a göndeceği bildirildi. 
     





</TEXT>
</DOC>
