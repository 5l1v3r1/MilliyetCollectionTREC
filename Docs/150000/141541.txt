<DOC>
<DOCNO> 141541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur35.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu Bağnazlıkla mücadele ediyorum... 
</HEADLINE>
<TEXT>

     Milli Eğitim Bakanı Erkan Mumcu, göreve geldiği günden bu yana çok yaygın bir biçimde bağnazlıkla mücadele ettiğini belirterek, ''Bu bağnazlık akla karşı bir tutum'' dedi. 
     Tüm Özel Eğitim Kurumları Derneği'nce TÖDER , ''Gençlik Kariyer Etkinlikleri'' çerçevesinde düzenlenen ''Eğitim ve Kariyer'' konulu panel, İTÜ Taşkışla Kampusü'nde yapıldı. 
     Anadolu Ajansı Genel Müdürü ve Yönetim Kurulu Başkanı Mehmet Güler'in oturum başkanlığını yaptığı panelde konuşan Bakan Mumcu, eğitimin yaşanılan yüzyılda hayatın en önemli olgusu olduğunu söyledi. 
     Mumcu, ''Göreve geldiğim 3 aydır çok yaygın biçimde bağnazlıkla mücadele ediyorum. Bu bağnazlık akla karşı bir tutum. Eğitim biraz da bilginin aktarılma biçimidir. Eğitimin en önemli sorunlarından bir tanesi de eğitilmişlerin eğitime ilişkin tutumlarının değiştirilmesidir'' diye konuştu. 
     Burada asıl sorunun eğitilmişlerden kaynaklandığını vurgulayan Mumcu, bu kişilerin sergilediklerinin son derece doğal ve içgüdüsel olduğunu anlattı. Mumcu, bunun içinde siyasetçiler, kamu yöneticileri, akademisyenler ve öğrenci velilerinin bulunduğunu belirterek, bu konuda en tutarlı ve doğru davrananların öğrenciler olduğunu söyledi. 
     Mumcu, Türk eğitim sisteminin iyi vatandaşlığı öğretmediğini aksine ezberlettiğini dile getirerek, kurumsal bağnazlığın terk edilmesi gerektiğini ifade etti. 
     ''Tehvid-i Tedrisat Yasası'ndan bu yana biz eğitim sisteminde tekeliz'' diyen Mumcu, bunun çağdışı olduğunu ve sistemin yeniden gözden geçirilmesi gerektiğini vurguladı. 
     
     EĞİTİM KAYNAKLARI İÇLER ACISI 
     Eğitimin kısır tartışmalardan kurtarılması gerektiğini ve buna da mecbur olunduğunu anlatan Mumcu, ''Türkiye'de eğitim kaynakları içler acısı durumdadır. Eğitime ayrılan kaynaklar sadece devletinkinden ibaret değildir. Her aile bütçesinin yarısını eğitime ayırıyor'' diye konuştu. 
     Türkiye'de kariyer planlaması yapma zorunluluğunun bulunduğunu, bu kapsamda öğrencilerin ufkunu açacak çalışmaların yapılması gerektiğini anlatan Mumcu, yükseköğretimin kapasitesinin akademik kaliteyi koruyarak geliştirilmesi, ayrıca ortaöğretimin de süratle reforme edilmesi gerektiğini vurguladı. 
     Mumcu, bunların para olmadan da yapılabileceğini, gerekli olan şeyin zihniyet devrimi olduğunu belirterek, ''Türkiye'de 15 milyon genç, anne ve babalar çocukları için, Türkiye için iyi şeyler istiyor. Hakkari'deki, Şırnak'taki, Edirne'deki, Konya'daki vatandaş köylü, işçi, esnaf kim varsa, ben kendi çocuklarım için ne istiyorsam, hak gördüğüm herşeyi onlar için de haklı ve hak görüyorum'' diye konuştu. 
     
     UYDU BAĞLANTISIYLA SOHBET 
     Bakan Mumcu, konuşmasının ardından bina içinde kurulan uydu bağlantısıyla, ABD'nin Kentstate Üniversitesi öğretim üyeleriyle sohbet etti. Bu üniversitede okuyan bir Türk öğrencinin kendisini ABD'ye davet etmesi üzerine Mumcu, 1 hafta-10 gün sonrasını beklemesini söyledi. 
     Bahçeşehir Üniversitesi İşletme Fakültesi Dekanı Prof. Dr. Eser Karakaş da, eğitimde kaynak sorununun bulunduğunu belirterek, günümüzde bilginin temel üretim faktörü haline geldiğini, bilgiye ulaşmanın kolaylaştığını söyledi. 
     Prof. Dr. Karakaş, bu noktada önemli olan şeyin bilgiyi kullanmak olduğunu ifade ederek, onun için de eğitimde zihniyet değişiminin şart olduğunu söyledi. 
     Maltepe Üniversitesi kurucusu Hüseyin Şimşek de, son 100 yılda gelişmiş ülkelerin eğitimin önemini kavradığını, bu sayede başdöndürücü bir hızla geliştiğini ifade ederek, bunu fark edemeyen ülkelerin egemenliklerini bile kaybetme noktasına geldiğini belirtti. 
     Eğitim sistemindeki çarpıklığı anlatan Şimşek, ortaöğretimde öğrencilerin iyi bir gelecek için Anadolu Liselerine girme, lisede ise üniversiteyi kazanma yarışı içinde olduklarını söyleyerek, üniversite sınavına giren ortalama 1.5 milyon gençten sadece 150 bininin bunu başardığını belirtti. 
     Eğitim sisteminin yeniden sorgulanması gerektiğini ifade eden Şimşek, gelişmiş ülkelerdeki uygulamalar örnek alınarak, Türk eğitiminin de yeniden yapılandırılabileceğini sözlerine ekledi. 
     ''Gençlik Kariyeri Etkinlikleri'' çerçevesinde, İTÜ Taşkışla binasında çeşitli eğitim kurumları stand açtı. Etkinlikler kapsamında çeşitli seminer, panel ve atölye çalışmaları gerçekleştiriliyor. 
     Bu arada, sanatçı Sezen Aksu da öğrencilerle biraraya geldi. Basın mensuplarının alınmadığı salonda, Aksu'nun öğrencilere hitap ettiği, ardından da bir konser verdiği öğrenildi. 
     





</TEXT>
</DOC>
