<DOC>
<DOCNO> 145506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko11.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 9 bin 500 puanı aştı... 
</HEADLINE>
<TEXT>

     ABD'den sağlanacak kredi haberleriyle ilk dakikalarda hızlı bir yükseliş gösteren borsa endeksi, 9,500 puan seviyelerinde tutunmaya çalışıyor. 
     İstanbul Menkul Kıymetler Borsası İMKB Ulusal 100 Endeksi, yüzde 1.28 ve 117.83 puanlık artışla başladığı seansın ilk dakikalarında en yüksek seviye olarak 9,721.85 puanı gördü. 
     Daha sonra gelen satışlarla bir miktar gerileyen endeks 9,500 puanın üstünde seyretti. Seansın ilk 1 saatlik bölümü tamamlanırken, İMKB Ulusal 100 Endeksi 330.49 puan ve yüzde 3.60 artışla 9,518.37 puan seviyelerinde bulunuyor. İşlem hacmi ise 130.7 trilyon lira seviyesinde seyrediyor. 
     
     YORUMLAR 

     Ekinciler Yatırım Genel Müdürü Alp Tekince, Borsa'nın ABD ile Türkiye'nin ilişkilerinin bozulmaması ihtimalini satın aldığını söyledi. 
     Borsa'daki alımların devam etmesinin savaşın gelişimine bağlı olacağını dile getiren Tekince, Türkiye'nin henüz Kuzey Irak'taki pozisyonunun belli olmadığını, Borsa'nın şu anda gelen haberlere yönelik tepkiler verdiğini söyledi. 
     Tekince, ''Sürecin henüz istikrara kavuştuğunu söylemek mümkün değil. Henüz denge oluşmadı'' dedi. 
     Genelkurmay Başkanı Orgeneral Hilmi Özkök'ün açıklamalarına ilişkin olarak da Tekince, silahlı kuvvetlerden ABD ile uzlaşmaları, anlaşmalarının beklendiği varsayımının çıktığını ancak Türk Silahlı Kuvvetleri'nin tek başına müdahil olmak istemediğini belirtti. 
     Global Menkul Değerler Statejisti Hakan Avcı da bugün ABD'den gelen kredi haberleriyle Borsa'nın açılışta yukarı hareket yaptığını söyledi. 
     Avcı, ''Türkiye'nin kaçırdığı fırsatlar vardı. En azından onun bir kısmının geri gelebileceğini gördük. Piyasaya ciddi olumlu etkisi var'' dedi. 
     Avcı ancak, bu kredinin ne gibi pazarlıklara bağlı olup olmadığının belli olmadığına da dikkat çekti. 
     


     




</TEXT>
</DOC>
