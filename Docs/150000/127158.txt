<DOC>
<DOCNO> 127158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/siyaset/siy02.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl’a 1235 yıl istemi 
</HEADLINE>
<TEXT>

Bağcılar savcılığının fezlekesinde Fadıl Akgündüz’ün 247 kez "dolandırıcılıktan" cezalandırılması istendi 
     İSTANBUL Milliyet 

     Bağcılar Cumhuriyet Başsavcılığı, Siirt’teki seçimin iptaliyle milletvekilliği düştükten sonra gıyabi tutuklama kararı vicahiye çevrilerek cezaevine konulan Fadıl Akgündüz hakkında, 494 - 1235 yıl arasında hapis cezası istemiyle fezleke hazırladı. 
     Fezlekede, Almanya’daki bazı Türk vatandaşlarının "dolandırıcılık" iddiasıyla Akgündüz hakkında suç duyurusunda bulundukları belirtildi. 
     Olayın 247 mağduru olduğu ifade edilen fezlekede, Akgündüz’ün, TCK’nın "mevsuf dolandırıcılık" suçunu tanımlayan 504. maddesinin 8. fıkrasının 247 kez uygulanması suretiyle cezalandırılması istendi. TCK’nın ilgili maddesi, 2 ile 5 yıl arasında hapis cezasını öngörüyor. 
     Akgündüz’ün fezlekesi, davanın ağır ceza mahkemelerinin kapsamına girmesi nedeniyle, bünyesinde ağır ceza mahkemesi bulunan Bakırköy Adliyesi’ne gönderilecek. 
     
Yargıtay Hapis cezası onaylansın      GÖKÇER TAHİNCİOĞLU Ankara 

     Yargıtay Başsavcısı Sabih Kanadoğlu, JetPa’nın patronu Fadıl Akgündüz hakkındaki 2 yıllık hapis cezasının onanmasını istedi. 
     Onama istemini içeren tebliğname Yargıtay 7. Ceza Dairesi’ne zaman geçirilmeden gönderildi. Daire, hapis cezasını 19 Ocak’a kadar onarsa Akgündüz Siirt’te yapılacak seçimde aday olamayacak. 
     Seçimden önce dosyası Yargıtay’a gönderilen Akgündüz’ün yargılaması, Siirt’ten bağımsız milletvekili seçilmesi nedeniyle durdurulmuştu. Yüksek Seçim Kurulu’nun YSK bu seçimi iptal etmesinin ardından dosya Adalet Bakanlığı kanalıyla Yargıtay’a yeniden iletildi. Dosyanın önümüzdeki günlerde ele alınması bekleniyor. 



 SİYASET 














</TEXT>
</DOC>
