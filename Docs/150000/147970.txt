<DOC>
<DOCNO> 147970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/dunya/adun.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dost’ ateşi bu kez Barzani’yi de vurdu 
</HEADLINE>
<TEXT>

ABD savaş uçakları, dün Kuzey Irak’ta ABD konvoyunu vurdu. Olayda 18 peşmerge öldü, birkaç ABD askeri de yaralandı. Yaralanan 45 kişiden biri Barzani’nin kardeşi... 
     DIŞ HABERLER SERVİSİ 

     Savaşın başladığı 20 Mart’tan bu yana sık sık tanık olunan "dost ateşi" vakalarının en kanlısı dün yaşandı. Amerikan savaş uçakları, Kuzey Irak’ta Musul’un yaklaşık 50 km. güneydoğusunda ABD özel güçlerini ve peşmergeleri taşıyan bir konvoyu vurdu. Irak Kürdistan Demokrat Partisi IKDP sözcüsü Hoşyar Zebari, Erbil’deki hastaneden yaptığı açıklamada, olayda 18 peşmergenin öldüğünü, en az 45’inin de yaralandığını söyledi. Olayda "dört Amerikan askerinin öldüğü, beşinin de yaralandığı" yönündeki haberleri "düzelten" Zebari, ölen ABD askeri bulunmadığını ancak iki ya da üçünün yaralandığını belirtti. 
     Yaralılar arasında, IKDP lideri Mesud Barzani’nin kardeşi Vecih Barzani de bulunuyor. "KDP özel kuvvetleri"nin başkanı olan Vecih Barzani’nin durumunun ağır olduğu ve bir Amerikan helikopteriyle Almanya’daki bir hastaneye nakledildiği bildirildi. Başka bir Kürt güvenlik kaynağı da aynı saldırıda Mesud Barzani’nin 22 yaşındaki oğlu Mansur’un hafif yaralandığını duyurdu. 
     
     BURASI CEHENNEM GİBİ’ 
     Zebari, olayın "Irak ateşi altında kalan Amerikan özel güçlerinin yakın hava desteği istemesinin ardından meydana geldiğini ancak destek için gelen uçağın kendi konvoylarını bombaladığını" söyledi. 
     Saldırı sırasında konvoyda olan ve saldırıyı bir şarapnel yarasıyla atlatan BBC muhabiri John Simpson, olayın hemen ardından merkezini arayarak gelişmeleri sıcağı sıcağına aktardı. Simpson, "Bir Amerikan uçağı, hemen arkamıza bomba bıraktı. Bizden 3 metre uzağa düşerken gördüm" dedi. Konvoyda bulunan 8 ila 10 araçtan ikisinin ABD özel timini taşıdığını belirten Simpson, "Burası cehennem gibi. Tüm araçlar yanıyor. Çevremde yanan cesetler ve ceset parçaları var. Amerikalılar konvoyu gördü ve vurdu. Kendi insanlarını vurdular, kendi kalelerine gol attılar" dedi. Simpson gelişmeleri şöyle aktardı "Çevremde 10 - 12 ceset var. Kaç Amerikalının öldüğünü bilmiyorum. Bazı araçların içinde cephane vardı, onlar da havaya uçtu. Şu anda kulağımdan kan geliyor. Çevreme bakıyorum, cesetler var ve manzara hiç de hoş değil." 
     

</TEXT>
</DOC>
