<DOC>
<DOCNO> 103400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo17.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, Simao için Fenerbahçe ile görüşecek... 
</HEADLINE>
<TEXT>

     Ankaragücü Kulübü Başkanı Cemal Aydın, Fenerbahçe'nin Brezilyalı futbolcusu Simao'nun transferi için sarı-lacivertli kulübün başkanı Aziz Yıldırım ile bugün biraraya geleceğini söyledi. 
     Birinci Süper Futbol Ligi Kulüpler Birliği Vakfı ile Futbol Federasyonu yöneticileri arasındaki toplantı sonrası açıklamalarda bulunan Cemal Aydın, Simao ile Fenerbahçe'den önce ilgilendiklerini, ancak yüksek maliyeti nedeniyle bu transferi gerçekleştiremediklerini belirterek, ''Simao ile ilgili çalışmalarımız vardı. Brezilyalı futbolcuyu Fenerbahçe'den önce düşünmüştük. Ancak rakam yüksekti ve alamadık. Şu an Simao'nun Fenerbahçe ile sorunları var. Biz de bu konuyu Fenerbahçe Kulübü Başkanı Aziz Yıldırım'a aktardık'' dedi. 
     Aziz Yıldırım'ın Simao ile görüştüğünü ve kendilerine ilettiğini belirten Aydın, ''Yıldırım bize Fenerbahçe'nin bu futbolcuyla sorununun kalmadığını söyledi. Biz de bu konuyu görüşmek üzere başkan Yıldırım ile bugün biraraya geleceğiz. Bu konunun da istediğimiz gibi çözümleneceğini düşünüyoruz'' diye konuştu. 
     





</TEXT>
</DOC>
