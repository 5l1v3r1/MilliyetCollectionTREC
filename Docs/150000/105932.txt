<DOC>
<DOCNO> 105932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sonspo11.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, taraftarını maça çağırdı... 
</HEADLINE>
<TEXT>

     Trabzonspor, Gençlerbirliği ile yapacağı lig maçının hazırlıklarını sürdürüyor. 
     Kulüp asbaşkanı Ömer Gürsoy, bordo-mavili kulübün yönetim kurulunun gündeminde bir kaptanlık sorunu olmadığını belirterek, ''Trabzonspor yönetiminin sorunu başarıyı istikrarlı bir hale getirmektir'' dedi. 
     Trabzonspor'un her ayağa kalkışında birtakım sorunların gündeme getirildiğini ifade eden Gürsoy, ''Biz, Adanaspor galibiyetiyle lige yeniden bir başlangıç yaptık. Şu anda bu çıkışımızı sürdürmek istiyoruz. Yönetim olarak başarıyı istikrarlı bir hale getirip camiayı mutlu kılmak amacındayız'' diye konuştu. 
     Gürsoy, Gençlerbirliği ile sahalarında yapacakları karşılaşmanın zorlu geçeceğini bildiklerini de ifade ederek, şunları söyledi 
     ''Takımımız kendi sahasında ligin en flaş ismini yenebilme adına elinden gelen çabayı sarfedecektir. Adanaspor galibiyetinin moraliyle iyi bir sonuçla sahadan ayrılacağımıza inanıyoruz. Taraftarlarımızı da bu karşılaşmada yanımızda görmek istiyoruz.'' 
     





</TEXT>
</DOC>
