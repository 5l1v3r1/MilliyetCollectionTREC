<DOC>
<DOCNO> 130718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sondun04.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pete Townshend, kefaletle serbest bırakıldı 
</HEADLINE>
<TEXT>

     İngiliz rock topluluğu The Who'nun gitaristi Pete Townshend, çocuk pornosu ile ilgili soruşturmada gözaltına alınmasının ardından dün gece yarısından sonra kefaletle serbest bırakıldı. 
     Townshend'in avukatı John Cohen yaptığı açıklamada, ''Müvekkilim polis tarafından sorgulandı, ancak suçlanmadı ve ileriki bir tarihte sorulara cevap vermek üzere kefaletle serbest bıkarıldı'' ifadesini kullandı. 
     Sorgusu 80 dakika süren müvekkilinin dinlenmeye çekildiğini belirten avukat Cohen, ''Kendisi yorgun, ancak gayet iyi'' dedi. 
     Londra Polisi Townshend'in ''ahlaka aykırı çocuk fotoğrafları üretmek ve bulundurmak ve dağıtımını teşvik etmek şüphesiyle'' gözaltına alındığını açıklamıştı. 57 yaşındaki Townshend, İngiliz gazetelerinin ünlü bir rock yıldızının internetten çocuk pornosu kaydettiğini yazmasının ardından, geçen cumartesi yaptığı açıklamada, çocuk pornosu içeren bir internet sitesini kullandığını kabul etmiş, ancak siteyi, çocukluğunda uğradığı cinsel tacizle ilgili otobiyografisini yazarken araştırma amacıyla ziyaret ettiğini ileri sürmüştü. 
     





</TEXT>
</DOC>
