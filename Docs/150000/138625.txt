<DOC>
<DOCNO> 138625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/ekonomi/aeko.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’da yoğun gündem 
</HEADLINE>
<TEXT>
IMF tamam gibi, bütçe Meclis yolunda 
ABD’yle anlaşmaya yaklaştıkça IMF ile olan görüşmeler de olumlu şekilleniyor. 2003 bütçesi prensipte tamamlanırken bugün Maliye Bakanı’nın açıklama yapması bekleniyor 
     ANKARA Milliyet 

     ABD’yle Irak Savaşı üzerine yapılan ekonomik, siyasi ve askeri görüşmelerde ilerleme sağlandıkça IMF ile de kasım ayından bu yana bitmeyen dördüncü gözden geçirmede giderek sona yaklaşılıyor. 
     Gözden geçirmenin en önemli ayağı olan 2003 bütçesi prensipte tamamlanırken, Maliye Bakanı Kemal Unakıtan’ın bugün yapılacak olağanüstü Bakanlar Kurulu’nun ardından bir basın toplantısı düzenleyerek 146 katrilyon liraya bağlanan bütçeyi açıklaması bekleniyor. 
     Devlet Bakanı Ali Babacan’ın başkanlığında cumartesi günü Hazine, Maliye, DPT ve Merkez Bankası bürokratları ile Juha Kahkonen başkanlığındaki IMF Heyeti arasında yapılan yaklaşık altı saat süren toplantı sonucunda bütçe üzerinde görüşbirliğine varıldı. Ancak, görüşmelere katılan yetkililer "IMF ile henüz el sıkışılmadı. Faiz dışı fazlanın tutması için alınacak tedbirlerden bazıları siyasi karar gerektiriyor. Bu yüzden bütçenin ele alınacağı Bakanlar Kurulu’ndan çıkacak sonucu görmek istiyorlar" yorumunu yaptı. 
     
     Bütçe küçüldü 
     Bütçe, ocak ayında bu yana ekonomi yönetiminin kendi içinde yaptığı toplantılarda ve IMF uzmanları ile yapılan toplantılar sonucunda giderek küçüldü. Ocak ayında yapılan 4. Ortak Toplantı da 150.9 katrilyon lira olarak öngörülen bütçe süreç içerisinde önce 148.6 katrilyon liraya son olarak da 146 katrilyon liraya çekildi. Bütçe açığı ise 45.8 katrilyon şeklinde tahmin edildi. 
     2003 Bütçesi’ne göre bu yıl yaklaşık 84 katrilyon lira vergi toplanacak. Geçtiğimiz haftaya kadar 82.7 katrilyon lira vergi toplanması öngörülürken, rakamın şişmesi hükümetin Vergi Barışı’ndan toplanacak yaklaşık 2 katrilyonda ısrar etmesinden kaynaklanıyor. IMF’nin 2 katrilyonun yüksek bir tahmin olduğu görüşünün ise devam ettiği belirtiliyor. 
     Vergi Barışı’nın sonuçları mart ayında alınacağı ve bütçe nisan ayında yürürlüğe gireceği için bu kalemden elde edilecek gelir tahmininin çıkacak sonuçlara mart ayı içinde revize edileceği ifade ediliyor. Vergi dahil bütçe gelirlerinin toplamı ise 101.1 katrilyon lira olarak öngörülüyor. 
     
     Yatırıma 9 katrilyon 
     Bütçede yatırımlara 9.07 katrilyon lira kaynak ayrıldı. Yatırım tutarlarının toplamı 5 katrilyon lira olan 600 proje ise iptal edildi. 600 projenin listesinin gizli bir YPK kararı ile onaylandığı belirtilirken, bunların büyük çoğunluğunun ihalesine hiç çıkılmamış ve bugüne kadar sembolik tutarlarda ödenek ayrılmış projeler olduğu ifade edildi. DPT, yatırım vizeleri işlemlerini 19 Şubat akşamı tamamladı. 
     
     146 katrilyon liralık bütçe 

</TEXT>
</DOC>
