<DOC>
<DOCNO> 139740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo36.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da "seferberlik" ilan edildi... 
</HEADLINE>
<TEXT>

     Bursaspor'da, yarın yapılacak İstanbulspor maçı öncesi adeta ''seferberlik'' ilan edildi. 
     Bursaspor Kulübü Teknik Asbaşkanı Nurettin Karayaka, yaptığı açıklamada, yeşil-beyazlı takım için büyük önem taşıyan İstanbulspor kaşılaşması öncesinde tüm kentte ''seferberlik'' ilan ettiklerini söyledi. 
     Karşılaşmayı 10 yaşına kadar olan çocuklar ile bayanların ücretsiz izleyebileceklerini belirten Karayaka, ''Bu önemli maç öncesi kentte gözle görülür bir canlılık var. Taraftarlarımız takımlarına sahip çıkıyorlar. Çocukların ve bayanların ücretsiz izleyebileceği karşılaşmaya tüm taraftarlarımızı bekliyoruz'' dedi. 
     Bursaspor'un bu zorlu virajı yönetici, taraftar ve futbolcu elbirliğiyle geçeceğine inandığını kaydeden Karayaka, '' Yöneticiler ve taraftarlar üzerlerine düşeni yapmaya hazırlar. Sıra oyuncularımızda. Bursasporumuz bir tane. Başka Bursaspor yok. İstanbulspor maçını mutlaka kazanmalıyız. Başka bir sonuç düşünmüyoruz '' diye konuştu. 
     Karayaka, zorlu maç öncesi yöneticilerden Mustafa Kırcı ile birlikte taraftar derneklerinin başkanlarıyla biraraya geldiklerini ve karşılıklı görüş alışverişinde bulunduklarını da sözlerine ekledi. 
     





</TEXT>
</DOC>
