<DOC>
<DOCNO> 120952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo06.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Kerem Tunçeri milli takım kadrosundan çıkartıldı... 
</HEADLINE>
<TEXT>

     A Milli Basketbol Takımı'nın 30. Avrupa Basketbol Şampiyonası Eleme Grubu'nda İsviçre ile yaptığı maçta sakatlanan Kerem Tunçeri, milli takım kadrosundan çıkartıldı. 
     Karşılaşmadan sonra hemen hastaneye kaldırılıp röntgen filmleri çekilen milli oyuncunun en az 10 gün dinlenmeye ihtiyacı olduğu açıklandı. Milli Takım doktoru Prof.Dr. Burhan Uslu, Kerem'in filmlerinde kırığa rastlanmadığını belirterek, ''Ancak kuyruk sokumundaki kemiklerde zedelenme var. Bu da kırık kadar şiddetli ağrılara neden oluyor. En az 10 gün dinlemeye ihtiyacı var'' diye konuştu. 
     Uslu, daha önce Kerem'i kadrodan çıkartsalar da moral açısından Ukrayna'ya götürmeyi düşündüklerini, ancak bu oyuncunun seyahat edecek durumunun da bulunmadığını, İstanbul'da kalıp tedavisini sürdüreceğini kaydetti. 
     
     KEREM ''AĞRILARIMDAN DOLAYI 2 GÜNDÜR UYUYAMIYORUM'' 
     Kerem Tunçeri, sakatlığı nedeniyle kadrodan çıkartıldığı için çok üzüldüğünü ifade ederek, ''İki gündür ağrılarımdan dolayı uyuyamayorum. Ukrayna maçında oynamayı çok istiyordum ama olmadı'' dedi. 
     Kerem, sakatlandığı pozisyon için herkesin ''Maçı kazanmıştık bu harekete gerek yoktu'' dediğini vurgulayarak, ''Ben çok hırslı bir oyuncuyum topu sahada tutmak için elimden geleni yapıyorum. O pozisyonda sakatlanabileceğimi kimse bilemezdi, öyle olmasını istemezdim'' şeklinde konuştu. 
     Ukrayna maçında kendisinin yerine oynayacak arkadaşlarının yokluğunu aratmayacağını kaydeden Kerem, ''Ukrayna maçını kazanmamız lazım. Bizim amacımız kalan üç maçımızı da galip bitirmek. Özellikle deplasmanda çok farklı yenildiğimiz Litvanya'dan burada rövanşı almak istiyoruz'' dedi. 
     Bu arada, Kerem'in yerine kadroya B Milli Takımı'nda yer alan Efes Pilsenli Ender Aslan'ın alınabileceği öğrenildi. 
     





</TEXT>
</DOC>
