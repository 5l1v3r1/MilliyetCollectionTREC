<DOC>
<DOCNO> 146731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun09.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ''Son 24 saatte en az 60 ABD ve İngiliz askeri öldürüldü'' 
</HEADLINE>
<TEXT>

     Irak'ın güneyindeki Nasıriye kentinde, Irak askerleriyle ittifak güçleri arasındaki şiddetli çatışmaların devam ettiği bildirildi. 
     Irak ordusundan yapılan açıklamada, Irak askerlerinin düşman kuvvetlerine ağır kayıplar verdirdikleri belirtildi. 
     Açıklamada, son 24 saat içinde Irak'ta meydana gelen çatışmalarda 60 Amerikan ve İngiliz askerinin öldüğü, 35 askeri aracın tahrip edildiği ve 5 savaş uçağının düşürüldüğü bildirildi. 
     Açıklamada, başkent Bağdat'ın 375 kilometre güneydoğusunda bulunan Nasıriye'deki çatışmalarda Cumhuriyet Ordusu, düzenli ordu birlikleri, Arap gönüllüler, sıradan insanlar ve Baas Partisi milislerinin yer aldığı kaydedildi. 
     Bu arada, Irak ordu sözcüsü, Devlet Başkanı Saddam Hüseyin'in Nasıriye'deki çatışmalar sırasında hayatını kaybeden 11. Tugay askerlerinin ailelerine 650'şer dolar tutarında tazminat verdiğini söyledi. 
     Sözcü, Saddam Hüseyin'in bazı Iraklı komutanlara ve cephede ölen bazı askerlere gıyabında madalya verdiğini de ifade etti. 
     
     Ağır kayıplar... 

     Irak silahlı kuvvetleri, Amerikan ve İngiliz güçlerine Basra ve Necef'te ağır kayıplar verdirdiğini iddia etti. 
     Irak televizyonunda konuşan bir askeri sözcü, Amerikan ve İngiliz askerlerinin, Basra'nın güneyindeki Ebul Hasib'de ağır kayıplar verdiğini, cesetlerin halen çatışma alanında olduğunu ileri sürdü. 
     Sözcü, Fedaiyin ve iktidardaki Baas partisi milislerinin, saldırganları püskürterek geri çekilmeye zorladığını öne sürdü. 
     Bir İngiliz askeri sözcüsü, dün gece bir İngiliz askerinin öldürüldüğünü söylemiş, ancak yer belirtmemişti. Ancak İngiliz güçlerinin çoğu Basra çevresindeki operasyonlarda yer alıyor. 
     Bu arada bir başka Iraklı sözcü, Fedaiyin milislerinin Necef'in dış kesimlerinde ABD komutanlığındaki güçlere karşılık vererek, 7 tank ve bazı araçları imha ettiğini, tank ve araçlarda bulunan askerleri öldürdüğünü söyledi. 
     Amerikalı yetkililer, askerlerinin, Bağdat'ın 160 kilometre güneyindeki Necef civarında savaştığını bildirmişti. 
     





</TEXT>
</DOC>
