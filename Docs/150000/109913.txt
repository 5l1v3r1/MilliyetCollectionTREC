<DOC>
<DOCNO> 109913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sonspo09.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuper ''Ronaldo oynamadığı için öyle konuşuyor" 
</HEADLINE>
<TEXT>

     FC İnter Teknik Direktörü Hector Cuper, eski futbolcusu Ronaldo'nun kendisini suçlayan açıklamalarına, ''Oynamadığı için öyle konuşuyor'' yanıtını verdi. 
     İnter'den ayrıldığından bu yana sürekli Cuper'i suçlayan Ronaldo, son olarak La Gazzetta dello Sport'ta yer alan demecinde, ''İnter'in yüzde 60'ı, belki de fazlası Cuper'e karşı. Onunla kariyerim tehlikeye girdi. İnter ve taraftarların iyiliği için umarım ki Cuper uzun kalmaz'' demişti. 
     Brezilyalı futbolcunun bu şekilde konuşmasının nedenini, ''Çünkü 3 aydır 1 maç oynamıyor. Esas problemlerinden ve kendinden konuşulmasını önlemek için polemikler yaratma ihtiyacı duyuyor'' diye gösteren Cuper, ''Size soruyorum, başka türlü neden hep aynı suçlamaları tekrarlayıp durabilir'' dedi. 
     Arjantinli teknik adam, kendisine yöneltilen, ''kariyerimi tehlikeye attı'' suçlamasına da ''Sadece bir deli, bir futbolcuya zarar vermeyi düşünebilir. Ronaldo'ya Dünya Kupası'nı oynadığını hatırlatırım. Belki de dediği gibi İnter'de kötü muamele görmedi '' açıklamasını getirdi. 
     Ligde 2 maçta 2 galibiyet almış olmalarını örnek veren Cuper, ''Eğer takımın yüzde 60'ı bana karşıyken böyleyse, kim bilir yüzde 100'ü benim yanımda olursa neler yapabiliriz'' diye konuştu. 
     İnter Kulübü Başkanı Massimo Moratti de Ronaldo'nun sözlerine yanıt olarak, ''Onun kabalık düzeyinde değiliz. O her zaman teknik direktörlerden şikayetçiydi. Umarım ki İnter'i iyi bir deneyim olarak hatırlar, benim onu İnter'deyken hatırlayacağım gibi'' dedi. 
     Öte yandan İtalyan basını, açıklamalarından dolayı Brezilyalı futbolcuya tepki göstererek, ''Ronaldo çok gülünçsün'' şeklinde başlıklar kullandı. 
     





</TEXT>
</DOC>
