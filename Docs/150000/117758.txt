<DOC>
<DOCNO> 117758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sondun14.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, Gülay Aslıtürk'ü iade etmiyor... 
</HEADLINE>
<TEXT>

     İngiltere Yüksek Mahkemesi, Türkiye'nin Adalet Bakanlığı aracılığıyla eski Şişli Belediye Başkanı Gülay Çokay'ın iadesine ilişkin yaptığı başvuruyu reddetti. 
     Yüksek mahkeme, 21 Aralık 2001 günü Bow Street Sulh Hukuk Hakimliği'nce iadesine karar verilen Çokay'ın savunmasına temel aldığı ''hakkındaki suçlamaların ardında politik mülahazaların bulunduğu'' iddiasını kabul etti. 
     Yüksek Mahkeme hakimi, kararında, Çokay'ın mahkemeye pek çok belge sunduğunu hatırlatarak, ''İade talebinin temelden yoksun olduğunu düşündüm. Çünkü Türkiye'deki Avukatı Yağız Dağlı'nın bir önceki mahkeme aşamasında verdiği ifadeyi doğru buldum'' dedi. 
     Hakim ayrıca, bir parti içindeki belli anlaşmazlık ya da çekişmelerin de ideolojik fikir ayrılıkları gibi ''politik mülahaza'' kapsamında algılanabileceğini vurguladı. 
     Çokay davası, aslında bugünkü karara göre, bu aşamada son buluyor. Zira Yüksek Mahkeme, kendi hakiminin verdiği kararın temyizini olanıksız kılıyor. Ancak Türkiye'yi temsil eden Kraliyet Başsavclığı'nın, temyiz hakkı kazanabilmek için Lordlar Kamarası'na dilekçe verebileceği belirtiliyor. 
     
</TEXT>
</DOC>
