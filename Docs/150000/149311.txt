<DOC>
<DOCNO> 149311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun17.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri uyarıldı "Fazla bayrak göstermeyin" 
</HEADLINE>
<TEXT>

     Irak'taki ABD askerleri, ortalıkta fazla Amerikan bayrağı açmamaları için uyarıldı. 
     Arap dünyasında istilacı Amerikan ordusuna karşı duyguların çok hassas olduğunu hatırlatan Amerikalı komutanlar, kırmızı-beyaz 13 yatay çizgi ve lacivert zemin üzerine 50 eyaleti simgeleyen yıldızlardan oluşan ulusal bayrağın, ''ne denli sevilirse sevilsin'', Irak halkı ve Arap ülkelerinin duyguları dikkate alınarak kılıflarında saklı tutulmasını istedi. 
     Ümmü Kasr'a çekilen Amerikan bayrağı ve Irak lideri Saddam Hüseyin'in Bağdat'ta Firdevs Cennet Bahçesi Meydanı'ndaki heykelinin yıkılışının birçok Arap halkını rencide ettiği hatırlatıldı. 
     Amerikan askerlerine, vatan hasreti ne denli kuvvetli olursa olsun bayrakları araçlarında, çantalarında veya göğüslerinde üniformanın altında taşımaları salık verildi. 
     Irak'ta Amerikan askerlerinin Bağdat'ı ele geçirdiği çarşamba gününden sonra yer yer meydana gelen direnişlerin bu sabah itibariyle ''söndüğü'' görülüyor. Amerikan askerlerine, ''her Irak bayrağını indirmeme'' tavsiyesinde de bulunuldu, bayrak indirmenin ''nerede gizlendiği halen bilinmeyen Irak Devlet Başkanı Saddam Hüseyin'e güç kazandırabileceği'' belirtildi. 
     Amerikan birlikleri, bu sabah Bağdat'ta Mansur bölgesinde Zavra bahçelerine de girerek denetimi sağladı. 
     





</TEXT>
</DOC>
