<DOC>
<DOCNO> 111860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo20.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Diyarbakırspor maçı hazırlıkları... 
</HEADLINE>
<TEXT>

     Birinci Süper Futbol Ligi'nin 8. haftasında Elazığspor deplasmanından 0-0'lık beraberlikle dönen Galatasaray, iki günlük iznin ardından Diyarbakırspor maçının hazırlıklarına 10 eksikle başladı. 
     Teknik direktör Fatih Terim yönetiminde, Florya Metin Oktay Tesisleri'nde gerçekleştirilen ve yaklaşık 1,5 saatlik antrenmanda futbolcular, uzun süreli koşunun ardından yarı sahada çift kale maç yaptı. 
     Antrenmana, A Milli Futbol Takımı kampında bulunan Ergün, Hasan, Arif, Bülent, Cihan, Emre, Hakan ve Ümit Davala'nın yanı sıra Bosna Hersek Milli Takımı kampına katılan Baliç ve sakatlığı süren Senegalli Sarr katılmadı. 
     Koşunun ardından, hafif ağrıları bulunan Batista, Suat ve Mondragon da çalışmayı bırakırken, çift kale maçta karnına sert bir top gelen kaleci Kerem, kısa süreli sakatlık geçirdi. 
     Bu arada, lige verilen ara nedeniyle Yunanistan'ın Panathinaikos takımıyla deplasmanda maç yapmayı planlayan sarı-kırmızılılar, bu ekibin UEFA Kupası 2. turunda Fenerbahçe'yle eşleşmesi üzerine bu düşünceden vazgeçti. 
     Galatasaray, Diyarbakırspor maçının hazırlıklarını yarın yapacağı çift antrenmanla sürdürecek. 
     





</TEXT>
</DOC>
