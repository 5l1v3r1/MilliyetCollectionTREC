<DOC>
<DOCNO> 131717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/dunya/adun.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada barış zinciri 
</HEADLINE>
<TEXT>

San Francisco’dan Tokyo’ya dünyanın dört bir yanında düzenlenen savaş karşıtı gösterilerde yüzbinlerce kişi ABD’nin Irak politikasını lanetledi 
     DIŞ HABERLER SERVİSİ 

     Şimdiye kadar gelişmeleri sessiz bir şekilde izleyen sıradan insanlar, ABD’nin olası Irak harek tına yönelik tepkilerini dile getirmek üzere dün sokağa döküldü. Türkiye dahil, dünyanın dört bir yanında, Tokyo’dan San Francisco’ya kadar 32 ülkede düzenlenen savaş karşıtı protesto gösterilerinde, Washington’a, "Dünya kamuoyu güçlerinin savaş isteyen mihrakların karşısında mevzilendiği" mesajı verildi. 
     Vietnam Savaşı’ndan bu yana ABD’ye karşı en büyük ve en yaygın protestonun sergilendiği gösteriler, ABD’nin iki büyük kenti Washington ve San Francisco’dan başka Avrupa’dan Avustralya’ya ve Arjantin’e kadar pek çok kentte onbinlerce barış taraftarını sokağa taşıdı. 
     
     Bugün de sürecek 
     Birbiriyle koordineli bir şekilde düzenlenen ve bugün de devam edecek olan gösterilerin Washington’daki ayağına çevre eyaletlerden otobüslerle gelenlerin yanı sıra pek çok ünlü de katıldı. Vietnam Savaşı’nı eleştiren "Doğum Günü 4 Temmuz" adlı filmin kitabının yazan Ron Koviç, ABD eski Adalet Bakanı Ramsey Clark ve Hollywood yıldızı Jessica Lange, ABD Başkanı George W. Bush’u eleştiren konuşmalar yaptılar. Benzer bir protesto da San Francisco’da yapıldı. 
     Tokyo’daki protestoda yaklaşık 10 bin kişi Irak’a saldırılmamasını istedi. Avrupa’da ise, Belçika, İngiltere, Fransa, Almanya, İtalya, Avusturya, İrlanda ve İspanya protestolara ev sahipliği yaptı. Göstericiler, "ABD’nin dünya çapında en büyük barış hareketiyle karşı karşıya bulunduğunu" savundular. 
     Barış sloganları, Meksika, Arjantin ve Mısır’daki gösterilerde de yankılandı. Olaysız gösterilerde Bush, Hitler’e benzetildi. 
     
Bush İşte demokrasi      ABD Başkanı George w. Bush’un, ülkesinde yapılan savaş karşıtı gösterilerin, ABD’deki güçlü demokrasinin bir göstergesi olduğu görüşünü taşıdığı bildirildi. 
     Bush’un sözcüsü Ari Fleischer, "Başkan Bush, bu gösterilerin ülkedeki güçlü demokrasinin bir göstergesi olduğu düşüncesinde. ABD’de, Irak’ın tersine insanlar gösteri yapma ve düşüncelerini ifade etmekte özgürdürler. Bu, ABD’de eskiden beri varolan bir gelenek ve Başkan bunu çok iyi anlıyor. Bu olay demokrasimizin gücüdür. Birçok Amerikalının Bush’u desteklediğini düşünüyorum" dedi. 



 DÜNYA 












</TEXT>
</DOC>
