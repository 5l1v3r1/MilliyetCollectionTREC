<DOC>
<DOCNO> 141918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/siyaset/siy01.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, yeni takvim sundu 
</HEADLINE>
<TEXT>

Denktaş ve Popodopulos’u ikna edemeyen BM Genel Sekreteri, Lahey’de taraflardan barış planını 28 Mart’a kadar görüşmeye devam etmelerini istedi 
     YORGO KIRBAKİ Atina 

     BM Genel Sekreteri Kofi Annan, taraflara sunduğu üçüncü ve son Kıbrıs planının 30 Mart’ta referanduma sunulması için ne KKTC Cumhurbaşkanı Rauf Denktaş ne de Rum Yönetimi lideri Tasos Papadopulos’u ikna edebildi. 
     Edinilen bilgilere göre Annan, planın daha önceki BM önerileri gibi tarihin tozlu raflarına kaldırılmaması amacıyla son çareyi dün akşam çözüm için öngördüğü tarihleri ertelemekte buldu. Annan’ın, Lahey Uluslararası Adalet Divanı binasındaki görüşmelerin akşamki bölümünde, taraflara, yeni bir takvim önerdiği bildirildi. 
     
     Garantörlere 3 hafta süre 
     Bu takvime göre, KKTC ve Kıbrıs Rum Kesimi, 28 Mart’a kadar barış planını müzakere etmeye devam edecek. Garantör ülke sıfatıyla Türkiye, Yunanistan ve İngiltere’ye de 31 Mart’a kadar plan üzerinde anlaşmaya varmaları için süre tanınıyor. 6 Nisan’da da Kıbrıs’taki Türk ve Rum taraflarının müzakere edilen barış planını kamuoyuna sunmaları isteniyor. İki liderden yeni tarihler hakkındaki yanıtlarını Lahey’den ayrılmadan önce vermeleri talep ediliyor. 
     Lahey’deki çetin müzakereler, dün saat 10.00’da başladı. Annan, önce Papadopulos, sonra da Denktaş ile görüştü. İki lider de 30 Mart’a kadar referandum yapılmasına sıcak bakmadıklarını belirterek, her biri plan üzerinde yapılmasını istediği değişiklikleri sıraladı. Denktaş ve Papadopulos, ardından kurmaylarıyla görüştü. Daha sonra iki lider Annan’la bir araya geldi. Dünkü son görüşme saat 23.00’te başladı. Görüşmeler sırasında, Türk ve Yunan taraflarının, Annan’ın yeni takvim önerisiyle ilgili olarak Ankara ve Atina’dan yanıt bekledikleri öğrenildi. 
     
ABD’den son plana destek      ABD Temsilciler Meclisi Dış ilişkiler Komitesi’nin Avrupa Alt Komitesi lideri, Cumhuriyetçi Parti Nebraska milletvekili Doug Bereuter, Kıbrıs’la ilgili bir tasarıyı Temsilciler Meclisi’ne sundu. Bereuter tasarıda, Annan’ın planına destek veriyor ve Kıbrıslı Türk ve Rum liderleri, adanın geleceğini belirlemek için referanduma davet ediyor. Bereuter, aynı zamanda Temsilciler Meclisi’ndeki Türk dostluk grubunun üyesi. 
     
     



 SİYASET 














</TEXT>
</DOC>
