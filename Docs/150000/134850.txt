<DOC>
<DOCNO> 134850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo23.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta İbrahim'in MR'ı çekildi... 
</HEADLINE>
<TEXT>

     Fenerbahçe ile Beşiktaş arasında oynanan derbi maçın en çok konuşulan kırmızı kart pozisyonunda sağ diz ve sırtına darbe alan Beşiktaşlı futbolcu İbrahim Üzülmez'in bugün MR'ı çekildi. 
     Beşiktaş İletişim Komitesi Başkanı Mete Düren, çekilen MR sonucunda İbrahim'in sağ diz iç kısmında krampon darbesine bağlı zedelenme bulunduğu ve bu zedelenmenin kemik zarına kadar indiğinin belirlendiğini söyledi. 
     Maç sırasında İbrahim'in ağrı duymadığını, ancak karşılaşma sonrası ağrılarının oluştuğunu belirten Düren, ''İbrahim'in tedavisine hemen başladık. Kocaelispor maçına yetiştirmek için elimizden geleni yapacağız'' dedi. 
     Kırmızı kart pozisyonunun tartışıldığını hatırlatan Düren, ''Mesele sadece televizyon görüntüleri ile kısıtlı değil. Çekilen MR'da da kemik zarına kadar inen zedelenme görünüyor. Sırtında ise önemli bir sakatlığı yok, sadece krampon izleri var'' diye konuştu. 
     
     ''ALİ AYDIN BAŞARILIYDI'' 

     Derbi maçın hakemi Ali Aydın'ın başarılı bir yönetim gösterdiğini vurgulayan Mete Düren, hakem hakkında yapılan eleştirilerin gerçekçi olmadığını savundu. 
     Düren, Aydın'ın çok sayıda gösterdiği kartlar nedeniyle eleştirildiğini vurgulayarak, şunları söyledi 
     ''Sahanın zor şartları altında gösterilen kartlar, futbolcuları daha kontrollü oynamaya teşvik eden bir yöntemdir. Bence derbinin sakatsız atlatılmasının tek nedeni Ali Aydın'ın zamanında göstermiş olduğu kartlardır. Bu kartların caydırıcı etkisi olmasa, sahanın elverişsizliği ve tansiyonun yüksek oluşu nedeniyle üzücü sakatlıklar yaşanabilirdi.'' 
     
     SCALA DAVASI YARIN 

     Öte yandan, Beşiktaş'ın eski teknik direktörü Nevio Scala aleyhine açtığı dava, yarın İstanbul Adliyesi'nin Sirkeci'deki ek binasında görülecek. 
     Beşiktaş İletişim Komitesi Başkanı Mete Düren, Menajer Sinan Engin ve takım kaptanı Tayfur Havutçu yarın saat 11.30'da görülecek davada tanık olarak dinlenecek. 

     
</TEXT>
</DOC>
