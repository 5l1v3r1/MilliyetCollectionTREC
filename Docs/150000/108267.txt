<DOC>
<DOCNO> 108267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/soneko12.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Finans Kurumlarında güvence fonları düzenlendi... 
</HEADLINE>
<TEXT>

     Özel Finans Kurumları Özel Cari ve Katılma Hesapları Güvence Fonu Yönetmeliği, Özel Finans Kurumları Birliği tarafından yönetilecek ve temsil olunacak. 
     Özel Finans Kurumları Birliği'nin konuya ilişkin yönetmeliği ile özel finans kurumlarında gerçek kişiler adına açılan özel cari hesaplarda ve katılma hesaplarında toplanan fonların güvence altına alınması için oluşturulan ''Güvence Fonu''nun yönetimi, işleyişi, denetimi ve güvencenin esasları düzenlendi. 
     Yönetmeliğe göre, Fon Birlik tarafından yönetilecek ve temsil olunacak. Fon'a ilişkin her türlü kararlar Birlik Yönetim Kurulu'nca alınacak. 
     Bir özel finans kurumunun sermayesinin yüzde 10 ve daha fazlasına sahip ortakları ile yönetim kurulu başkan ve üyelerinin, genel müdür ve yardımcılarının, kredi açmaya yetkili memurlarının, denetçilerinin ve bunların ana, baba, eş ve çocuklarının o özel finans kurumundaki özel cari hesaplar ve katılma hesaplarında bulunan tasarrufları güvenceye tabi olmayacak. 
     Özel finans kurumları nezdindeki özel cari hesap ve katılma hesaplarına ait tutarları, sigorta ettirmek zorunda olacak. 
     Özel finans kurumlarında yurtdışı şubelerinde açılanlar hariç , gerçek kişiler adına TL veya döviz üzerinden açılan özel cari hesaplarda ve katılma hesaplarının anapara ve kar payları toplamının 50 milyar liraya kadar olan kısmı güvence kapsamında olacak. 
     
     GÜVENCE PRİMLERİ 
     Fon'un güvence primleri, özel finans kurumlarının Mart, Haziran, Eylül ve Aralık ayları sonu itibariyle düzenledikleri mali tablolar esas alınarak hesaplanacak. Fon'a ödenecek güvence primlerinin katılma hesaplarına isabet eden kısmı, kar ve zarara katılma oranlarında söz konusu hesaplara yansıtılacak. 
     Fon mevcudu, Birlik Yönetim Kurulu tarafından özel finans kurumları, yurt içi ve yurt dışı bankalar veya diğer mali kurumlar nezdinde TL veya yabancı para cinsinden açılacak hesaplarda tutulmak, kamu menkul kıymetleri satın alınmak, özel finans kurumlarının çalışma esaslarına uygun diğer likit kıymetlere ve alanlara yatırmak suretiyle değerlendirilecek. 
     Faaliyet izni kaldırılan bir özel finans kurumundaki, özel cari hesaplar ve katılma hesaplarındaki tutarların, güvenceye tabi kısmı, Birlik tarafından, o özel finans kurumunun tasfiyesiyle görevlendirilen Tasfiye Kurulu'nun onayıyla doğrudan veya Tasfiye Kurulu'nca ilan edilecek bir özel finans kurumu aracılığı ile Fon mevcudundan ödenecek. 
     Bankacılık Düzenleme ve Denetleme Kurumu, Fon üzerinde her türlü denetimi yapmaya yetkili olacak. 
     Yönetmelik, bugünden itibaren yürürlüğe girecek. 
     





</TEXT>
</DOC>
