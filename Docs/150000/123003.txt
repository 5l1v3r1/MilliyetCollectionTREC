<DOC>
<DOCNO> 123003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sonspo02.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'da galibiyet sevinci yaşanıyor... 
</HEADLINE>
<TEXT>

     Avrupa Basketbol Ligleri Birliği ULEB tarafından organize edilen Avrupa Ligi C Grubu'nda Yugoslavya'nın Partizan takımını 84-74 yenen Ülkerspor'da galibiyet sevinci yaşanıyor. 
     Ülkerspor Menajeri Lütfi Arıboğan, Partizan karşısında çok iyi mücadele ettiklerini ve maçı kazandıklarını belirterek, ''Şimdi gelecek hafta CSKA Moskova ile yapacağımız liderlik maçını düşünüyoruz'' dedi. 
     Arıboğan, milli takım maçları arasından sonra ciddi bir maça çıktıklarını vurgulayarak, ''İlk grubu en iyi şekilde bitirmek istiyoruz. Bu bakımdan Partizan'ı yenmemiz gerekiyordu. Milli maçlar arası yüzünden bazı oyuncularımızla bir arada olamadık. Partizan'ı yenerek CSKA Moskova ile liderlik maçı planlıyorduk. Bu planımız da şu aşamada oldu'' diye konuştu. 
     Yabancı oyuncuların performansına da değinen Arıboğan, hem Türk, hem de yabancı oyuncuların takıma büyük katkı yaptığını söyledi. 
     Lütfi Arıboğan, Partizan karşısında ABD'li oyuncu Joseph Blair'in belinden sakatlandığını kaydederek, ''Blair belinden sakat. Bu nedenle yarın TED Kolejliler ile yapacağımız maçta forma giyemeyecek'' dedi. 
     
     ''BİZE AİT HAKKI NASIL SATARLAR '' 
     Menajer Arıboğan, Partizan maçında yaşanan reklam çekişmesinin de talihsiz bir olay olduğunu dile getirdi. 
     Basketbol Federasyonu'nun kendilerinden izin almadan başka bir şirketle reklam anlaşması yaptığını kaydeden Arıboğan, ''Federasyon 'yaptım oldu' anlayışıyla çalışıyor'' şeklinde konuştu. 
     Ev sahibi takım olarak reklam hakkının Ülkerspor'da olduğunu savunan Arıboğan, şöyle konuştu 
     ''Bugüne kadar bütün Avrupa Ligi maçlarında kendi reklamlarımızı kullandık. Ancak Partizan maçı öncesi bizden izin alınmadan federasyon başka bir şirketle anlaşma yapmış. Bizim elemanlarımız bize ait reklamları yapıştırmak isterken de özel güvenlik elemanları bunu engelledi. Onaylamadığımız bir olay. Reklam hakkı bizim, ancak bu gasp edildi. Bize ait bu hakkı nasıl satarlar '' Lütfi Arıboğan, Basketbol Federasyonu'nun daha önce de kendilerinden habersiz naklen gelir hakkını başka kulüplere verdiğini sözlerine ekledi. 
     





</TEXT>
</DOC>
