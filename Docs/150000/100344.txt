<DOC>
<DOCNO> 100344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sonspo03.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci ligin 45 yıllık tarihinden ilginç notlar... 
</HEADLINE>
<TEXT>

     Bu sezon 45 yaşına girecek olan ve adı geçen sezon Birinci Süper Lig olarak değiştirilen Birinci Futbol Ligi'nde, şimdiye kadarki en farklı skorlu galibiyeti Beşiktaş elde etti. 
     Siyah-beyazlılar, 44 sezonu geride kalan ligde, 1989-90 sezonunda İstanbul'da Adana Demirspor'u 10-0 yenerek, tarihsel galibiyete imza attı. 
     Beşiktaş'ın tarihe geçen en farklı skorlu galibiyetiyle birlikte, Birinci Futbol Ligi'nde şimdiye dek 8 ve daha farklı skorlu sonuçlanan toplam 9 maç yapıldı. 
     Bu galibiyetlerden 2'şer tanesinde Beşiktaş ve Galatasaray, diğerlerinde ise Göztepe, Sarıyer, Ankaragücü, Konyaspor ve Bursaspor'un adları bulunuyor. 
     Öte yandan ligde son 5 sezonda yapılan maçların hiçbirinde takımlar birbirlerine 8 ve daha farklı skorlu üstünlük kuramadı. 
     
     TARİHE GEÇEN MAÇ 

     Birinci Futbol Ligi tarihinde şimdiye kadarki en farklı skorlu maç, 15 Ekim 1989 Pazar günü İstanbul'da yapıldı. 
     Ali Sami Yen Stadı'nda, 1989-90 sezonunun 6. hafta maçında Beşiktaş, Gordon Milne yönetiminde, yabancı oyuncularından yoksun olarak çıktığı karşılaşmada, tarihsel bir zafere ulaştı. 
     Siyah-beyazlıların gollerini, bu maç sonrası Beşiktaş taraftarının adlarına beste yaptıkları Ali Gültiken 4 , Feyyaz Uçar 3 ve Metin Tekin 3 attı. 
     Beşiktaş ile Adana Demirspor arasında yapılan maçın tablosu şöyle 
     Hakemler Engin Kurt, Atilla Olkun, Yolcu Yılmaz Beşiktaş Engin Dk. 64 Metin Akçevre , Recep, Gökhan, Ulvi, Kadir, Rıza, Şenol, Zeki, Feyyaz, Metin Tekin, Ali Adana Demirspor Fatih Dk. 46 Haluk , Mehmet, Ümit, Muammer, Cengizhan, Sedat Dk. 46 Çetin , Murat, B.İbrahim, Erol, İsmail, K.İbrahim Goller Dk. 2, 57, 61 ve 82 Ali, Dk. 12, 65 ve 85 Feyyaz, Dk. 24, 43 ve 76 Metin Tekin Seyirci 15 bin 227 Hasılat 207 milyon 740 bin lira 
     
     BEŞİKTAŞ VE GALATASARAY 2'ŞER KEZ 

     Birinci Futbol Ligi'nde şampiyonlukta iddialı 4 büyük takımdan Beşiktaş ve Galatasaray, daha önce 8 ve daha fazla farklı skorlu galibiyete 2'şer kez imza attı. 
     Siyah-beyazlılar, tarihe geçen 1989-90 sezonundaki 10-0'lık Adana Demirspor galibiyetinin yanı sıra, 1959'da düzenlenen ilk sezonda da Hacettepe'yi deplasmanda 9-1 yenme başarısını gösterdi. 
     Galatasaray ise, 1959-60 sezonunda İstanbul'da Altınordu'yu 8-0, 1992-93 sezonunda da deplasmanda Ankaragücü'nü aynı skorla 8-0 yendi. 
     
     FENERBAHÇE VE TRABZONSPOR, 8 FARKA ULAŞAMADI 

     Şampiyonluğun diğer 2 adayı Fenerbahçe ve Trabzonspor ise Birinci Futbol Ligi'nde şimdiye dek 8 farklı galibiyet elde edemedi. 
     Fenerbahçe, ligdeki en farklı skorlu galibiyetlerini 1984-85 ve 1996-97 sezonlarında Denizlispor'u, 1997-98 sezonunda Şekerspor'u aynı skorla 7-0, 1993-94 sezonunda Samsunspor'u, 1994-95 sezonunda da Kayserispor'u aynı sonuçla 8-1 yenerek aldı. 
     Trabzonspor ise 1994-95 sezonunda Adana Demirspor'u 7-0 yenerek, şimdiye kadarki en farklı skorlu galibiyetini tattı. 
     
     ANKARAGÜCÜ'NÜN İLGİNÇ REKORU 

     Ankaragücü, Birinci Futbol Ligi'nde 8 farklı sonuçlanan maçlardan 3'üne imza atarken, aynı zamanda ilginç bir rekorun da sahibi bulunuyor. 
     Başkentin sarı-lacivertli ekibi, aynı sezonda 8 farklı sonuçlarla hem galibiyet, hem de yenilgi alan tek takım olarak da Türk futbol tarihine geçti. 
     Ankaragücü, 1992-93 sezonunda kendi evinde Konyaspor'u 8-0 yenerken, sezonun son maçında, yine kendi evinde bu kez şampiyonluk için gol averajının çok önemli olduğu bir maçta Galatasaray'a 8-0 mağlup oldu. 
     Başkent temsilcisi ayrıca, 1995-96 sezonunda deplasmanda Bursaspor'a 8-0 yitirerek, tarihindeki en farklı skorlu yenilgilerine bir yenisini ekledi. 
     
     EN FARKLI SKORLU MAÇLAR 

     Birinci Futbol Ligi tarihinde şimdiye dek 8 ve daha farklı skor elde edilen maçlar şöyle 
     

Sezon Maç Sonuç 1989-90 Beşiktaş - Adana Demirspor 10 - 0 1959 Hacettepe - Beşiktaş 1 - 9 1967-68 Göztepe - Feriköy 9 - 1 1959-60 Galatasaray - Altınordu 8 - 0 1991-92 Konyaspor - Adana Demirspor 8 - 0 1992-93 Ankaragücü - Konyaspor 8 - 0 1992-93 Ankaragücü - Galatasaray 0 - 8 1995-96 Bursaspor - Ankaragücü 8 - 0 1996-97 Sarıyer - Çanakkale Dardanelspor 8 - 0      
     BMİR MAÇTA EN FAZLA 12 GOL ATILDI 

     Fenerbahçe ile Gaziantepspor arasında 1991-92 sezonunda İstanbul'da yapılan maçı, sarı-lacivertli ekip 8-4 kazanırken, filelere giden toplam 12 gol, Birinci Futbol Ligi'nde şimdiye dek bir maçta atılan en fazla gol olarak tarihe geçti. 
     Ligde geride kalan 44 sezonda, bir maçta 10 ve daha fazla gol atılan maç sayısı 12 olarak gerçekleşti. 
     Bu arada Birinci Futbol Ligi'nde son 4 sezondur bir maçta 10 ve daha fazla gol atılmadı. 
     
     3 PUAN SİSTEMİ ETKİLİ OLDU 

     Lig maçlarında gol sayısının artmasında Birinci Futbol Ligi'nde 3 puan sistemine geçilmesinin rolü büyük oldu. 
     Ligde 1987-88 sezonundan itibaren uygulanan 3 puan sistemine dek geçen 29 sezonda yalnızca 5 maçta 10 ve daha fazla gol atılırken, 3 puan sistemine geçişten bugüne dek düzenlenen 15 sezonda ise sporseverler 7 kez aynı sayıda ve daha fazla gollü maç izleme olanağı buldu. 
     Ayrıca yine 3 puan sistemine geçişe dek ligde toplam 10 maçta 9 ve daha yukarı gol atılırken, daha sonraki 15 sezonda ise 27 maçta 9 ve üzerinde gol kaydedildi. 
     
     ''4 BÜYÜKLER''İN KATKISI 

     Birinci Futbol Ligi'nde en gollü geçen maçlara ''4 Büyükler''in katkısı da büyük. 
     Lig tarihinde şimdiye dek en gollü geçen 12 maçtan 8'inde Beşiktaş, Galatasaray, Fenerbahçe ve Trabzonspor'un imzası bulunuyor. 
     Sporseverler, Beşiktaş'ın ve Galatasaray'ın 3'er, Fenerbahçe ve Trabzonspor'un da 1'er maçlarında 10 ve daha fazla golü birarada izleme keyfini yaşadı. 
     
     LİGİN EN FAZLA GOL ATILAN MAÇLARI 

     Birinci Futbol Ligi'nin geride kalan 44 sezonunda, bir maçta 10 ve daha fazla gol atılan müsabakalar şöyle 
     

Sezon Maç Sonuç 1991-92 Fenerbahçe - Gaziantepspor 8 - 4 1983-84 Galatasaray - Adana Demirspor 9 - 2 1986-87 Malatyaspor - Rizespor 7 - 4 1997-98 Kayserispor - Trabzonspor 5 - 6 1959 Hacettepe - Beşiktaş 1 - 9 1967-68 Göztepe - Feriköy 9 - 1 1986-87 Eskişehirspor - Antalyaspor 7 - 3 1988-89 Galatasaray - Adana Demirspor 7 - 3 1989-90 Beşiktaş - Adana Demirspor 10 - 0 1994-95 Samsunspor - Petrolofisi 8 - 2 1994-95 Altay - Beşiktaş 2 - 8 1994-95 Zeytinburnuspor - Galatasaray 3 - 7      
     EN AZ GOL 73-74 SEZONUNDA ATILDI 

     Birinci Futbol Ligi'nde geride kalan 44 sezonda en fazla gol 1987-88, en az gol ise 1973-74 sezonlarında atıldı. 
     Ligde 3 puan sisteminin başlangıcı olan 1987-88 sezonunda yapılan 380 maçta, toplam 1032 gol atıldı. Bu rakam lig tarihine, en çok gol atılan sezon olarak geçti. 
     Birinci Lig'de şimdiye dek en az gol ise 1973-74 sezonunda atıldı. Takımlar 240 maçta fileleri toplam 405 kez havalandırırken, sporseverler sezon boyunca lig tarihinin en az golünü izledi. 
     
     GOL ORTALAMASI EN YÜKSEK VE EN DÜŞÜK SEZONLAR 

     Ligde gol ortalaması en yüksek sezon ise 2000-2001 oldu. 306 maçta toplam 1017 gol atılırken, maç başına düşen 3.32 ortalama, lig tarihine ''en bereketli sezon'' olarak geçti. 
     En az gol ortalamasının gerçekleştiği sezon ise 1969-70 oldu. 240 maçta toplam 419 gol atılırken, maç başına düşen ortalama gol sayısı 1.74'te kaldı. 
     
     1000 GOL BARAJI 2 KEZ GEÇİLDİ 

     Birinci Futbol Ligi'nde şimdiye dek bir sezonda 1000 gol barajı 2 kez geçildi. 
     Ligde 2000-2001 sezonunda atılan toplam 1017 golün yanı sıra, 1987-88 sezonunda da fileler toplam 1032 kez havalanmıştı. 
     
     PUAN SİSTEMİNİN DEĞİŞMESİ GOL PATLAMASI YAPTI 

     Birinci Futbol Ligi'nde 3 puan sistemine geçilmesiyle birlikte, atılan gol sayısında da gözle görülür bir artış meydana geldi. 
     Ligde gol ortalaması, 3 puan sistemine geçildikten sonra 2.66'nın altına düşmedi. 
     Oysa 3 puan sisteminden önce bu rakama yalnızca 1 kez 1962-63 sezonunda 2.71 
     ulaşılabilmişti. 
     
     GOL KRALLARI 

     44 sezonda, 27'si Türk, 2'si yabancı olmak üzere toplam 29 futbolcu ''Gol Kralı'' unvanını kazandı. 
     Galatasaraylı Metin Oktay, 6 kezle en fazla ''Gol Kralı'' unvanını yakalayan futbolcu olurken, Tanju Çolak ise, Galatasaray formasıyla attığı 39 golle, bir sezonda en fazla gol atan futbolcu rekorunu elinde bulunduruyor. 
     Ligin ilk ''Gol Kralı'' Metin Oktay, son ''Gol Kralı'' ise Beşiktaşlı İlhan Mansız ile Galatasaraylı Arif Erdem oldu. 
     Lig tarihinde en fazla ''Gol Kralı'' olan futbolcu unvanı, Türk futbolunun efsane isimlerinden Metin Oktay'a ait bulunuyor. 
     Aynı zamanda ligin ilk ''Gol Kralı'' olan Metin Oktay, 1959, 1959-60, 1960-61, 1962-63, 1964-65 ve 1968-69 sezonlarında toplam 6 kez ''Gol Kralı'' olarak, lig tarihine adını yazdırdı. 
     Metin Oktay'ı 5 kezle Tanju Çolak, 3'er kezle de Cemil Turan, Aykut Kocaman ve Hakan Şükür izliyor. 
     
     GALATASARAY, FENERBAHÇE'Yİ GEÇTİ 

     Ligin en çok gol atan toplam 29 futbolcusu, 13 ayrı takımdan çıkarken, Galatasaray, Arif Erdem'in paylaştığı krallığıyla 13 kezle en çok ''Gol Kralı'' çıkaran takım unvanını eline geçirdi. 
     Fenerbahçe, 12 kez ''Gol Kralı'' çıkarmayı başarırken, şampiyonluk yaşayan diğer takımlardan Beşiktaş 3, Trabzonspor ise 2 kez ligin en çok gol atan futbolcusunu kadrosunda barındırdı. 
     Bunun yanı sıra, Samsunspor, Eskişehirspor ve Ankaragücü 3'er, Adanaspor ve Buraspor 2'şer, Ankara Demirspor, Göztepe, Altay ve Sakaryaspor da 1'er kez ''Gol Kralı'' futbolcuyu kadrosunda bulundurdu. 
     
     TANJU ÇOLAK, TARİHE GEÇTİ 

     Birinci Futbol Ligi'nin geride kalan 44 sezonunda, ''Gol Kralları'' içinde en fazla golle bu unvanı yakalayan futbolcu Tanju Çolak oldu. 
     Çolak, 1987-88 sezonunda Galatasaray formasıyla 39 gol atarak, Metin Oktay'a ait 38 gollük rekoru kırdı ve Türk futbol tarihine altın harflerle geçti. 
     Tanju Çolak ayrıca, 5 kez yakaladığı ''Gol Kralı'' unvanına 3 ayrı kulüpte ulaşarak, ayrı bir rekor kırdı. 
     Golcü futbolcu, 1985-86 ve 1986-87 sezonlarında Samsunspor, 1987-88 ve 1990-91 sezonlarında Galatasaray, 1992-93 sezonunda da Fenerbahçe formasıyla ''Gol Kralı'' oldu. 
     
     YABANCI KRALLAR 

     Birinci Futbol Ligi tarihinde şimdiye dek yalnızca 2 yabancı futbolcu ''Gol Kralı'' unvanını yakalayabildi. 
     Galatasaray formasını giyen Yugoslav Tarık Hociç, 1983-84 sezonunda 16 gol atarak, lig tarihinde en çok gol atan ilk yabancı futbolcu oldu. 
     Trabzonspor'un Gürcü futbolcusu Şota Arveladze ise 1995-96 sezonunda 25 gol atarak, ''Gol Kralı'' olan 2. yabancı futbolcu olarak tarihe geçti. 
     Lig tarihinde, 2001-2002 sezonuyla birlikte ''Gol Krallığı'' 3 kez paylaşıldı. 
     Fenerbahçeli Cemil Turan, 1975-76 sezonunda Ankaragücü'nden Ali Osman Renklibay ile birlikte 17'şer golle, 1979-80 sezonunda da Bursasporlu Bahtiyar Yorulmaz ile Altaylı Mustafa Denizli 12'şer golle ortak ''Gol Kralları'' oldular. 
     Geride kalan sezonda ise Beşiktaşlı İlhan Mansız ile Galatasaraylı Arif Erdem 21'er golle bu unvanı paylaştı. 
     Lig tarihinde yaptığı maç başına attığı gol sayısı açısından en başarılı ''Gol Kralı'' Metin Oktay oldu. 
     Galatasaraylı futbolcu, 1962-63 sezonunda forma giydiği 26 maçta 38 gol atarken, maç başına 1.46 gol ortalamasına ulaştı ve en verimli golcü olarak tarihe geçti. 
     Gol ortalaması en düşük krallar ise, 1979-80 sezonunda krallığı paylayan Bursasporlu Bahtiyar Yorulmaz ile Altaylı Mustafa Denizli oldu. Toplam 30 maçta 12'şer gole imza atan her 2 futbolcu da maç başına 0.4 gol ortalaması tutturdu. 
     
</TEXT>
</DOC>
