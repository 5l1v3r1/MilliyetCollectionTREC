<DOC>
<DOCNO> 146576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko18.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere bütçesine savaş ödeneği olarak 3 milyar sterlin eklendi 
</HEADLINE>
<TEXT>

     İngiltere Maliye Bakanı Gordon Brown, Irak'ta savaşan askeri güçlerin gereği halinde kullanabilmeleri için, bütçeye 3 milyar sterlinlik bir ödenek konulduğunu açıkladı. 
     İngiltere Ticaret Odası'nın toplantısında konuşan Brown, İngiltere'nin halen bütün dünyayı etkisi altına alabilecek yeni bir güvenlik tehdidiyle savaşmakta olduğuna dikkati çekerken, bu tehdidin kitle imha silahlarından kaynaklandığını bildirdi. 
     Bu uğurda Körfez'de mücadele etmekte olan İngiliz askerinin her zaman arkasında olacaklarını ve her türlü ihtiyacın anında giderilmesine çalışacaklarını taahhüt eden Brown, bu arada İngiliz işadamlarına Avrupa ile ABD'nin son günlerde iyice soğuyan ilişkileri konusunda da hassas olmalarını tavsiye etti. 
     Avrupa ile ABD'nin rakip olmak yerine dost olmaları gerektiğini, bunun herkesin çıkarına olacağını savunan Brown, ''transatlantik ilişkilerini daha güçlü ve derin hale getirmeliyiz'' dedi. 
     Brown, bunun için herkesin üzerine düşeni yapması ve iki kıtanın arasındaki ticaretin gelişmesine katkıda bulunması gerektiğini vurguladı. 
     





</TEXT>
</DOC>
