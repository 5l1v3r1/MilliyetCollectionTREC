<DOC>
<DOCNO> 140552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko31.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeklerde 30 Şubat şoku 
</HEADLINE>
<TEXT>

     Bu yıl Şubat ayının 28 çekmesi nedeniyle kasten ya da yanlışlıkla, ''hiç olmayan'' 30 ve 31 tarihlerine kesilen yüzlerce çek banka şubelerinden tahsil edilemedi. 
     Konya Serbest Muhasebeciler Odası Başkanı Ahmet İçyer, Şubat ayının 28 çekmesi nedeniyle 30 ve 31 Şubat tarihlerinde tahsil edilmesi için kesilen çeklerin, herhangi bir kağıt parçasından farkı olmadığını söyledi. 
     Geçtiğimiz yılarda olduğu gibi bu yıl da aynı hatanın yapıldığını, bazı kişilerin tuzağa düşürüldüklerini belirten İçyer, ''Türk Ticaret Kanunu'nun 692. ve 693. maddelerine göre, 30 ya da 31 Şubat tarihli çeki kesen kişi ya da kurumun hesabında para olsa bile, çek karşılığı banka şubelerince ödenmez ve takasa tabi tutulamaz'' dedi. 
     İçyer, 32 Nisan ya da 33 Kasım gibi ''hiç olmayan'' tarihler için düzenlenmiş çeklerin de aynı şekilde geçersiz hükmünde olduğunu ve bu çeki tahsil etmek isteyenlerin hiç bir hak talep edemediklerini söyledi. 
     Şubat ayının 4 yılda bir 29 çektiğini hatırlatan İçyer, şunları söyledi 
     ''Yasaya göre 29 Şubat tarihi en azından 4 yılda bir yaşandığı için bankalarda bu çeklerin tahsilatında bir problem çıkmamaktadır. 30 çeken Kasım ayında 31 Kasım tarihli çeklerde de böyle bir sorun çıkmamaktadır. Ancak vatandaşların çekin kesildiği tarihi o yılın takvimine bakarak yazdırmaları kendilerini çok büyük sıkıntılardan kurtaracaktır.'' 
     





</TEXT>
</DOC>
